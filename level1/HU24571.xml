<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU24571" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
   <teiHeader>
      <fileDesc>
         <titleStmt>
            <title>Az éhes város</title>
            <author>
               <persName>
                  <surname>Molnár</surname>
                  <forename>Ferenc</forename>
               </persName>
               <date from="1879" to="1952">1879-1952</date>
               <idno type="VIAF">12312633</idno>
            </author>
            <respStmt>
               <resp>ELTeC conversion</resp>
               <name>
                  Palkó Gábor
                  <ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">59358</measure>
            <measure unit="pages">124</measure>
            <measure unit="vols">1</measure>
         </extent>
         <publicationStmt>
            <p>Published as part of ELTeC and ELTE Novel Corpus</p>
         </publicationStmt>
         <sourceDesc>
            <bibl type="digitalSource">
               <title>Az éhes város</title>
               <date>2023-04-25</date>
               <publisher>Magyar Elektronikus Könyvtárért Egyesület</publisher>
               <ref target="https://mek.oszk.hu/24500/24571/"/>
               <respStmt>
                  <resp>Original Electronic Edition</resp>
                  <name>Szabó Attila</name>
               </respStmt>
            </bibl>
            <bibl type="printSource">
               <title>Az éhes város</title>
               <author>Molnár Ferenc</author>
               <pubPlace>Budapest</pubPlace>
               <publisher>Révai</publisher>
               <date>1901</date>
               <ref target="https://mek.oszk.hu/24500/24571/"/>
            </bibl>
            <bibl type="firstEdition">
               <title>Az éhes város</title>
               <author>Molnár Ferenc</author>
               <date>1901</date>
            </bibl>
         </sourceDesc>
      </fileDesc>
      <encodingDesc n="eltec-0">
         <p/>
      </encodingDesc>
      <profileDesc>
         <langUsage>
            <language ident="hu">Hungarian</language>
         </langUsage>
      </profileDesc>
      <xenoData>
         <ns1:eltec>
            <ns1:authorGender key="M"/>
            <ns1:size key="medium"/>
            <ns1:canonicity key="high"/>
            <ns1:timeSlot key="T4"/>
         </ns1:eltec>
      </xenoData>
      <revisionDesc>
         <change when="2025-06-08"/>
      </revisionDesc>
   </teiHeader>
   <text>
      <body>
         <p>Bródy Sándornak</p>
         <div type="chapter">
            <head>I</head>
            <p>- Ez kérem hurut, még pedig a tüdőcsúcsban - mondta az orvos.</p>
            <p>Aztán hozzátette:</p>
            <p>- De azért ne ijedjen meg.</p>
            <p>Egy ifju állt előtte, övig meztelenül. Nagy karosszéken hevert indigókék kabátja és
               rózsaszinű, kékcsikos inge. Öltözéke tehát arra engedett következtetni, hogy
               bankhivatalnok, ötven-hatvan forint fizetéssel, s ugy indigószinű kabátját, mint
               gyönyörű ingét hitelbe vette. Maga a fiu teljesen jelentéktelen figura volt. Olyan
               rendes váci-utcai és Andrássy-úti arc, aminőt vasárnap délelőtt ezen a két korzón
               százával látni. Természetesen különbséget kell tenni a koronaherceg-utcai korzó ifjai
               és amazok közt; a koronaherceg-utcaiak barnára égett szép szál legények, diskréten
               öltözködnek, de alapjában véve éppúgy viselkednek az utcán, mint a váci-utcaiak.
               Onnan ismerni meg őket főleg, hogy a homlokuknak csak az alsó, a szemöldök fölé eső
               részét égette le a nap. A felső fele tiszta fehér. Ez az evezős-egyletek kis
               sapkáitól van. A váci-utca és az Andrássy-út ifjai vagy egészen fehér vagy egészen
               barnára sült homlokkal járnak. Őket ugyanis nem veszik be az evezős-egyletekbe. Ez
               azért van, mert ők nem tartoznak a pápa alá, bár leghőbb vágyuk ez volna. Szegények,
               ők minden lehetőt elkövetnek: nem járnak a zsidó templomba, megmagyarositják a
               nevüket, szidják az izraelitákat, barátkoznak szegény, eladósodott káplánokkal,
               agrárius, klerikális elveket vallanak, s maguk közt ők is alakitanak
               evezős-egyleteket szalonképes hiten levő elnökkel s merev exkluzivitással - de
               mindhiába. Még az se használ nekik, hogy a legtöbbjük huszárönkéntesnek megy. A
               hadseregben van malicia: egy pesti huszárezredet megtett semita-ezreddé s a jó fiuk
               ott egymás közt vannak.</p>
            <p>Az indigókabát és a gyönyörű ing tulajdonosa ehhez a csoporthoz tartozott. A homloka
               egészen fehér volt, s ez majdnem annyi keserüséget szerzett neki annak idején, mint
               most az orvos kissé sajnálkozó kijelentése.</p>
            <p>- Orsovai úr, önnek Abbáziába kell utaznia. A tüdőcsúcs-huruttal nem lehet
               tréfálni.</p>
            <p>Orsovai úr úgy állott előtte meztelen felsőtesttel, mint valami áldozatra szánt
               barom. Olyan hangon beszélt, mint aminőn a halálra itéltek felelnek a bíró ama
               kérdésére, hogy mi a megjegyzésük a halálos itéletre.</p>
            <p>- Mi az, tüdőcsúcs-hurut? - kérdezte. - Hát van egy tüdőcsúcs? Nem is tudtam.</p>
            <p>- Azt akarja, hogy előadást tartsak róla? Menjen Abbáziába és ott gyógykezeltesse
               magát. Ha komplikációk nem lesznek, nem is kell sokáig maradnia.</p>
            <p>Azzal búcsúképpen még koppantott egyet-kettőt az ifjú mellén.</p>
            <p>Orsovai úrnak most már elment a kedve a csevegéstől. Fölvette gyönyörű ingét és a
               piros-kék schottisch nyakkendőt. Aztán belebujt az indigókabátba, s egy pillantást
               vetett a tükörbe. A tüdőcsúcstól eltekintve, nagyon meg volt elégedve a testével.
               Csinos fiúnak tartotta magát. Mondom, semmi különös nem volt rajta. Egy kis bajusz,
               egy kis pofaszakáll, rendes orr, szürkésbarna szem, simára fésült, baloldalt
               elválasztott haj. Olyan arc, amely csak ilyen rendőri ízű leirást érdemel.</p>
            <p>- Mivel tartozom, doktor úr?</p>
            <p>A doktor ujjaival dobolt az asztalon s lesütött szemmel felelt:</p>
            <p>- Két forinttal.</p>
            <p>Az ifjú letett az asztalra két ezüst forintot, s azzal kiment. A várószobában sokan
               ültek. Még hallotta csörrenni a doktor zsebében a két forintot, s hallotta a hangját
               is, a mint a következő pácienst beszólitotta. Aztán belebújt a kabátjába, s tüdejére
               való tekintettel erősen begombolkozott.</p>
            <p>Az Erzsébet-téren már sárgultak a levelek. Gyönyörű október volt; a levelek némely
               őszszel nagyon nehezen válnak meg a fáktól. Ilyenkor sokáig tart a búcsú, a nap még a
               késő hónapokban is süt, a köd késik, s az ilyen délelőttök a finom emberi lélekben a
               legintimebb érzéseket keltik.</p>
            <p>Orsovai az októbert is tüdeje szempontjából fogta fel. Ez a legjobb idő Abbáziába
               menni. Abbáziában jóval későbben kezdődik az ősz, körülbelül november közepe táján
               hozzák ki a mű-virulást az üvegházakból. Amikor ugyanis Abbáziában minden friss zöld
               és a virágágyak tarkállanak a szebbnél szebb virágoktól, akkor bizonyos, hogy itt az
               ősz, mert akkor hozták ki mindezt a raktárból, tekintve, hogy az igazi virágok
               elfonnyadtak. Igy se tartja magát soká a szabadban ez a sok üvegházi virág, este be
               kell cipelni. Isten tudja csak, hogy mennyi pénzébe kerül Abbáziának az a téves
               közfelfogás, hogy ott későbben van ősz, mint példáúl nálunk.</p>
            <p>Orsovai azonban nem ezen törte a fejét. Ő egyelőre azon törte a fejét, hogy hol vesz
               pénzt a fürdőzésre és hol vesz szabadjegyet az utazáshoz. Arra Pesten nem is szokás
               gondolni, hogy „hol veszek pénzt szinházjegyre, vasuti jegyre, a cirkuszba, a
               villamos vasuti bérletre.” Pesten sokkal egyszerübben mindjárt azt gondolják: „hol
               veszek potyajegyet a szinházba, ki ad vasuti jegyet, ki a cirkusz titkára és melyik
               ismerősöm jóbarátja Jellineknek?” Igy Orsovai is mindjárt egy hirlapiróra gondolt;
               csak éppen az volt a baj, hogy ezt a hirlapirót Zrinyinek hivták, s a vonaton az
               ilyen név még akkor is gyanut kelt, ha maga Zrinyi úr utazik. Hátha még másnak adta a
               jegyét!</p>
            <p>Leült egy padra az Erzsébet-téren. A késői napsugáron lassan mászkáló öreg urak
               sütkéreztek, és csenevész terézvárosi gyerekek hancuroztak az utakon. A rokkant
               honvéd, az Erzsébet-tér katonai kormányzója, egy széken aludt. Csöndes, szép délelőtt
               volt, annyira szép, hogy például egy költő fürdött volna a gyönyörűségben ily
               csodálatos színek, ily édes, búcsúzó hangulat láttára. Képzelhető, hogy milyen nagyon
               szép lehetett, ha még Orsovai úr is leereszkedett hozzá, mondván magában:</p>
            <p>- Nincs is komisz idő.</p>
            <p>Egy kicsit pihent, aztán fölkelt s elindult a bank felé, szabadságot és előleget
               kérni. A bank a Lipótváros egy előkelő utcájában volt, a régi, csöndes
               nagykereskedések közt, ahol nagy társzekerek álltak a házak előtt, ismerős német
               nevek kellették magukat a cégtáblákon, ahol minden oly csöndben és rendben ment:
               vevők és kiszolgáló segédek nélkül. A holland-magyar bank itt ütötte fel a tanyáját,
               most három éve, amikor megalakult. Ha majd jobb üzleteket fog csinálni, akkor elmegy
               innen. Egyelőre azonban kénytelen volt ittmaradni.</p>
            <p>Orsovai megkérdezte a szolgától:</p>
            <p>- Itt van Lusztig úr?</p>
            <p>- Igenis, itt van.</p>
            <p>Ez a Lusztig úr, ez volt a váltóosztály főnöke, Orsovai közvetlen fölebbvalója. Nem
               volt mai csirke, de azért még nagy érzéke volt a szép nők iránt, s különösen a
               szinházak kulisszái mögött kezdődő kalandokat szerette. Szegény Orsovainak, aki most
               mindenféle kétségek közt, félve állt az előszobában, várva, mig távozik Lusztig úrtól
               egy ismert nagykereskedő, éppen egy ilyen kaland miatt gyült meg vele a baja. Volt
               ugyanis az egyik szinházban egy kis hölgy, aki a maga nemében úttörő volt, mert őt
               lehet az első budapesti courtisanenak nevezni. Francia izlésű ujságirók és piktorok
               közt élt, s ezek nevelték kokottá. Nem is volt szép, de utóbb oly kiválóan
               adminisztrálta magát, hogy meg is szépült. Pénzt is szerzett, a takarékpénztárba
               rakta, s azt mondták róla, hogy neki vannak Pesten a legszebb és legdrágább ékszerei,
               a grófnőket és a zsidóasszonyokat sem véve ki. Mindössze tizenkilenc éves volt még
               akkor, amikor egyrészről Lusztig urat, másrészről pedig Orsovai urat megismerte. A
               többi előre sejthető: Lusztig úr fizette a lakást, a számozatlan gummikereküt, az
               ékszereket, a szinpadi ruhákat, viszont Orsovai úr a napsugár, az éltető tavasz és a
               szabad szerelem képviselője volt a kis Anna életében. Hogy „éltető tavasz”, ezt úgy
               értem, hogy ő soha nem fizetett semmit, de azért elment Annuskával apró
               kirándulásokra a zöldbe, sőt amikor egyszer Lusztig úr egy hónapig szabadságon volt,
               együtt is laktak a Svábhegyen. Ez utóbbit aztán megtudta Lusztig úr, s otthagyta a
               kis Annát. A kis Anna - istenem, ilyen a szerelem - annyira megharagudott a pénzes
               kliens távozásán, hogy Orsovait is kidobta. Valami báróval látták azontúl, s hogy
               Orsovai ezt kárörömmel nézte, az nem csoda; de hogy Lusztig úr is láthatólag örült
               annak, hogy „ha velem nem, hát a fiúval sem” - ez mindenkit csodálatba ejtett.
               Utóvégre is Lusztig úr már közel járt az ötvenhez.</p>
            <p>A nagykereskedő távozott és Orsovai bemehetett egykori riválisához.</p>
            <p>- Voltam az orvosnál, főnök úr.</p>
            <p>- Mit mondott?</p>
            <p>- Azt mondta, hogy erős tüdőkomplikációim vannak és ha tüstént nem megyek vele
               Abbáziába, akkor nem szavatol az életemért...</p>
            <p>Lusztig urat még ez az erős hazugság sem hatotta meg. Hozzá volt ő már szokva
               ilyesmihez a szabadság- és előlegkérők részéről.</p>
            <p>- Wirklich so arg? - kérdezte, miközben gúnyosan nézett a fiúra, mintha mondaná:
               „megállj jómadár, most végre a kezemben vagy”.</p>
            <p>- Igen - felelt Orsovai, mert a főnök német kérdésére németül felelni szemtelenség
               lett volna.</p>
            <p>- És mit akar?</p>
            <p>- Két hét szabadságot kérnék és harminc forint előleget.</p>
            <p>- Hallatlan! Miért nem mindjárt egy évet és negyvenezer forintot? Úgylátszik
               Holländer úr, maga azt hiszi, hogy maga nélkül nem is exisztálhat a bank!</p>
            <p>„Holländer ur” - ez volt a legkellemetlenebb az egész dologban. Ez annak az embernek
               a gúnyos hangján volt mondva, aki büszke arra, hogy nem dobta el ősei nevét. Még csak
               vissza se lehetett neki adni ezt a maliciát, mint a többieknek, akik néha egymás közt
               így szóltak: „Legyünk őszinték” s mind a régi nevükön szólították egymást. Orsovai ur
               egy héttel azelőtt lett Orsovai, mielőtt a terézvárosi plébániatemplomban
               megkeresztelték. Kissé későn, - volt már vagy huszonhárom éves - de ő úgy
               gondolkozott, hogy sohsem késő otthagyni egy kellemetlen vallást. A keresztnevével
               is volt egy kis baja: csűrte-csavarta annakelőtte az Izidort, hol Izor volt, hol
               Izsó, sőt még az Imrét is megkockáztatta; képzelhetni, mily megkönnyebbülés volt
               ránézve az, hogy a keresztség mindeme gondjaitól megszabadította őt, s lett röviden:
               Pál. Orsovai Pál. Ez nagyszerű név volt, egyedüli a maga nemében, nem olyan, mint
               Szabó, Kovács, Vajda, aminő száz meg száz van s nem is Vermes vagy Fehér, ami
               mindjárt azt a gyanút kelti, hogy valaha Weiss volt.</p>
            <p>Még egy kicsit kínozta a főnök, de aztán felállt és rászólt:</p>
            <p>- Jól van barátom, menjen a fenébe, majd csak megleszünk valahogy maga nélkül is...
               ugy-e...?</p>
            <p>- Igenis főnök úr - felelt mosolyogva Orsovai, átvette utalványát és távozott.</p>
            <p>Ez tehát meg lett volna. Hiányzott még a szabadjegy. Zrinyi urat este kereste fel a
               New-York kávéház irodalmi asztalánál. Ott az írók éppen egymás egyéniségét
               fejtegették, amikor Orsovai belépett.</p>
            <p>- Már megint itt van ez az alak - mondta hanyagúl Zrinyi - erről még irok egy
               tárcát...</p>
            <p>Orsovai félrehívta. Összeültek és Zrinyi megígérte neki a jegyet.</p>
            <p>- Jőjjön föl négy-öt nap mulva a szerkesztőségbe, a jegy ott lesz. Csak nagyon kell
               vigyázni, mert most szigoruak a vasutnál. Itt van, adok előre névjegyeket és
               kuvertákat. Ezekkel igazolhatja magát.</p>
            <p>Azzal átadott neki két levélborítékot, amin ez volt olvasható: „Nagyságos Zrinyi Ernő
               hirlapiró úrnak”, aztán a tárcája másik rekeszébe nyult s letett az asztalra vagy tíz
               névjegyet.</p>
            <p>- Itt van - mondta - vigyázzon jól magára, hogy meg ne csípjék.</p>
            <p>Orsovai megköszönte szépen és hazafelé indult. Hűvös volt az este és szegény nagyokat
               köhögött az utcán. Kétségbe volt esve. A melle is fájt, pénze se volt - istenem, mi
               az: harminc forint! És itt a hideg őszi estén neki magának kellett mászkálnia, hogy
               valamiképp lehetővé tegye elutazását. Nagyon meggyült benne a keserűség, s ekkor
               szánandó látvány volt Orsovai úr, amint mellére szorított kézzel, köhögve ment föl a
               lépcsőn, elegáns, vasalt nadrágban, fényes cilinderben, excentrikus vezetéknévvel,
               párisi nyakkendővel és katolikus vallással. Amikor a fordulóknál meg-megállt, hogy
               nagy köhögési rohamán kevesebb fájdalommal essék túl, s úgy köhögött, hogy még a
               szeme is könybelábadt, akkor mindezek ellenére nem volt más, mint egy szegény,
               szenvedő zsidó.</p>
            
         </div>
         <div type="chapter">
            <head>II</head>
            <p>A tengeren finom fehér habcsipkéket hajtott a szellő. Cherso felől már párák szálltak
               fel a vízből és homályba vonták a láthatárt. Lassan jött az alkonyat, s ahogy Pál a
               parton ült az őszirózsák és a babérok közt, nagyon elszomorodott.</p>
            <p>Már negyedik hete, hogy itt volt és úgy érezte, hogy a baja éppenséggel nem javult
               egy csipetnyit sem. Az orvos ugyan azt mondta, hogy a javulás szépen halad a tudomány
               követelései szerint, de úgylátszik, Orsovai úrnak nagyobb igényei voltak, mint az
               orvosi tudománynak. Ő csak azt tudta, hogy fáj a melle, hogy minden köhögésnél úgy
               érzi, mintha ki akarna szakadni bordái közül a tüdeje, hogy nem szabad szivarozni és
               bizonyos időn túl a szabadban maradni. Mindez fájt neki, mert ő még csak huszonöt
               éves volt, s mert annyi sok lány és asszony volt a világon.</p>
            <p>E csöndes alkonyi órán felváltva két dologról gondolkozott. Az egyik dolog az volt,
               hogy a pénze megint elfogyott. Szegénynek mindig akkor fogyott el a pénze, amikor már
               csak kevés kellett volna, hogy az időt valahol kihúzza. Az átkozottúl kicsiny
               fizetések, a remunerációk mindig négy-öt nappal hamarább mondtak búcsút neki, mint
               amikorára ő távozásukat előirányozta. - A másik dolog, amin a fejét törte, egy levél
               volt. Ez a levél a holland-magyar bank kockás levélpapirjára volt irva; egy barátja
               irta, aki vele egy osztályban rótta a betűket és a számokat. A kolléga azt irta, hogy
               Lusztig úr az ő betegségét állandóan „úgynevezett” vagy „állitólagos” betegségnek
               nevezi. A kolléga baráti előrelátással és gyöngéd figyelemmel intette, hogy ha csak
               szerét teheti, jőjjön haza. Az osztályfőnök úrral nem jó tréfálni, s különösen neki -
               már mint Orsovainak - nem. Emlékezzék csak - irta a kolléga - a kis Anna esetére és
               gondolja meg, hogy ha kidobják a bankból, akár éhen is halhat, mert a mai viszonyok
               között mindent kap, csak állást nem.</p>
            <p>Ezeken a dolgokon törte a fejét, majd az órájára nézett. Orvosi rendelkezés szerint
               hat óráig volt szabad a tengerparton időznie. Most fél hat volt. Fölállt, hogy ezt a
               félórát sétával töltse el, s lassan elindult Volosca felé. Alig tett azonban néhány
               lépést, utána kiáltott valaki:</p>
            <p>- Orsovai!</p>
            <p>Visszafordult, s nagy álmélkodással látta, hogy Zrinyi úr szalad feléje.</p>
            <p>- Hogyan, Zrinyi?</p>
            <p>- Igen, én! Itt vagyok...</p>
            <p>Orsovait legjobban az érdekelte, hogy milyen jegygyel jött ez le Abbáziába, ha a maga
               nevét neki engedte át. Zrinyi rögtön megmagyarázta, hogy déli vasút is van a világon,
               s ha Orsovai az államvasúton vette igénybe a Zrinyi névvel járó előnyöket, úgy ő a
               déli vasúton utazott e néven.</p>
            <p>- Most vettem ki a szabadságomat - mondta, - tudniillik nagyon szerettem az
               őszt...</p>
            <p>És e pillanatban úgy érezte, mintha az összes falevelek megreszkettek volna, mintha
               titkos, szerelmes sóhaj kelt volna az erdőn arra a kijelentésre, hogy Zrinyi úr
               szereti az őszt. Zrinyi úr kissé elbizakodott ifjú volt, s föltehető róla, hogy
               nagyságát még a természettel is szerette volna éreztetni.</p>
            <p>- Hol fog lakni?</p>
            <p>- Hol lakik maga?</p>
            <p>„Hopp - gondolta Orsovai - ez most a nyakamra jön.”</p>
            <p>- Én? Egy panzióban.</p>
            <p>De amikor ezt kimondta, eszébe jutott, hogy ha ez is odamegy lakni, s még egy ágyat
               állitanak a szobájába, ez kevesebbe fog kerülni egynek-egynek. Tehát rögtön
               megszerette Zrinyit, mondván:</p>
            <p>- Tudja mit, jőjjön hozzám lakni. Beállittatok még egy ágyat a szobámba. Jó?</p>
            <p>- Jó.</p>
            <p>- És most pedig haza kell mennem, mert az orvos nem engedi, hogy hat órán túl
               künnlegyek...</p>
            <p>- Az orvosi tudomány! - nevetett Zrinyi - a jó öreg orvosi tudomány! Maga még hisz
               ezeknek a svindlereknek?</p>
            <p>Istenem, ha az ember elgondolja, hogy egy kisebbrangú német képes ujság
               szerkesztőségében már ennyire napirendre tértek az orvosi tudomány felett, hogy
               beszélhetnek az orvosokról a Times-nél?</p>
            <p>Hirtelen más témára tért át Zrinyi, hogy lassan hazafelé indultak a parti úton:</p>
            <p>- Orsovai úr - mondta - én csak most érkeztem Abbáziába, de máris mondhatok magának
               egy ujságot.</p>
            <p>- Mi az?</p>
            <p>- Látott már maga eleven vasútkirályt?</p>
            <p>- Nem én.</p>
            <p>- Hát majd most fog látni. A Stefánia igazgatójától tudom, hogy a ma esti hajóval jön
               egy.</p>
            <p>- Mi keres itt?</p>
            <p>- A lánya miatt jön, akinek gyönge a tüdeje. Bécsből jönnek.</p>
            <p>- És vasútkirály?</p>
            <p>- Az. Vasutai vannak, meg rézbányái, meg tudja isten micsodái. Milliók fölött
               rendelkezik.</p>
            <p>Orsovai nyugodtan mondta:</p>
            <p>- Adhatna nekünk egy párt.</p>
            <p>- Ki tudja - mondta Zrinyi - talán neki magának sincs több, mint kettő vagy három.
               Előttem nagyon sokat levon az értékéből az, hogy amerikai.</p>
            <p>- Amerikai!</p>
            <p>Ezt Orsovai mondta olyan hangon, mintha valaki azt mondta volna neki: „Itt van egy
               igazi hatos, Ujpesten csinálták”. Amerikai - ez már sokat levont az értékéből. Az
               amerikai nagybácsik és milliomosok már rég lejáratták ezt a világrészt s most egy
               odavaló embernek kétszerannyit kell kimutatni, hogy a felét elhigyjék.</p>
            <p>- Maga mindennek beugrik, Zrinyi mester! - szólt Orsovai.</p>
            <p>- Én csak azt mondom, amit hallottam.</p>
            <p>Emberek jöttek velük szembe. A hordárok, akiket a nagy mólóról ismertek, ládákat
               toltak targoncákon. Mögöttük egy szépen megtermett, vállas öreg úr jött egy fiatal
               lánynyal, karonfogva. Aztán inas meg szobalány. Angolul beszéltek.</p>
            <p>- Ezek azok - mondta Zrinyi.</p>
            <p>Utánuk néztek sokáig. Igazán nem nézett ki belőlük sok pénz. A borotvált arcú, izmos
               öreg inkább lehetett volna skót pap, mint vasútkirály. Orsovai még egy kicsit
               gondolkozott fölöttük, aztán hirtelen eszébe jutott, hogy hiszen Zrinyi mondta erről,
               hogy vasútkirály.</p>
            <p>- Zrinyi, Zrinyi, - mondta neki - maga a világ legboldogabb embere. Mindent elhisz.
               Hát hogy lehetett azt elhinni, hogy ez a szelíd polgár vasútkirály!</p>
            <p>Az ujságiró már szégyelte is magát. De hogy a dekórumot megmentse, vállat vont és
               határozatlan hangon felelt:</p>
            <p>- Már pedig ez vasútkirály.</p>
            <p>Hazáig nem is beszéltek róla többet. Csak amikor elhelyezkedtek az ágyakban s az
               úttól fáradt Zrinyi hortyogni kezdett, Orsovai a falnak fordult s így szólt
               magában:</p>
            <p>- A legkevesebb, amit tehetek, az, hogy feleségül veszem a vasútkirály leányát...</p>
            <p>Mikor az ember valami nagyon nehezen elérhető dolgot tesz föl magában, akkor érzi
               igazán, hogy kicsoda. Orsovai most hirtelen, mint valami tükörben, meglátta magát
               ebben az óriási feladatban s dicséretére legyen mondva: nem állta meg, hogy el ne
               mosolyodjék.</p>
            <p>Ami a vasútkirályt illeti, ez az úr, névszerint Thomas George Hutkinson, úgy került
               Európába, hogy a felesége meghalt. Hutkinsonék csak hárman voltak: az apa, anya és
               Elly, a lányuk s amikor az anya meghalt, a másik kettő nem birt azon a földön
               maradni, amelyben az ő legnagyobb kincsük, bánatos gazdagságuk nyugodott.
               Rendbehozták dolgaikat, T. G. Hutkinson mindent rábizott a sógorára s átjött egyetlen
               leányával Európába, felejteni. Ez télen volt. Akkor Nizzában jártak, majd tavaszra
               Párist, nyáron pedig Svájcot látogatták meg. Őszre Bécsbe kerültek, ahol Elly köhögni
               kezdett egy kicsit. A legelső orvosi szaktekintély azonnal megállapította, hogy
               Ellynek semmi baja sincs, de azért nem fog ártani, ha egy kis tengeri levegővel
               szellőzteti a tüdejét. Abbáziába küldte őket, ahová este érkeztek meg. Elly fáradt
               volt, azonnal aludni tért. Az apja ellenben a szomszéd szobában az asztalhoz ült és
               sorra vette az utóbbi időben érkezett leveleket, sürgönyöket. A szép szál öreg
               embernek nem kellett szemüveg. A preszbiopsz emberek szigorú, messziről való
               nézésével vizsgálta az irásokat s aki most látta volna, joggal hihette volna, hogy
               vagy egy nagyszabású összeesküvésről kapott jelentéseket, vagy pedig fejedelem, aki
               harcoló hadvezérének táviratait betüzi ki. T. G. Hutkinson azonban sem összeesküvő
               nem volt, sem fejedelem. A táviratok és levelek az Északi Vasúttársaság és néhány
               rézbánya igazgatójától jöttek. Az igazgató rendes napi jelentéseket küldött az
               üzletek állásáról. Körülbelül éjfélig tartott, mig Hutkinson valamennyit elolvasta s
               jegyzőkönyvébe mindnyájáról egy-két szó megjegyzést tett. Aztán körülnézett s
               vetkőzéshez kezdett. Néhány perc mulva már a lámpa se égett a Hutkinsonék két
               szobájában s lenn a fülkében a portás egy négyszögletü kartonlapra legszebb
               rond-irásával írta fel:</p>
            <p>T. G. Hutkinson és leánya.</p>
            <p> Chicago.</p>
            <p>Már korán reggel a parkban sétáltak. Mosolyogtak a tengeren, a mi kis helyi érdekű
               Quarnerónkon. Az óceánjáró amerikai lány egyszerű szürke gyapotruhában állt a parton
               s együtt mosolygott apjával, aki már a környék összes szigeteinek nevét megtanulta s
               most a teendő kirándulások végpontjait mutogatta a leányának. Délelőtt aztán
               meglátogatták az orvost, akihez a bécsi tanár ajánlotta őket. Fiatal ember volt még,
               néhány évvel ezelőtt a bécsi professzornak asszisztense. Szinte kellemetlen
               szolgálatkészséggel fogadta őket, kérdezgette, hogy tetszik-e a park, milyen a koszt,
               jó-e a lakás. Aztán felajánlotta, hogy velük ebédel, ha nincs ellene kifogásuk.</p>
            <p>- Csak tessék - mondta apja nevében is Elly - nagyon fogunk örülni.</p>
            <p>Az öreg Hutkinson azonban bizonyos barátságtalan indulattal nézett a csinos fiatal
               orvosra. Általában minden jóképü, valamire való fiatalemberre neheztelt. Érezte, hogy
               a sok derék és csinos ifjú közül az egyik valamikor eljön és elviszi a lányát. S ő
               akkor egyedül marad a világon, teljesen egyedül, mert még maga előtt sem átallotta
               bevallani, hogy feleségén és lányán kivül soha senkit nem szeretett ezen a világon.
               És mintha mindaz a szeretet, amelyet másoktól megtagadott, összesürüsödve rakodott
               volna le a szivében, a feleségét meg a lányát csodálatos, szinte földöntúli imádattal
               szerette. S amikor az asszony meghalt, ez a gazdag, nagy szeretet-örökség
               egyesegyedül Ellyre maradt. Ha együtt látta az ember Hutkinsont a lányával, azt
               hihette volna, hogy az öreg a férj, Elly pedig a feleség: olyannyira előzékeny,
               udvarias, szeretetteljes és féltékeny volt az öreg, s olyan simuló, engedelmes,
               szinte kacér volt Elly. Érthető tehát, hogy az öreg nem imádta az Elly közelébe
               került fiatalembereket. Minél különb volt az illető, minél jobban s minél több cimen
               érdemelte meg Elly kezét, annál csunyább féltékenységgel nézett rá. Az biztos volt,
               hogy ha már egyszer férjhez megy Elly, a férjét nagyon fogja szeretni az öreg. De
               amig csak ugy járt a lány körül valaki, addig rablót látott benne, az ő boldogságának
               megrontóját.</p>
            <p>A fiatal orvost azonban legkevésbbé sem bántotta ez a hangulat. Lehet, hogy észre se
               vette, elég az hozzá, hogy délben egyszerre csak megjelent annál az asztalnál, ahol
               Hutkinson ült a lányával. S még hozzá nem is jött egyedül. Egy indigókék ruhába
               öltözött fiatalembert hozott magával, aki ez alkalomra szépen megborotválkozott, még
               rizsporos is volt az álla. Egyenesen az öreg amerikaihoz vitte:</p>
            <p>- Bocsánat - mondta, engedjék meg, hogy bemutassam egy páciensemet és barátomat,
               Orsovai urat...</p>
            <p>Pál levette a kalapját és meghajolt. A lány közönyösen nyujtotta neki a kezét. Az
               öreg mosolyogni próbált, de ez csak ajkával sikerült neki, a szemével ezt mondta:</p>
            <p>- Megint egy rablójelölt!</p>
            <p>Az ujon jöttek leültek, s ételt rendeltek. Orsovai összeszedte minden angol
               tudományát és a <hi xml:id="Hlk159492911">lánynyal</hi> kezdett beszélni. A doktor
               Hutkinsonnal beszélt. Érdeklődött az amerikai viszonyok iránt, majd pedig erősen
               osztrák szívvel magyarázta meg Ausztria és Magyarország furcsa, de kölcsönös
               helyzetét.</p>
            <p>Az ebéd nem volt valami dús lakoma. Az amerikai egyszerü ember volt, s a leányát is a
               maga képére nevelte. Tészta után szivart kért a pinczértől s rágyujtott egy
               britannikára, bárminő ambicióval tolta is az elébe az aranyospiros övvel ékes Henry
               Claiket, Upmanokat, Bockokat. A fiatal doktor egy Upmanra gyujtott. Még folyt egy
               kicsit a beszélgetés, vitázva szürcsölték a feketekávét, miközben az öreg szeme
               folyton Pálon volt. Nem tetszett neki, hogy ez a vad-idegen ember, akivel egy óra
               előtt ismerkedtek meg, egészen közel hajlik a lányához, mosolyog rá és úgy beszél
               vele, mintha legalább is tíz esztendeje ismerné. Aztán az ilyen pózból a beszélgetés
               tárgyára is lehet következtetni: ez az ifjú bizonyára nem Abbázia klimatikus
               hatásáról értekezett a kisasszonynyal, hanem valami olyanról, a mit csak mosolygó
               szemmel, egészen közel hajolva lehet tárgyalni.</p>
            <p>Orsovai, hogy így merő véletlenségből ily közel került a családhoz, erősen föltette
               magában, hogy szerencsét próbál az amerikai kisasszonynál. Egy csöpp szégyenérzet se
               dorgálta meg azért, hogy tisztán a pénz kedvéért kezdett komédiázni a lánynyal. Oly
               pénztelen és pénzre éhes társadalomból való volt, ahol a pénzéhség minden gazságnak
               kellő mentsége. Sőt ezt természetesnek is találta, s egy pillanatig se gondolt arra,
               hogy más embernek az ő helyén lelkifurdalásai lehetnének.</p>
            <p>A lány nagyon érdekes teremtés volt. Nem az a képes lapokból és svájci vasutakról
               ismert angol tipus, hanem valami egészen európai. Jogos volt a gyanú, hogy ez a
               család nem nagyon régen került Amerikába. Vörösbejátszó barna haja volt, csupa
               önálló, rakoncátlan szál, amely nem sorakozik a fésű egy mozdulatára egymás mellé,
               hanem külön életet él, másfelé görbül, mint a szomszédja. Ezért bármily szépen és
               gondosan is fésülködött, borzasnak látszott. A szemében mély, kissé érzéki villanások
               gyúltak időről-időre, valami keleties ragyogás, amelynek a forrósága az indiai
               ékkövekre, színgazdagsága pedig a régi perzsa szőnyegekre emlékeztet. Érzékeny,
               meg-megreszkető orrcimpája állandó és barátságos viszonyban volt az ajkaival. Egy-egy
               merészebb szóra a szájaszéle megvonaglott, s ilyenkor az orrcimpája is megrezzent.
               Általában beszédes arc volt, tele színnel, mozgással és a mozgásra való örökös
               hajlandósággal. Az ilyen arcok az ideális szinésznő-arcok, de azért nem valók a
               szinpadra, hanem a legintimebb szerelmes szinjátékokhoz. Az ilyet közelről kell
               nézni, néha olyan nagyon közelről, hogy az ember belát a szem legrejtettebb
               mélységeibe, ahol az apró, szerelmes villámok fakadnak, s ahonnan néha a ború jön,
               bánatos alkalmakkor. Az ilyen arccal nehéz kacérnak nem lenni, olyannyira érzékenyek
               az izmai minden külső hatás iránt. Merevnek, érzéketlennek látszani meg egyszerüen
               lehetetlenség. Talán éppen a mások szavainak ez az állandó visszatükrözése, ez az
               igazi felelő és meghallgató arc tette, hogy Orsovai az ebéd vége felé már olyan
               dolgokról társalgott, aminőkről odahaza egy évi ismeretség után sem mert volna
               beszélni.</p>
            <p>Az utolsó korty fekete után felállott Hutkinson és kezet szorított az urakkal.</p>
            <p>- Fölmegyünk egy kis délutáni sziesztára, - mondta - Elly még mindig nem aludta ki az
               utazást.</p>
            <p>Elly felnézett apjára és egy mosolylyal köszönte meg neki a gyöngéd gondoskodást. Az
               urak elbucsúztak, mentek. Az öreg Hutkinson karonfogta a lányát és kissé kedvetlenül
               ment vele a széles, pirosszőnyeges lépcsőn fölfelé. A fordulónál, hogy megálltak
               egyet lélekzeni, megszólalt az öreg:</p>
            <p>- Micsoda ember ez a...</p>
            <p>- Akivel beszéltem?</p>
            <p>- Az.</p>
            <p>- Nagyon kedves társalgó.</p>
            <p>Ezzel elindultak tovább. A szobája ajtaja előtt Elly megcsókolta az öreget és így
               szólt:</p>
            <p>- Nagyon kedves fiú, de annyira más, olyan különösen más, mint a mieink...</p>
            <p>Az öreg erre nem is felelt, csak bement a másik ajtón a másik szobába, táviratokat
               fogalmazni.</p>
            <p>Orsovai egyenesen a kávéházba sietett. Egy asztalnál magányosan találta Zrinyit, aki
               a képeslapok tanulmányozásába volt elmerülve.</p>
            <p>- Zrinyi mester, - mondta neki majdnem diadalmas hangon - megismerkedtem a
               vasutkirálylyal!</p>
            <p>- Üljön le - szólt az ujságiró, akinek most már éppenséggel nem imponált a
               vasutkirály. Sőt annyira nem imponált, hogy szó nélkül tovább olvasott.</p>
            <p>- Zrinyi, - mondta megint a másik - nem hallja, mit mondok?</p>
            <p>- Hogyne hallanám.</p>
            <p>- A doktornál voltam délfelé és ez rögtön elhencegett azzal, hogy az új amerikai
               vendég az ő páciense. „Nagyon kedves népség - mondta - ha akarja, bemutatom nekik.”
               „Hogyne akarnám!” - feleltem, s erre elvitt magával a Stefániába. Ott aztán
               bemutatott nekik és együtt ebédeltünk.</p>
            <p>- Jó volt?</p>
            <p>Ebben gúny volt, de egy kis irigység is. Orsovai sem a gúnyt, sem az irigységet nem
               vette észre, s jókedvüen felelt:</p>
            <p>- Bizony jó. A lány nagyon kedves, egy kicsit szép is.</p>
            <p>- Vegye el feleségül - mondta erre szinte gorombán Zrinyi.</p>
            <p>Orsovai leült melléje az asztalhoz s azon kezdett gondolkozni, hogy ez nem is tréfa.
               Ilyen partit még senki se csinált Pesten. Most, távol lévén megszokott társaságától,
               egy kicsit arra is gondolt, hogy lesznek odahaza olyanok, akik meg fogják vetni ezért
               a házasságért. De aztán elmosolyodott arra a gondolatra, hogy máris házasságról
               ábrándozik. Az csak az ujságok Különféle-rovatában fordul elő, hogy egy amerikai
               kisasszony, akinek milliói vannak, beleszeret egy koldusba. Ezen a ponton aztán
               abba is hagyta a gondolkozást. Orsovai úr egyébként se szokott gondolkozni, ezt
               elvégezték helyette az okos emberek. Ő legföljebb csak a fejét törte valamin, akár
               egy új nyakkendőn, akár a fizetésfölemelésen, vagy valami kis kölcsönön.</p>
            <p>- Ha az apja ideadná - szólalt meg egyszerre - már holnap feleségül venném...</p>
            <p>Zrinyi letette az ujságot:</p>
            <p>- Jó kis parti. Egyszeribe nagy úr lenne magából.</p>
            <p>A másik egy kicsit hallgatott, aztán halkan mondta:</p>
            <p>- Ahogy így meggondolom a dolgot, nem is olyan lehetetlen...</p>
            <p>Az ujságiró mosolygott. Erre már komolyabb arccal szólt:</p>
            <p>- Jó, jó, nevessen. Maga nevet, én meg majd feleségül veszem a milliomos lányt. Aztán
               majd én fogok nevetni, amikor maga eljön hozzám pénzt kölcsön kérni!</p>
            <p>- Jön a fene - mondta Zrinyi.</p>
            <p>Bosszantotta az a gondolat, hogy ennek a szamárnak, ennek a senkinek valaha ily sok
               pénze lehet. És különösen az bosszantotta, hogy a dolgot ő se találta valami nagyon
               lehetetlennek. A lányok mindig kiszámithatatlanok s megeshetik, hogy két udvarló
               közül, ha az első szép, jó, okos, csak úgy ordít belőle a géniusz, az arcáról a
               férfiszépség, a lelkéből a becsület, s a másik - Orsovai, ezt az utóbbit választják.
               Ez még dühössé is tette, ez a gondolat. Már szinte szerette volna megakadályozni ezt
               a házasságot, már irígykedett. Csípős hangon kezdett beszélni:</p>
            <p>- És nem átallaná szerelem nélkül elvenni, csak úgy, a pénzéért?</p>
            <p>- Nem én - felelt a világ legnyugodtabb hangján Orsovai. Majd mosolyogva tette
               hozzá:</p>
            <p>- Ki beszél itt szerelemről?</p>
            <p>Az ujságírót egy kicsit megnyugtatta az, hogy utóvégre is nem olyan könnyen adják oda
               az ilyen lányt minden jött-mentnek s nem beszélt többet róla.</p>
            <p>Orsovai a milliókról álmodva tért haza. Otthon postautalványt talált az asztalán, az
               apja nevével.</p>
            <p>Húsz forint jött.</p>
            
         </div>
         <div type="chapter">
            <head>III</head>
            <p>Az indigókék fiatalember igazán komolyan vette a dolgot. Lassanként elmaradt az
               egyszerű panzióból, ahol potom árért szokott Zrinyivel ebédelni. Isten tudja, hol
               vette a pénzt, talán a rokonaitól csalta ki azon a címen, hogy már vőlegény, elég az
               hozzá, hogy a Stefániába járt ebédre s a panzió hosszú asztalánál nap-nap után üresen
               maradt a helye. Erről szó is esett a vendégek közt s Zrinyit ugyancsak ette a méreg,
               amikor arról pletykáltak, hogy a fiatal magyart mindig az amerikaiakkal lehet
               látni.</p>
            <p>A fiatal magyar tüdeje eközben egyre egészségesebb lett. Már haza is eresztette volna
               az orvos, ha kérte volna. De nemcsak hogy nem kérte, hanem egyre ujabb panaszokkal
               ment elébe. Hazudott neki. Azt mondta, hogy éjjel még mindig köhög s titokban a
               tengerbe szórta a porokat, amiket a doktor írt neki. A pesti kollégától ujabb levél
               is jött, amely figyelmeztette, hogy most már igazán jó lesz hazamennie, mert Lusztig
               úr a legkomolyabban beszél a kiröpülésről. A levelet a földhöz csapta. Nem is
               válaszolt rá. Most már makacsul járt a dolga után. Még Zrinyivel se beszélt róla, sőt
               idegesen tért át más témára, amikor az ujságíró Hutkinsonékat szóba hozta. Egyszer
               azonban ez mégis kivette belőle a vallomást. Vacsora után megfogta:</p>
            <p>- Orsovai úr, - mondta neki - jöjjön sétálni a parkba.</p>
            <p>- Nem megyek - felelt a fiú - mert meglát az orvos.</p>
            <p>- Hát még mindig nem szabad?</p>
            <p>- Szabad - mondta szemtelen őszinteséggel - de én azt mondom neki, hogy még beteg
               vagyok. Ő meg porokat ír nekem. Ez az orvosi tudomány.</p>
            <p>És már el is készült az ujságiró legközelebbi, előre sejthető kérdésére:</p>
            <p>- Miért hazudik neki?</p>
            <p>Nyugodtan felelt:</p>
            <p>- Mert szeretem a lányt.</p>
            <p>Akármi más feleletet nyugodtan mosolygott volna meg Zrinyi, de erre nem volt
               elkészülve. Hamarosan vágta oda:</p>
            <p>- Ez nem igaz.</p>
            <p>Erre semmi feleletet se kapott. Szótlanul ment mellette a parton a fiú és maga elé
               nézett a földre. Neki kellett tovább beszélni:</p>
            <p>- Nem szégyelli magát?</p>
            <p>- Nem én.</p>
            <p>- Csak nem akarja velem elhitetni, hogy szerelmes ebbe a lányba? Tudom én jól, hogy
               maga mibe szerelmes.</p>
            <p>Orsovainak azt sugta valami, hogy illenék igazolnia magát. Elkezdte hát magyarázni
               állitólagos szerelme történetét:</p>
            <p>- Ugy van - kezdte - hogy amikor harmadszor is az asztaluknál találtam az orvost,
               dühös lettem. Mit akar ez a majom folyton a lány körül? - kérdeztem magamban. Csak
               nem pályázik rá? Azért is többet foglalkoztam a kisasszonynyal. Nagyon
               összebarátkoztunk. Tudja, ez olyan amerikai nevelésü lány. Most már mondhatom, hogy
               egészen más, mint a mi lányaink. Amikor szerelemről beszéltem vele, egészen
               megrémült. Őnáluk, úgy látszik, nem ez a társalgási téma a fiatalok közt. Aztán
               egyszer találkoztam vele a parkban ebéd után. Az apja a hotelben aludt, ő meg lejött
               egyedül, sétálni.</p>
            <p>- Véletlenül találkoztak?</p>
            <p>- Azt is megvallom, hogy nem. Igenis, vártam rá. Vártam rá. Érti? Akinek nem tetszik,
               akaszsza fel magát!</p>
            <p>Érezte, hogy valamivel csak kell pótolni az igazságot, hát goromba lett. A másik
               azonban nem hagyta magát. Tulkiabálta:</p>
            <p>- Hallja, nekem ne orditson igy! Nézze meg az ember! Hát ki mondta, hogy nekem nem
               tetszik? Persze, hogy tetszik!</p>
            <p>Erre csönd lett. Az ujságiró folytatta, parancsoló hangon:</p>
            <p>- És aztán?</p>
            <p>- És aztán akkor megmondtam neki, hogy szeretem.</p>
            <p>- És ő?</p>
            <p>- Otthagyott. Felszaladt a szobájába. Azóta se láttam.</p>
            <p>Leültek egy padra. A tengerben apró fénypontok csillogtak. Az utolsó hajó most ment
               Fiume felé és hosszú ezüstsávot húzott maga után a sötét vizen. Orsovai más témára
               akart áttérni:</p>
            <p>- Nézze, milyen szép - mondta.</p>
            <p>A másik azonban visszatért a tárgyra:</p>
            <p>- Mikor történt ez?</p>
            <p>- Ma délután.</p>
            <p>Még ott ültek egy darabig, aztán aludni tértek. Az egész uton nem esett szó erről az
               ügyről. Csak amikor már a gyertyát is elfujták, ült föl ágyában Pál.</p>
            <p>- Alszik, Zrinyi? - kérdezte.</p>
            <p>- Nem.</p>
            <p>- Mondok magának valamit. Tudja maga, hogy az a lány szeret engem?</p>
            <p>Zrinyi a fal felé fordult ágyában:</p>
            <p>- Nem tudom - mondta, s azzal elaludt.</p>
            <p>Pál gondolatban összeszedte azokat a jeleket, amelyekből kétségkivül megállapitható,
               hogy a lány szereti. Különösen azt a jelenetet gondolta el ujból, mikor ebédnél a
               karjával hozzáért a lány melléhez, hogy a tálat továbbadta. Megérezte, hogy Elly
               megrázkódott erre az érintésre. Általában pedig úgy érezte, hogy igazán lesz valami a
               dologból. Szemtelen biztossággal haladt a célja felé és semmi egyébbel nem törődött.
               Még soha életében nem adta úgy rá magát teljesen egy dologra, mint most. Nem irt haza
               levelet, nem bánta a bankot, csináljon Lusztig úr, amit akar.</p>
            <p>Lusztig űr.</p>
            <p>Elmosolyodott az ágyban, hogy Lusztig úr az eszébe jutott.</p>
            <p>- Istenem - mondta magában - ha én megkapom ezt a lányt, hogy kidobatom Lusztig urat
               a bankból!</p>
            <p>Történt egyszer, hogy ebédnél Elly intett az apjának, nagy titokban figyelmeztette
               valamire. Orsovai észrevette ezt a pillantást s a lány fülig pirult.</p>
            <p>- Igaz! - mondta az öreg - lássa már majdnem elfelejtettem! Ma délután Buccariba
               megyünk. Eljön velünk?</p>
            <p>- Óh, nagyon szivesen. Megengedi kisasszony?</p>
            <p>A kisasszony nagyon szégyelte magát, hisz most már kisült, hogy ő kérte az apját.
               Próbált valamit mondani:</p>
            <p>- Ha a papa úgy akarja...</p>
            <p>De a szeme, az orrcimpája, az ajka, arcának minden kis vonása hangosan kiabálta, hogy
               hazudik. Vérvörös volt, s dacos, majdnem vad pillantással nézett a fiúra, mintha az
               megleste volna öltözködés közben. Ez a mély, de mindenek felett nőnemű pillantás úgy
               szaladt végig Pál lelkén, mint valami hizelgő szó. Most már bizonyos volt, hogy
               szerelmes a kis árva. Szánalmas is volt már, annyira vergődött. Már mondtuk az előbb
               hogy az indigókék ifjú nem szokott gondolkozni. Mert, ha ez szokása lett volna, most
               kétségkivül így szólt volna egy hang a lelkében: „Ki vagyok én, mi vagyok én, hogy ez
               az édes gyerek belém szeretett? Ki vagyok én, hogy én rám, egy senkire pazarolja
               fiatal lelkének minden tüzes gazdagságát? Miért nem valakire, aki szép, jó,
               becsületes, lángeszű?”</p>
            <p>Orsovai úr mindezt nem kérdezte magában. Egészen természetesnek találta, hogy ez a
               szerelmes gyerek őmellette lobbant lángra. Ha van akkora pénzvágy, amely szerelmet is
               képes ébreszteni, akkor Orsovai úr ez irányban igazán minden lehetőt elkövetett. Még
               ezen a világon soha úgy nem vágyakoztak pénzre, mint most Pál az amerikai lány
               milliói után. Vannak, akik azt vallják, hogy a túlságba menő, iszonyatosan nagy
               akaraterő fizikai változásokat képes létrehozni a külvilágban. Ha a médium nagyon
               akarja, megmozdulnak a bútorok és képzelt lények hússá válnak. Ilyen nagy akarat
               lakott Orsovai szűk fejében, s ki tudja, talán ezzel fogta meg a lányt.</p>
            <p>A legvalószinűbb azonban az, hogy a kisasszony egyszerűen belészeretett. Hogy miért?
               Azért. Az ilyet soha senki nem tudja megokolni. A kisasszony legkevésbbé.</p>
            <p>Délután el is mentek hajón Buccariba. A hajózási társaság rendezi az ilyen
               kirándulásokat. A hajó elindul délután, Buccariban áll vagy két óra hosszant s későn
               este jön vissza. Ezúttal nagyobb társaságban voltak. Az öreg Hutkinsonnak akadtak
               honfitársai, két idős amerikai úriember. Végre a maga nyelvén beszélgethetett, s ez
               majdnem boldoggá tette. A hajó vagy kétszáz utassal ért Buccariba, de a kis városban
               hamar szétszéledtek a kivándorlók, s a Hutkinsonék társasága is magára maradt. Sétára
               indultak; elől Orsovai a lánynyal, jóval mögöttük az öreg a két amerikaival. Orsovai
               belekezdett annak a megmagyarázásába, hogy ez a Buccari a magyar korona alá tartozik,
               de mégsem Magyarország. Ez nagyon kínos előadás lehetett, mert a lány, csakhogy
               könnyebbséget szerezzen neki, egyre azt mondta, hogy már nagyszerűen érti az egészet.
               Közben kiértek a városból, folyton a tengerparton menve, ahol őrtálló fekete ciprusok
               merednek az ég felé. Az öreg a két amerikaival egészen elmaradt. Az Egyesült-Államok
               küszöbön álló elnökválasztásáról beszéltek, s ha erről volt szó, számukra semmi egyéb
               nem volt a világon. A bokrok közt hirtelen közelebb ment Orsovai a lányhoz.</p>
            <p>- Mondja, miss Elly - kérdezte tőle izgatott hangon - hogy érzi magát Abbáziában?</p>
            <p>A vér mind a fejébe szaladt. A lány meg reszketni kezdett. Érezte e mögött az
               ostobául naiv kérdés mellett az igazi gondolatot, s ez édes rémülettel rázta meg a
               lelkét.</p>
            <p>- Nagyon jól, nagyon jól... - szólt halk hangon.</p>
            <p>Hirtelen megálltak. Pál figyelni kezdett az alkonyi csöndbe, s most már egy szót se
               lehetett hallani az öregek iménti hangos vitájából. Nagyon előre siettek,
               öntudatlanúl. A lány fölemelte a kezét. Azt akarta mondani, hogy menjenek visszafelé.
               De nem tudott szólni. Ijedt volt és érezte, hogy egy perc mulva már teljesen másé
               lesz a lelke.</p>
            <p>Pál elkapta a kezét. Aztán kissé talán erőszakosan is, de átölelte, fönn, a vállánál.
               A lány a mellére bújt a fejével, s forró kis testén reszketés vonaglott végig.</p>
            <p>- Elly - mondta a fiú. Egyebet nem tudott mondani. Hirtelen fölemelte a lány fejét és
               megcsókolta előbb a szemét, aztán a száját. Olyan forró volt a lány ajka, hogy szinte
               perzselt. A becsületesen, sporttal nevelt lány most, húszéves korában kapta az első
               csókot, itt, Európa kellő közepén, egy horvát zugban, amelyhez semmi köze se volt,
               egy magyar fiútól, akihez szintén nem volt semmi köze. Csak meg tudott volna érte
               halni e pillanatban, mosolyogva.</p>
            <p>Talán ez volt a világ legszomorúbb látványa, ez a csók. Egy lány kapta, akinek izzó
               lett tőle az egész teste, s akinek tudatlan gyereklelkét egészen betöltötte. Egy fiú
               adta, aki e pillanatban nagyon kevéssel érzett többet annál a nemi gerjedelemnél,
               amit mindnyájan, ázsiai származású férfiak érzünk, ha a legközömbösebb szép lány
               ajkát megcsókoljuk. A pogány istenek bizonyára nem engedték volna meg ezt a látványt,
               nekik volt érzékük az iránt, hogy a szép a széppel csókolózzék, hogy puha női formák
               durva férfiizmokra símuljanak, s hogy a fiatal lány melle ne egy csenevész, hurutos
               bankhivatalnok-mellhez szoruljon. Ilyesmi csak az új isten alatt történhetett meg,
               aki annyira szereti a fiait, hogy még ebbe a szomorú jelenetbe is beleegyezett,
               csakhogy kedvében járjon egy édes, ártatlan, tisztalelkü gyerekleánynak, aki már oly
               régóta minden este imádkozik hozzá. Utóvégre is legyen meg szegénynek a kedve, ha már
               nem talált mást ezen a földön, mint Holländer Izidort.</p>
            <p>Hangok hallatszottak; a fiú eltolta magától Ellyt:</p>
            <p>- Jönnek.</p>
            <p>Hátúl az öreg szólt:</p>
            <p>- Lányom, visszamegyünk a hajóra.</p>
            <p>Többet egy szót se szóltak, a hajón se. Elől ültek, a hatalmas kötélcsomón, miközben
               a lehunyó nap veszett nagy szerelemmel csókolta a tengert. A bucsú pillanatában
               megmutatta neki legcsodásabb kincseit: a fényes aranyzöldet, az ezüstös kéket, az égő
               rózsaszint, a mély ibolyát, aztán hogy egyre lejebb ment, hogy eltünt, a felhőkre
               szórta színaranyát, a szerelmes vöröset, s a tenger itta, ringatta, ragyogtatta a nap
               lobogó színeit.</p>
            <p>Csak egyszer ért még össze a kezük, csöndes-szelíden, amikor a hajó kikötött. Kezet
               fogtak, mentek, az egyik jobbra, a másik balra. A fiú még utánanézett és látta, hogy
               az apja karjába kapaszkodik, széles vállára simul. Nem birta szegényke a nagy
               szerelmet.</p>
            <p>Zrinyi egy padon szivarozott és számlálta, hogy hány másodperc telik el a
               világítótorony egyik villanásától a másikig. Orsovai a sötétben észre se vette és el
               akart sietni mellette a parti úton.</p>
            <p>- Milliomos úr! - szólt utána az ujságiró.</p>
            <p>- Maga az?</p>
            <p>Leült melléje. Azon gondolkozott, hogy elmondjon-e mindent, amikor Zrinyi
               megszólalt:</p>
            <p>- Maga megérdemelné, hogy agyonverjék, milliomos úr.</p>
            <p>- Miért?</p>
            <p>- Szegény Balázs ma már nekem írt levelet. (Ez volt az a kolléga, aki egyre sürgette
               Pált, hogy jőjjön haza.)</p>
            <p>- Mit irt?</p>
            <p>- Azt írta, hogy maga holnap megkapja a felmondó levelet. Lusztig úr tudakozódott az
               orvosánál, az meg azt felelte, hogy maga már rég bátran hazamehetett volna.
               Mondhatom, ezt jól kicsinálta.</p>
            <p>Orsovai hallgatott.</p>
            <p>- Most mit fog csinálni?</p>
            <p>Megint nem szólt.</p>
            <p>- Hát mi lesz? - kérdezte Zrinyi.</p>
            <p>Erre aztán nyugodtan megszólalt Orsovai, kényelmesen elnyujtózva, lábát messzire
               kinyujtva maga elé, arcátlanul egyszerű hangon:</p>
            <p>- Ma megcsókoltam a vasutkirály lányát.</p>
            <p>Zrinyi elképpedt. Szégyelt részleteket kérdezni, de hogy a fiút mégis vallomásra
               birja, látszólagos közönynyel csak ennyit mondott:</p>
            <p>- Nem igaz.</p>
            <p>- Ha nem akarja, ne higyje. Én esküszöm, hogy megcsókoltam, s hogy ő hagyta magát.
               Úgy reszketett, mint egy madár. Mit bánom én a felmondó levelet.</p>
            <p>Szótlanúl mentek haza, megvacsoráztak, s lefeküdtek. Most Orsovai volt hallgatag és
               az ujságiró szeretett volna az ágyban kérdezősködni. De röstelte a dolgot és nem
               szólt egy szót sem. Nehezen aludt el, s még ébren volt, amikor már hallotta Orsovai
               mély, pihenő lélekzését.</p>
            <p>Ami miss Ellyt illeti, ő az úton az apja vállára hajtva fejét csöndesen sírni
               kezdett. Az öreg ember rémülten állt meg:</p>
            <p>- Az istenért, Elly...</p>
            <p>Az egymásba fonódó babérbokrok sátra alatt megálltak s itt a lány hangos sírásba
               kezdett. Hogy abbahagyta, lassan mosolygásra derült az arca:</p>
            <p>- Bocsáss meg, apa, hogy megijesztettelek. De most legalább tudok beszélni.</p>
            <p>Az öreg Hutkinson bánatosan nézett rá:</p>
            <p>- Elly - mondta lemondó hangon - Elly, te szerelmes vagy...</p>
            
         </div>
         <div type="chapter">
            <head>IV</head>
            <p>Esett az eső. A buccarii kirándulás napján volt utoljára szép idő. Azontúl már
               tizedik napja zuhogott, mintha öntötték volna. A hegyekről rohanva jött a víz és a
               tenger tíz nap és tíz éjszaka ugyanabban az ütemben verte a parti sziklákat. Ez volt
               a legbántóbb, ez a nyugodni nem akaró, makacs, szinte dacos csapkodás. Az emberek
               elbujtak a házakba és a szállók olvasótermeibe. Ott szőtték tovább a meséket a
               vasútkirály lányáról és annak hirtelen szövődött kalandjáról. Ezek a mesék borzasztón
               megnövelték Hutkinson alakját s megkicsinyítették Orsovait. Végül már arról
               beszéltek, hogy a világ leggazdagabb emberének lánya feleségül megy egy pesti
               koldushoz, aki a ferenciek templománál szokott kéregetni vasárnaponként.</p>
            <p>A tizenegyedik napon is esett az eső s Pál barátjával beszélgetett a közös szobában.
               A felmondó levél megérkezett, de ő bizony nem is válaszolt rá. A holland-magyar bank
               minden tisztviselőjével és apró-cseprő üzleteivel egyetemben oly kicsinyesnek tünt
               föl előtte, hogy nem is törődött vele.</p>
            <p>- Éppen jókor mondtak fel - ez volt egyetlen megjegyzése - akkor fosztanak meg havi
               hatvan forinttól, amikor milliókat látok...</p>
            <p>Nyugodtan szívta a cigarettáját. Már a multra vonatkozólag nem akadt beszélnivalójuk.
               Orsovai elmondott mindent. Elmondta, hogy Hutkinson az első találkozásnál
               felbátorította s ő erre megkérte a lány kezét. Az öreg - se szó, se beszéd -
               megölelte és sírva fakadt, mint valami gyerek. A dolgot egyébként igen egyszerűnek
               találta: egy pesti banktól kedvező információt kapott; a fiatalok szeretik egymást,
               legyenek férj és feleség.</p>
            <p>Egy szolga jött. Hutkinson úr kéreti szépen Orsovai urat, hogy nézzen el hozzá a
               Stefániába. Pál esernyőt vett és a zuhogó esőben fölment hozzá. Az öreg egy
               karosszékben ült és kurta matrózpipából szítt valami átkozottul csípős, mézben főtt
               amerikai dohányt.</p>
            <p>- Kedves barátom - mondta neki - hozta Isten, azért hivattam, hogy egyetmást
               megbeszéljünk. Üljön le. Ehhez a kellemetlen időhöz éppen illik a témám. Tudniillik a
               vagyoni állapotunkról akarok beszélni...</p>
            <p>Orsovaiban volt annyi szemérem, hogy úgy tett, mintha ez iránt a másodrendű
               csekélység iránt nem is érdeklődnék.</p>
            <p>- Hol van Elly? - kérdezte.</p>
            <p>- A szobájában olvas. Addig ne is szóljunk neki, amíg nem végeztünk. Nem szeretek
               előtte ilyesmiről beszélni. Őszintén megvallva, sohse avattam be pénzügyi dolgaimba.
               Féltem, hogy egy-egy nagyobb veszteségnél megijed... Aztán egyébként is ez nem
               asszonynak való dolog.</p>
            <p>A szekrényhez ment s egy kis acélládát vett elő. Irásokat, nyomtatványokat,
               füzetkéket rakott ki belőle az asztalra.</p>
            <p>- Pontosan nem tudom megmondani - kezdte egészen nyugodt, természetes hangon - hogy
               mennyi pénzünk van. Ha már rendben leszünk, majd egyszer összeülünk s megállapítjuk a
               vagyont az utolsó dollárig. Most csak hozzávetőleges számításról lehet szó.</p>
            <p>Orsovai igyekezett nyugodtnak látszani. Olyan arccal ült ott, mintha ez az öreg ember
               valami alárendeltje volna, aki jelentést tesz egy pénzügyi dologról.</p>
            <p>- Először is - folytatta az öreg monoton hangon - itt vannak a rézbányák Chileben,
               Peruban és Északon a nagy tó körül. Ezek nem kizárólag az enyéim, hanem a fele
               Edwardsé. Ez nagyon derék ember, úgy szeretem, mint a testvéremet. Majd megismeri,
               hisz az esküvőn találkozni fog vele. A bányák mostani értéke összesen
               háromszáznyolcvan-négyszáz...</p>
            <p>Pál sejtette, hogy millió, de egy szót se mert kérdezni. Szédült ennyi pénztől.</p>
            <p>- Négyszáz - mondta az öreg és ceruzát vett elő - egy dollár az önök számítása
               szerint körülbelül két és fél forint... tehát szorozva két egész öt tizeddel... ez
               volna ezer millió forint.</p>
            <p>Orsovai csak nézte, mereven.</p>
            <p>- Igen ám - mondta szinte védekező hangon Hutkinson - de ennek csak a fele az enyém.
               Fele Edwardsé. Ez volna ötszázmillió. A vasutakhoz azonban nincs társam. Az mind
               tisztára az enyém. A kilenc vasut: négy nagy és öt kicsi együtt megér... de mondom,
               ez nevetségesen átlagos számítás... mondjuk... hát az önök pénze szerint
               háromszázötven-négyszáz milliót. Ezeken kivül még csak egy vállalatom van, egy nagy
               gyapjugyár Chicagoban. Ez minden. Ami készpénzünk volt, az részben az Angol-Bankban,
               részben a Crédit-Lyonnaisnál, meg Drezdában, Párisban és Berlinben kamatozik. Ez hoz
               természetesen legkevesebbet. Az angol bank másfél percentet fizet és a nyomorultak
               ezt is fel akarják mondani... Igy szétszórva van vagy kétszáz millió. Elsőrangú
               papirokban, a világ legbiztosabb helyein. Ha már most ki akarnám számítani, hogy
               mennyi az évi jövedelmünk, igazán nem tudnám. A vállalataim az előre megjelölt
               helyekre küldik a nyereséget, én már tíz év óta nem láttam együtt nagyobb csomó
               készpénzt. Fehér papirdarabkákat kapok, értesítéseket a bankoktól, ebből élünk...
               Mondhatom, az utóbbi években azon voltam, hogy Elly mindent megkapjon, amit csak
               megkiván és mégse tudtunk többet költeni, mint valami jobbmódú polgárcsalád. Énnekem
               például elég egy napra egy dollár...</p>
            <p>Ez már nem is izgatta Orsovait. Most már természetesnek találta, hogy ilyen sok van.
               Más talán megbolondult volna ennyi milliótól, ettől a rémületesen nagy nyers
               hatalomtól, amit magával fog vinni az éhes, a pénztelen és hitelbe épült Budapestre.
               De ő ezt nem látta át egyszerre. Csak azt érezte e pillanatban, hogy soha többé az
               életben nem lesznek anyagi gondjai. Az öreg amerikai meg sokkal becsületesebb volt,
               mintsem hogy a fiú arcán kémlelte volna a hatást. A maga egyszerű hangján
               folytatta:</p>
            <p>- Ha jól sejtem, évi jövedelmünk meghaladja a hatvan milliót. A bányák és a vasutak
               pompásan jövedelmeznek. A gyapjúgyár egy kicsit pang... Ez a vállalataim közt a
               tékozló fiú... Nem is tudom, miért nem tagadom ki. Még próbálkozunk vele egy-két
               évig.</p>
            <p>Aztán még keresgélt az iratok közt, majd visszatette az egész csomót az acélládába,
               az acélládát a szekrénybe és így szólt:</p>
            <p>- Hát ezt akartam mondani. A részletes számításon majd két hétig is dolgozhatunk, ha
               ugyan kiváncsi rá. Egyszer megtettem, de most igazán nem érdeklődöm iránta. Öreg
               ember vagyok, egész életemben egyebet se tettem, csak dolgoztam. Most már szeretnék
               pihenni.</p>
            <p>Orsovai fölállt. Most már egészen otthonosan érezte magát a milliók közt.
               Nadrágzsebébe sülyesztett kézzel föl-alá kezdett járkálni.</p>
            <p>- Pihenni akar? - mondta. - Igaza van. Ha már az ember elért annyit, hogy minden
               biztosítva van: jövője, gyereke... akkor legjobb, ha pihen. Én azt ajánlom, hogy
               jöjjön Magyarországba.</p>
            <p>Az öreg nagyokat szítt a pipájából. Nem felelt.</p>
            <p>- Jöjjön Budapestre. Ez a világ legszebb városa. Veszünk valahol egy házat,
               berendezkedünk és úgy fogunk élni, hogy soha annál jobb élet nem volt.</p>
            <p>Hutkinson fölállt:</p>
            <p>- Nézze, - mondta - nekem, őszintén megvallva, az a tervem, hogy maga eljöjjön velünk
               Amerikába és ott átvegye az összes üzleteimet.</p>
            <p>Ettől megdöbbent Pál. Ezt legkevésbbé sem akarta. Pestre akart menni, mutogatni a
               szerencséjét, költekezni, élni, hogy mindenki pukkadjon meg az irigységtől.
               Amerikába? Soha! Már hajlandó lett volna azt hinni, hogy becsapták, megfizetik ennyi
               pénzzel, mert nem kaptak más vőlegényt. De meg is ijedt egy pillanatra attól, hogy
               esetleg mégis el kell mennie Amerikába...</p>
            <p>Nyilt az ajtó. Pál hátrafordult, s Ellyt látta meg a küszöbön, nagy, boldog,
               szerelmes mosolylyal az arcán. Ekkor fellélekzett, eszébe jutott, hogy itt ő a
               legnagyobb úr, mert utóvégre a szerelem is csak valami. Odalépett a lányhoz,
               megölelte, és megcsókolta a homlokát. A lány nem akarta elereszteni, úgy tartotta, a
               nyakát átfogva, mint a repkény. Az öreg amerikai letette a pipáját.</p>
            <p>- Pál Magyarországba akar vinni bennünket - mondta Ellynek olyan hangon, mintha
               mondaná: „tőled függ, nekem nem nagyon tetszik az eszme.”</p>
            <p>Elly a szeme közé nézett vőlegényének és mosolyogva, egyszerüen mondta:</p>
            <p>- Ha ő Magyarországba akar menni, akkor én sehová a világon nem megyek, csak
               Magyarországba.</p>
            <p>És most ő csókolta meg, olyan erősen, olyan boldog szerelemmel, hogy az öreg
               elfordult és az ablakhoz ment.</p>
            <p>Minden feltünés nélkül, az öreg Hutkinson kivánsága szerint, a legnagyobb
               egyszerűséggel tartották meg esküvőjüket Fiuméban. Orsovai rokonai közül csak az apja
               jött el, az anyja már rég meghalt. Az esküvőről Zrinyi, aki másnap már Pestre
               utazott, vitte el a hirt a lapoknak. Ezért a szivességért aztán engedelmet kért
               Páltól, hogy jövendő terveiről cikket irhasson azon a napon, amikor Orsovai Pestre
               érkezik feleségével és apósával. Jövendő tervei Orsovainak éppenséggel nem voltak.
               Zrinyi beszélt egyről-másról, munkanélküliek segélyezéséről, hát ráhagyta, hogy olyat
               is csinál. Azzal visszamentek Abbáziába.</p>
            <p>Mikor aztán már a tengerparton is nagyon jelentkezett az ősz - november vége felé
               lehetett - akkor összepakolt a fiatal házaspár és egy délután áthajózott az öreggel
               Fiuméba. Eső már nem esett, csak köd volt, csúnya novemberi köd, amely a tengeren még
               kietlenebb, mint a szárazon. Orsovait azonban ez egy csöppet sem bántotta. Úgy ült a
               hajón Elly és Hutkinson közt, mint valami csaló, aki két kifosztásra szánt áldozatot
               visz a hamis kártyások közé. Egy-egy pillanatra föl is villant benne az az érzés,
               hogy talán valamelyik útitársuk ezt suttogja a szomszédjának:</p>
            <p>- Nézd, hogy becsapta ez ezt a két szegény idegent... most viszi őket,
               kifosztani...</p>
            <p>Szomorú látvány volt az édes, szép asszony, amint Orsovai mellé bujva ült, karját a
               karjába öltve, s időnként nagy, szűzi szerelemmel, az ő első szerelmével emelte föl
               hozzá a szemét.</p>
            <p>Hogy közel értek a fiumei kikötőhöz, erős tülkölést hallottak. Orsovai
               elmosolyodott:</p>
            <p>- Furcsa hang...</p>
            <p>A köd miatt van - magyarázta az öreg amerikai, aki már sokat utazott tengeren. - A
               köd miatt, hogy a hajó bele ne ütközzék valamibe.</p>
            <p>A hajó csakugyan meg is lassította menetét s óvatosan úszott be a kikötőbe. Az
               öregnek igaza volt. Hogy a móló mellett elhaladtak, a ködön át láthatóvá vált egy
               ember, aki a hosszú kőrakás végében állt s torkaszakadtából fújt egy nagy tülköt.</p>
            
         </div>
         <div type="chapter">
            <head>V</head>
            <p>Egyideig még fújta, megvárta, mig az abbáziai hajó elhaladt mellette, aztán egyszerre
               abbahagyta a tülkölést. Alacsony, vállas, kis olasz volt, a haja már kezdett egy
               kicsit deresedni. Így volt a bajuszával is. Réveteg nézésű, félénk ember volt, azt
               lehetett róla hinni, hogy minden mozdulatával bocsánatot kér a többi embertől azért,
               mert ő is él.</p>
            <p>Szétnézett a ködben és csóválta a fejét. Ezt gondolta:</p>
            <p>- Ime, most már ez a tizenkettedik ködös nap és minden áldott nap engem küldenek ide
               vártára. Ott van a révkapitányságnál egy csomó más ember... nem, ők engem küldenek,
               aki iskolákat végeztem és tanult gépész vagyok. Nem azért kínlódtam öt évig, hogy
               trombitás legyek.</p>
            <p>Úgy rémlett, mintha messziről hajó közelednék. Unott mozdulattal fogta a tülköt, s
               akkorát fújt bele, amekkorát csak tudott.</p>
            <p>- Gyanús a dolog - mormolta tovább - miért éppen engem?</p>
            <p>Szegény sejtette igaz okát annak, hogy miért küldik éppen őt mindennap a nagy
               hullámfogó végébe, a lámpás alá. Ez olyan hely, amelyet elhagyni nagy veszedelmekkel,
               hajók összeütközésével járna a ködös időben. Akit tehát ideküldenek, az itt is
               marad, amig fel nem váltják. És éppen az volt az érdekes, hogy nem váltották fel. Itt
               állt dél óta. A köd átjárta a ruháját, a tüdejére nehezedett.</p>
            <p>- Az asszony miatt van - mondta, s kissé összehúzta a szemét, mint amikor nagyon
               gondolkozik valaki. Aztán bánatosan hajtotta félre a fejét.</p>
            <p>Ambrosio Posi - ez volt a neve - nagyon boldogtalan ember volt. Amolyan osztrák-olasz
               származású. Arco körül született. Siheder korában ráadta magát a gépészetre és
               végigjárt minden gépészeti iskolát, majd sorra letette a kormányosi, a gépkezelői,
               mozdonyvezetői vizsgát. Könnyen tanult. A legkomplikáltabb gépek szerkezetével néhány
               perc alatt tisztában volt. Tiszta, egyszerű gondolkozású ember volt, rendező agy,
               amely még a zavaros dolgokat is könnyen elemeikre bontja, s elrendezi a józan logika
               törvényei szerint. A tanárai, a vizsgáló-biztosok egyre azt mondták, hogy keritsen
               pénzt és menjen mérnöknek. Meg voltak győződve arról, hogy nagy feltaláló veszett el
               a szegény Ambrosióban, hogy ez az ember az a bizonyos nagy kaliberü mérnök, aki
               óriási hidakat épit, telerakja turbinákkal a Niagarát, villamos vasutakat, hatalmas
               gépeket komponál. De Ambrosio Posinak nem volt sem pénze, sem fellépése. Esetlen
               volt, félénk, tehát semmiféle ösztöndíjat nem tudott megkaparitani. Tökéletes
               ellentéte volt mindannak, amit mi élelmesnek nevezünk. Így aztán csak azt tudta
               elérni, hogy nagyobb műhelyekben alkalmazást kapott. Dolgozott az államvasutak
               műhelyében, a torpedógyárban, majd végre a révkapitánysághoz került. Mint ennek a
               hivatalnak alkalmazottja, megnősült. De ebben sem volt szerencsés. Egy kasszirnőt
               vett feleségül, akit egy elsőrangú fiumei kávéházban ismert meg. A kisasszony a
               legsötétebb multú hölgyek egyike volt, de ezt ügyesen leplezte. Szegény Posi
               belészeretett, nap-nap után mellette kuksolt a kávéházban és minden este hazakisérte.
               A kisasszony rögtön megszimatolta, hogy ez az ember képes a házasságig is elmenni;
               azontúl oly erkölcsösen viselkedett, hogy példát vehetett volna róla bárki. Még a
               kezét sem engedte megcsókolni. Ambrosio Posi ezt olyannyira méltányolta, hogy egy
               napon megkérte a kisasszonyt: legyen a felesége. A kisasszony meggondolási időt kért,
               csak azért, hogy ne legyen oly gyors a beleegyezés. Két nap mulva aztán igent
               mondott, de egészen az esküvőig olyan korrektül viselkedett, mintha a legelőkelőbb
               család gyermeke lett volna. Egy évvel az esküvő után kezdett kibújni belőle a régi
               természete. Posit nagyon is csöndes, unalmas, szótalan embernek találta, ő viszont
               szerette a lármát, a fényt, a mulatságot. A vége az lett, hogy rendszeresen csalta.
               Legutóbb egy Orkay nevezetű úr volt a szeretője, aki egyébként a révkapitányságnál
               férje főnöke volt.</p>
            <p>- Az asszony miatt van - mondta ujra Posi és nagyon sötéten nézett maga elé.
               Bántotta, hogy ennyire üldözi a balsors. „Hiszen tudom - gondolta - hogy nincs
               pénzem, nem vehetek neki ruhát, kalapot, gyűrűt, de ez még nem ok arra, hogy mással
               szeretkezzék... Ha egy kis pénzem volna, ha csak egy pár forinttal többet keresnék,
               megmutatnám neki, hogy gavallér vagyok. De így miből mutassam meg?”</p>
            <p>Pislogni kezdett. Lassan egy könny siklott ki a szempillája alól.</p>
            <p>- Miből mutassam meg? - kérdezte síró hangon, lemondólag bólongatva a fejével.</p>
            <p>Aztán megint belefújt a tülökbe.</p>
            <p>- Tuú... tuú... - zúgott a ködbe a hang, de Posi már nem birta tovább. Mérhetetlen
               düh fogta el, amikor ujból hallotta a tülök öblös hangját. Elképzelte Orkay urat a
               feleségénél, amint most mind a ketten ezen a tülökhangon mulatnak. Fűtött szobában, a
               kályha mellett. Az asszony az ölében ül és a szakállával játszik...</p>
            <p>Posi leeresztette a tülköt. Egyideig mereven nézett maga elé, aztán a város felé
               fordult és teli tüdőből, ahogy csak birta, beleorditotta a ködbe:</p>
            <p>- Miből mutassam meg!?</p>
            <p>Azzal megindult visszafelé a mólón. Most történt először, öt év óta, hogy Ambrosio
               Posi nem teljesítette a kötelességét az utolsó pillanatig. Ha barátai ezt látták
               volna, elámultak volna. Főnökei bizonyára a szemüket dörzsölték volna: igaz-e, hogy
               Posi valósággal otthagyta a helyét, mielőtt az ideje lejárt? Pedig úgy volt. Ambrosio
               egyre nagyobb lépésekkel, egyre jobban sietve hagyta ott a helyét, szaladt be a
               városba.</p>
            <p>Künn lakott, a régi Fiuméban, ahol még magas, ósdi házak sorakoznak egymás mellé,
               egymás mögé, rendetlen csoportokban. Ahol hordók és ládák hevernek az udvarokon, ahol
               aprók és nem sorjában vannak az ablakok, s ahol fekete a fal a sok esőtől. Az utca
               szűk, s innen is, onnan is lárma, tamburaszó hallatszik a piszkos osztériákból.</p>
            <p>Már este volt, pedig az óra csak fél hatot mutatott. A városban égtek a lámpák, a
               ködben egy-egy ragyogó fényfolt volt minden gázláng. Ambrosio sietve ment a nagy
               utcákon. Amikor bekanyarodott a kis girbe-gurba közökbe, rohanni kezdett. A lakása
               elé érve, beugrott a kapun, s a falépcsőn négy fokot lépett egyszerre, úgy vetette
               föl magát az emeletre. Ezen a rémítő, vadállati ugráson lehetett látni, hogy Ambrosio
               Posi e pillanatban szakított a csöndes tisztelettel, amely ezelőtt környezte. Berúgta
               az ajtót. Benn a szobában nem volt más, mint Orkay űr, egészen otthonosan, felsőruha
               nélkül.</p>
            <p>- Hol az asszony? - üvöltötte Ambrosio.</p>
            <p>A főnök nem felelt. Komolyan állt a helyén. Ilyen drámát nem adnak a szinpadon, aminő
               ez volt. Ott a csábítót mindig csak nadrágban és kabátban látni. Orkay úr talpig
               fehérben volt. A férj egy széket kapott föl és azzal kereste az asszonyt. A konyhában
               találta meg, amint villogó szemmel kucorgott egy sarokban. Egy szál ingben volt.</p>
            <p>Ambrosio összetörte a hátán a széket. Még tovább is verte volna, de ekkor észrevette,
               hogy Orkay úr hirtelen a ruhájához ugrik és öltözködni akar. Akkor már nem volt más
               Ambrosio kezében, csak egy székláb. Ezzel ütött egyet a főnökére és ráordított:</p>
            <p>- Szaladj, gazember!</p>
            <p>És magasra emelte a széklábat. Orkay úrnak a halálfélelem verítéke ütött ki a
               homlokán. Azt hitte, hogy ez az ember most agyonüti. Egy nagy ugrással künn termett a
               lépcsőházban, Ambrosio utána rohant. Már akkor a házbeliek mind a lépcsőházban
               voltak, s ezeknek a sorfala közt bukdácsolt le a két ember az utcára. Elől Orkay
               rohant fehéren, keresztül utcákon, tereken, utána a bőrköpenyes gépész egy tülökkel a
               nyakában, magasra emelve a széklábat. A halálfélelem nem ismer szégyenkezést.
               Végigszáguldottak a legnépesebb utcákon, a korzón, a kávéházak előtt, s a járókelők
               rémülettel nézték ezt a hajszát: elől egy félmeztelen, orditozó ember, mögötte egy
               másik, aki agyon akarja vágni. Egyszerre aztán megállt az üldöző. Nem birta tovább a
               futást. Orkay úr eltünt egy kapu alatt, ő pedig kiejtette kezéből a széklábat. Mint
               valami részeg, támolyogva, halálra fáradtan vánszorgott a tenger felé. Még soha
               életében ilyen nagy izgalom nem érte. Reszketett a keze, s a térde meg-megrogyott.
               Bement egy tengerparti kávéházba és kávét rendelt. Feketekávét, sokat, forrót,
               erőset. Aztán, mialatt a pincér oda volt a kávéért, minden gondolat nélkül bámult a
               levegőbe.</p>
            <p>Egy másik asztalnál kis társaság ült: két férfi és egy hölgy. Angolul beszéltek,
               habos kávét ittak és cukros kalácsot apritottak bele.</p>
            <p>- Milyen furcsán néz ez az ember - mondta a hölgy.</p>
            <p>A fiatalabbik férfi, aki indigókék öltönyben volt, egy pillantást vetett
               Ambrosiora.</p>
            <p>- Ezek az olaszok - mondta a tapasztalt népismerő hangján, - mind hülyék. A rossz
               ivóvíz teszi.</p>
            <p>Ambrosio megitta a kávéját s azontul egy óra hosszat ült a helyén szótlanul,
               mozdulatlanul. Aztán fizetett és elindult. Maga se tudta, hová megy. Az izmai a régi
               hivatala felé vitték. Ment, föl a lépcsőn, be az egyik irodába. Itt szemtől-szembe
               találta magát Orkayval. A főnök úr most már fel volt öltözve, de most az arca volt
               fehér, mint a fal. Minden harag nélkül szólt rá Posira:</p>
            <p>- Posi, ön el van bocsátva, felmondási idő nélkül.</p>
            <p>Az olasz egy kicsit felnézett rá, aztán az ablakra bámult. Most már megint a régi,
               csöndes Posi volt. Szelíden mondta:</p>
            <p>- Jó.</p>
            <p>Azzal kivánszorgott. Szépen hazament, de már nem találta otthon a feleségét. A lakás
               tárva-nyitva volt, a belső szobában égett a lámpa. Egy széken hevert Orkay úr
               mellénye. Ambrosio körülnézett s kihúzott egy fiókot. Ebben voltak bizonyítványai,
               itt tartotta azt a kis pénzecskéjét is, ami még megmaradt elseje óta. Magához vette
               a bizonyítványokat, meg a pénzt s kiment. A lámpát el se oltotta, az ajtót be se
               csukta. A küszöbön csöndesen sírni kezdett. Könyei lefolytak deresedő bajuszára,
               lecsöppentek a kabátjára. Nagyon fájt a szive e pillanatban. Úgy érézte, hogy ő a
               legárvább ember ezen a világon, ime, már negyven éves és még mindig nincs nyugalma.
               Most megint menni kell, éhezni, kunyorálni, újra kezdeni az életet.</p>
            <p>A pályaudvar felé vánszorgott. Nemsokára kellett indulnia az esti gyorsvonatnak. A
               szállók nagy kocsijai egymásután vitték az utasokat a pályaudvarra. Bent a csarnokban
               nagy élénkség volt. Az acetilénlámpák ragyogó fehér fényt árasztottak s künn a
               perronon indulásra készen állott a budapesti gyorsvonat. Nagy, tízkerekű mozdony volt
               elébe fogva, hatalmas hegyi szörnyeteg, amely nem ijed meg egyhamar a Karszt nagy
               szélviharjaitól, sem a meredekektől.</p>
            <p>Ambrosio jegyet váltott Budapestre. Aztán kiment a perronra és a többi ember közé
               keveredett. Még mindig értelmetlenül, üres tekintettel bámult a levegőbe s hagyta,
               hogy vigye magával az emberáradat. Betuszkolták egy vaggonba. Benyitott az első
               fülkébe s illedelmesen köszönt. Ugyanaz a társaság ült itt is, amely az imént a
               kávéházban úgy megbámulta. Egy ideig némán néztek rá, aztán az indigókék ruhás ifjú
               megszólalt:</p>
            <p>- Azt hiszem, ön téved... ez itt első osztály...</p>
            <p>- Igen? - motyogta Ambrosio és megemelve kalapját, kiment a fülkéből.</p>
            <p>- Ezek olyanok, mint a barmok - mondta Orsovai - ha nem lökdösik őket be valahová,
               még ide is betolakszanak.</p>
            <p>Egy óra mulva már vágtatott velük a nagy mozdony, fölfelé a Karszt kopár kőóriásai
               közt, nekiszegezve a ködnek fényes lámpáit. Vitte őket Budapest felé, Orsovai urat az
               élete kezdetén, ezer millióval a zsebében, Ambrosio Posi vizsgázott gépészt és
               képesitett kormányost pedig annyi évi szomorú munka után új életet kezdeni, két
               forinttal. A szerencse és a pénz az első osztályon utazott, a baj és a nyomoruság
               pedig a másodikon.</p>
            
         </div>
         <div type="chapter">
            <head>VI</head>
            <p>Budapesten már hetek óta beszéltek erről a házasságról. Október végén érkeztek haza
               Abbáziából azok a hölgyek, akik a nyarat valami divatos fürdőhelyen töltötték s akik
               onnan hazajövet két-három hétre délre mennek, megtoldani a nyaralást. Onnan egyenesen
               a szezonba csöppentek, amikor hazajöttek. A szinházak már novemberre abbahagyják a
               magyar szerzők premiérjeit, amelyeket augusztusban és szeptemberben szoktak adni üres
               házak előtt. Angol és francia operettek járták, a zsúrok megkezdődtek s a hirdetési
               oszlopokon megjelentek az ismert nagy sárga plakátok, amelyekre egy-egy
               zongoraművész vagy hegedűs neve félméteres betűkkel van nyomtatva.</p>
            <p>Ezek a most visszatért utolsó nyaralók hamar szétvitték a hírt. A lipótvárosi
               családokban, ahová Orsovai el szokott járni, végigenni a hatalmas
               Gerbeaud-uzsonnákat, hogy ne kelljen vacsoráznia, egyébről se esett szó, mint erről a
               hihetetlen szerencséről. Az ifjúság - már a zsúr-ifjúság - amely eddig Orsovait
               mélyen lenézte s csak azért érzett iránta némi tiszteletet, mert keresztény volt,
               most úgy kezdett róla beszélni, mintha mindeniknek ő lett volna a legjobb barátja.
               „Palinak”, „az öreg”-nek nevezték, várták, hogy végre gratulálhassanak neki és
               láthassák a feleségét. Az eljegyzése hirét Zrinyivel beküldette a lapoknak. Akkor már
               a pletykából valóság lett s az illetékes körök is figyelmessé lettek az ügyre.
               Illetékes körök alatt azokat a köröket értem, amelyek azonnal éjt-napot összetettek
               annak a hirére, hogy pénz jön a városba. Bukófélben levő vállalatok hirtelen reményre
               kaptak. Egy mulatóhely, amely a tönk szélén állott, s amely ellen minden héten
               árverést hirdetett a hivatalos lap, hirtelen összehivta igazgatósági tanácsát
               bizalmas értekezletre. Egy óra alatt elhatározták, hogy a gazdag ifjú meg fog
               vásárolni egy csomó részvényt. Kiküldték az egyik igazgatósági tagot, akinek a
               feleségéhez zsúrozni járt Orsovai, hogy ő intézze el a dolgot diplomáciai uton. A
               mentőegyesület, amely mindenkit megmentett már, csak magát nem, nagy, díszes
               feliratot készittetett a pénzes emberhez. A kalligrafusok már napok óta dolgoztak a
               gyönyörű kérvényen, amelynek szövegét a nemzet ősz regényírója a szent célra való
               tekintettel szivességből készítette el. Maga a felirat annyiba került, hogy lehetett
               volna az árán valami kisebbrendű orvosi műszert venni. Egyéb jótékony egyesületek
               valósággal lázban voltak. Hölgybizottsági ülések, rendkívüli ülések, bizalmas ülések
               váltották fel egymást; a szónokok mind abból indultak ki, hogy akit ily váratlan,
               példátlan, vagy mint némelyek magukat kifejezték: történelmi nevezetességű szerencse
               ért, az bizonyára azzal fogja kezdeni, hogy nagyobb összeget szán a jótékonyság
               oltárára. A szónokok azonban ennél a pontnál úgy érezték, hogy az ő zsebük némileg a
               jótékonyság oltárának egy szerény expoziturája s ezért magasabb fokú hévvel
               követelték, hogy egyesületüknek az őt megillető rész biztosíttassék a lajstromban.
               Fantasztikus tervekben utazó építészek összeszedték rajzaikat: ime, újra egy
               alkalom... hátha ez eredeti ember s szivesen belemegy a gellérthegyi villamos, a
               margitszigeti világfürdő, a Duna alatt fúrható alagút, a kelenföldi világ-kikötő, a
               földalatti és földfeletti vasút és a többi ilyen szükséges és szép dolog
               létesítésébe.</p>
            <p>Meg lehetett látni a városon, hogy érzi a pénz közeledtét. Mintha mágnestűhöz
               közelítünk vasdarabbal, már messziről érzi, félméterről nyugtalankodik, reszket,
               izeg-mozog, hogy aztán amikor a vas egészen hozzáér, őrületes vágygyal forduljon
               feléje - úgy a pesti társadalom izgatott volt, nyugtalan remegéssel várta a
               megérkezés napját, a pénz bevonulását.</p>
            <p>A megérkezés napját megsürgönyözték az abbáziai kémek az illetékes köröknek. Ezek az
               urak egymást dicsérték a kitünő ötletért, hogy kémet küldtek Abbáziába. Utóvégre is
               az kap hamarább, aki hamarább jelentkezik. „Fél tízkor este érkezik.” Ez volt a
               sürgönyben, amelynek tartalmát azonban csak a legbeavatottabbaknak árulták el. A
               sürgönyt egy Walzer nevű fővárosi bizottsági tag kapta, aki feje volta kányák
               klikkjének. Ezek terézvárosi főemberek voltak, akik a lehető legpiszkosabb célok
               végett egyesültek. A kányák voltak az elsők, akik kellőleg mérlegelni tudták Orsovai
               horderejét. Rendes vendéglőjükben este titkos összejövetelt tartottak.</p>
            <p>- Uraim - mondta itt Walzer úr és reszketett kezében a sürgöny - Orsovai Pál ma este
               fél tízkor érkezik. Ez titok és köztünk kell, hogy maradjon. Mi mindent meg fogunk
               tenni, amit csak lehet. Most, mielőtt kimennénk a pályaudvarra barátunkat fogadni,
               röviden összegezem céljainkat: célunk, hogy Orsovai Pál kerületünkben telepedjék
               le.</p>
            <p>- Úgy van - kiáltott közbe egy nagy, kövér ember, akinek a városliget felé gyönyörű
               villatelkei voltak, de aki eddig a nagy szegénység miatt nem tudott túladni
               rajtuk.</p>
            <p>- Célunk - folytatta a törzsfőnök - az is, hogy Orsovai Pál úr élénken résztvegyen a
               közügyekben. Az ilyen kitünő jellem és magasröptű elme csak hasznára lehet
               kerületünknek, ha eszméi megvalósítására a szükséges anyagi eszközökkel is
               rendelkezik!</p>
            <p>- Úgy van! Helyes!</p>
            <p>Most már minden oldalról zúgott a helyeslés, mert ez már mindenkinek érdeke volt.
               Csak Orsovai vegyen részt a közügyekben. A többit majd ők elintézik.</p>
            <p>- Harmadik célunk - folytatta a haramiavezér - hogy Orsovai úr kaszinónk tagja
               legyen, s annak idővel lelkévé váljék.</p>
            <p>- Úgy van! - kiáltották a kártyások, a pénzkölcsönkérők és azok az urak, akik a
               klubban félrehivják az embert a sarokba, s tintába mártott tollat adnak a kezébe,
               hogy a falon egy váltót zsiráljon.</p>
            <p>- Ezekkel a figyelmeztetésekkel bocsátom önöket útra, s még megjegyzem, hogy kilenc
               órakor a keleti pályaudvaron van a találkozó...</p>
            <p>Egy öblöshangú, magas, ősz ember kiáltott közbe:</p>
            <p>- És a jótékonyság?</p>
            <p>De erre már senki sem felelt. Nem azért, mintha nem tartották volna nagy dolognak a
               jótékonyságot, hanem mert Zimmermann G. István úr, az előkelő patricius egymaga volt
               érdekelve a dologban. Ő a kerület összes jótékonysági egyleteit a kezében tartotta.
               Elnöke volt a ruhaosztogatóknak, a népkonyha-egyletnek, a Meleg kanál és a Fázunk
               egyletnek. Nemkülönben választmányi tagja volt a gyermeksegélyző-egyletnek, a
               szegényeket munkával ellátó, a szemérmes szegényeket titkon gyámolitó, a szegény
               lányok kézimunkáját értékesitő, a kiházasitó, a tandij-egyleteknek és mind a többinek
               is. Ezért aztán az a szabó, akinél ötszáz ruhát rendelt évenkint az iskolásgyerekek
               számára, ingyen csinált neki ruhát, s a suszter, aki ebben a mai konkurrenciás
               világban ötszáz pár csizmára kapott megrendelést jó drágán, szivesen adózott
               két-három pár finom keztyübőr cipővel s egy báli lakktopánnal a jótékonyság
               angyalának. A Fázunk-egyletnél, amely fát és szenet osztogatott a kerület szegényei
               közt - mit tehetett egyebet - fát és szenet lopott. A Népkonyha-egylet révén a
               husszállitók kegyét nyerte meg. De mindennél fontosabb volt a szemérmes szegények
               segélyezése, mert ezekről nem vezettek könyvet, ezek nem voltak kötelesek nyugtát
               adni. A legszemérmetlenebbül a szemérmes szegényektől lopott Zimmermann úr, aki így
               aztán nemcsak, hogy megélt, hanem csinos kis összeget helyezett el abban a helyi
               érdekű kis kerületi bankban, amelynek a kánya-király, Walzer úr volt az elnöke, s
               amely banknál fogva Walzer úr és kányái markukban tartották az egész kerületet és
               főleg a képviselőválasztást. De azért Zimmermann bácsi - így hivták őt a kerületben -
               a legáltalánosabb köztiszteletnek örvendő ember volt, már többször jubilált is,
               iskolaszéki és fővárosi bizottsági tag volt, s úgy csöndes téli estéken, amikor
               egy-egy kis bronchitis nem engedte ki a szobából, maga is elgondolta, hogy mily szép
               élet az ilyen becsületes, érdemekben megőszült polgáré, aki minden idejét a
               jótékonyságnak szentelte, s akit ezért az általános tisztelet vesz körül.</p>
            <p>Miután pedig ő igy monopolizálta a jótékonyság ügyét, senki se felelt a kiáltására.
               Azt gondolták: „Eridj, boldogulj, ahogy tudsz.”</p>
            <p>A derék emberek hazamentek vacsorázni, hogy idején a pályaudvaron lehessenek. A sarki
               rendőr illemtudóan köszöntötte őket. Ez el szokta nézni nekik, ha néha éjfél után
               zajosan tértek haza a klubból és az utczán tiltott dolgot cselekedtek, mert az ő fia
               is kapott ruhát, csizmát meg tandíjat a Zimmermann bácsi egyleteinek egyikétől.
               Szóval szerették őket a kerületben.</p>
            <p>A kányáknak azonban nem volt szerencséjük. Hasonló tartalmú sürgöny érkezett a
               szabadelvű-körbe is. Ez ugyan még nem lett volna baj, de baj volt, hogy az egyik kis
               estilapban nagy cikk volt Orsovai Pál házasságáról ily cimmel: Egy szenzációs
               házasság. A cikk részletesen elmondta a házasság történetét, s minden kikezdésben
               akkorákat hizelgett Orsovainak, amekkorákat csak tudott. A lapocska ugyanis nagyon
               gyönge lábon állott. Csak egy-egy nagyobb hazugság alkalmával tudott eladni annyi
               példányt, hogy a költségeit behozza. Most azt remélte, hogy az érkező milliomost meg
               fogja hatni ez az előzetes ragaszkodás és méltányolni fogja azt a népszerűséget,
               amit az ujság torkaszakadtából igyekezett neki megszerezni. A cikkben Orsovait mint
               nagylelkű adakozót, jótékonyságáról rég ismert embert ismertették. A cikk egyik
               fejezete ez volt: Beszélgetés Orsovai kollégájával. Ebben egy Schwarz nevű könyvelő
               érdekes apróságokat mondott el „lapunk tudósitójának” a szerencsés emberről.
               Elmondta, hogy szegény bankhivatalnok korában mint osztotta meg utolsó falatját
               nélkülözést szenvedő kollégáival, mily bőkezű volt, ha arról volt szó, hogy másokon
               segíteni kell. Ez a Schwarz ugyanis többször kért kölcsön négy-öt hatost Orsovaitól
               és soha nem kapott tőle egy krajcárt sem, tekintve, hogy Pál fösvény volt és tőle
               akár éhen halhatott az egész bank, ha ő Gerbeaudnál akart uzsonnázni. De Schwarznak
               gyermekei és adósságai voltak.</p>
            
         </div>
         <div type="chapter">
            <head>VII</head>
            <p>A miniszterné - a kereskedelmi miniszterné - jóval éjfélután felriadt az ágyában.</p>
            <p>- István, - mondta férjének - te nem alszol?</p>
            <p>Kissé nyugtalan hang felelt a szomszéd ágy párnái közül:</p>
            <p>- Nem.</p>
            <p>A nagy hálószobának, amelyet nagyon enyhén világított meg egy kis kéküveges éjjeli
               mécs, a közepén volt egymás mellett a két hatalmas tölgyfaágy. Teli voltak
               faragványnyal, magasak, szélesek voltak, mintha nem is ágyak volnának, hanem komor
               faépületek, nagy díszbárkák. Az egyik különösen magasra volt felpárnázva, ebben a
               kegyelmes asszony feküdt. Így éjjel olyan csúnya és öreg volt, mintha anyja volna a
               nappali kegyelmes asszonynak. Senki se ismerte volna meg benne a nagy bálok lady
               patronessét, akiről a nagyon fiatal urak olyankor ezt mondták:</p>
            <p>- Még mindig szép asszony.</p>
            <p>Ami szép maradt benne: a termete és a szeme ragyogása, az nem érvényesült az ágyban.
               Az arca fényes volt valami kenőcstől, s a keze régi keztyűben volt, mert
               beglicerinezte lefekvés előtt.</p>
            <p>Felkönyökölt az ágyban és átszólt a férjéhez:</p>
            <p>- Mi bajod, István?</p>
            <p>Az öreg, sovány miniszter mozdult egyet, szuszogott néhányat, fordult a kék
               selyempaplan alatt, aztán lenyomta párnáinak a másik ágy felé eső részét, hogy
               láthassa az asszonyt.</p>
            <p>- Nincs bajom, csak töröm a fejemet valamin.</p>
            <p>Az asszony egészen közel feküdt hozzá, a nyakáig húzta a paplant és kedveskedve
               szólt:</p>
            <p>- Megmondod, hogy min?</p>
            <p>A kis öregnek jól esett, hogy elmondhatja. Minden dolgát mindig a feleségével
               beszélte meg, s most megtakarította azt a kellemetlen kis érzést, hogy ő álljon elő
               az ügygyel.</p>
            <p>- Olvastad ma az ujságban ezt az Orsovai-féle dolgot? - kérdezte.</p>
            <p>- Láttam... csak úgy, futólag.</p>
            <p>- Pedig érdemes lett volna elolvasni. Ez az ember, fiam, lement Abbáziába üdülni,
               mint szegény bankhivatalnok és ott beleszeretett egy amerikai milliomosnak a lánya.
               Aztán elvette feleségül és most jönnek Pestre.</p>
            <p>- Ez az egész?</p>
            <p>- Várj csak. Ennek az embernek, mint az ujság irja, ezer millió forint vagyona van.
               Tudod te, mi ez? Képzeld csak el: ezer millió!</p>
            <p>Ezt az „ezer milliót” olyan tisztelettel, áhitattal, benső megindulással mondta a
               miniszter, mint ahogy mi mondjuk: „Isten” vagy „haza” vagy „becsület.” Most már az
               asszony is figyelni kezdett. A félhomályban ragyogott a szeme. A kis öreg fölült az
               ágyban. Kis mellecskéjén nagy ráncba esett a hálóing, vékony karocskájával furcsa
               íveket irt le a levegőbe, egyáltalán igen mesebeli kis figura volt a kékes fényben,
               gnómszerü öreg koponyájával, amelyen a fekvés felborzolta néhány szál szürkés
               haját.</p>
            <p>- Ezer millió! - ismételte. - Ha én ezt az embert meg tudom fogni, örökre kint
               vagyunk minden bajból!</p>
            <p>A miniszter a világ legtehetetlenebb frátere volt. Tulajdonképpen neki magának sem
               volt sejtelme arról, hogy miért miniszter. Egész életében egyebet se tett, mint
               bankigazgatói állásokat és igazgatósági tagságokat hajhászott. Azonkivül amikor csak
               az ideje engedte, az arisztokráciához dörgölőzött, tolakodott, szinte könyökkel
               dolgozta fel magát a legmagasabb körökbe. S hogy ezt elérje, úgy vadászta a pénzt,
               hogy csodálkozással töltött el mindenkit.</p>
            <p>De az arisztokraták, éppen, mert látták, hogy úgy kivánja őket, hogy oly szerelmes
               beléjük, magasra tartották az orrukat és alig, hogy közel engedték magukhoz. A fürge
               kis öreg pedig úgy dolgozott, mint valami elkeseredett szú. Fúrt, rágcsált
               éjjel-nappal, aki megfigyelte, mindig hallotta őrlő munkájának neszét. Képes volt
               hónapokig dolgozni, fiakkerezni, igérni, vesztegetni, fenyegetni, könyörögni,
               csakhogy a felesége a király mellé jusson egy bálban. Barátkozott mindenkivel, aki
               csak segíthette céljai elérésében. De nem tudott elég pénzt keresni. Az asszonynak
               csodálatos toalettek és hihetetlen ékszerek kellettek. A szakácsné-arcú kegyelmes
               asszony, akinek annyit beszélt a férje, mig végre maga is elhitte, hogy ők nagy
               emberek, nem kivánt sokat. De a férj egyre hozta az ékszereket, minden bálra új
               toalettet csináltatott neki s vitte mindenüvé, fürdette abban a gyönyörűségben, hogy
               a férje miniszter. A gyémántokhoz, a Worth-ruhákhoz, az évről-évre újonnan vásárolt
               fogatokhoz, a drága orosz lovakhoz azonban sok pénz kellett, több, mint amennyit a
               szegény kis öreg össze tudott harácsolni. Ezért aztán kölcsönkért fűtől-fától, s most
               körülbelül a füléig úszott az adósságokban, s az uzsorások állandóan ki-bejártak
               modern stilben berendezett lakásán.</p>
            <p>- És hogy lehet megfogni? - kérdezte a kegyelmes asszony.</p>
            <p>- Nagyon egyszerűen. Azt olvasom az egyik lapban, hogy intézetet akar csinálni a
               munkanélkülieknek. Ez benn van az én programmomban is. Az állam is akar csinálni
               ilyenfajta intézményt. Elküldöm hozzá Iványit.</p>
            <p>Az asszony egy kicsit gondolkozott.</p>
            <p>- Nem - mondta aztán - magad menj el. Az ilyen ember ezért mindent odaadna...</p>
            <p>- Magam menjek?</p>
            <p>Szégyelték egy kicsit, mind a ketten. De most már az asszonyban dolgozott a vágy:
               szabadulni az adósságoktól, könnyen élni, nem restelkedni, nem félni - s e
               pillanatban nem sajnálta ezt a szegény kis öreg ügynököt. Felébredt benne az önző,
               nagyravágyó asszony, aki semminek sem akar még búcsút mondani, se a szépségnek, se a
               szerelemnek, se a szereplésnek, s akit minden, minden vágya csak a grófnék felé
               vont, az igazi, nagyon régi grófnék felé.</p>
            <p>- Menj csak magad - szólt minden kimélet nélkül. - És ne későn menj. Ez az ember,
               amikor Pestre jön, még nem tudja, kicsoda. De ebben a svindlervárosban hamar
               megtanítják rá. Egy hét mulva már rátartós, gőgös, hencegő lesz, nem fog fogadni
               senkit, és talán gyönyörűség lesz neki egy miniszter közeledését visszautasítani. Ha
               rögtön megfogod, akkor megtisztelve érzi magát, büszke lesz és azt teszel vele, amit
               akarsz. Mondom, két hét mulva már késő. Akkor már tudni fogja, hogy hol lakik az
               isten.</p>
            <p>Csönd lett. A kis öreg odahúzódott az ágyhoz és megcsókolta a felesége keztyűs
               kezét.</p>
            <p>- Milyen okos vagy te - suttogta neki hálás alázattal.</p>
            <p>- Mikor érkezik az az ember?</p>
            <p>- Holnap reggel.</p>
            <p>Hogy ilyen hamar jön, ezt a kegyelmes asszony se remélte. Most hosszasabban
               gondolkozott, aztán egy kis daccal szólt:</p>
            <p>- Hát elmégy hozzá holnap reggel. És magaddal viszed Iványit. Nekünk kell a pénz,
               kell, kell... Itt meg senkinek sincs már pénze.</p>
            <p>Többet nem is szóltak. Az asszony elaludt, a miniszter meg még hosszasan nézte. Mint
               ahogy gyöngébb elméjü emberek néznek a világosfejü, mindent kapiskáló, hamar határozó
               asszonyokra, akik olyan erős kézzel vezetik az ő életüket.</p>
            <p>Aztán ő is megfordult, elbújt a világoskék selyempaplan alá és félénken, mondhatnám
               tiszteletteljesen kezdett hortyogni.</p>
            
         </div>
         <div type="chapter">
            <head>VIII</head>
            <p>A lapokban megjelent cikkeknek az lett a következményük, hogy már kilenc órakor nagy
               tolongás volt a pályaudvaron. A főkapitányt a szabadelvű-körben a telefonhoz hivták a
               tarokkasztaltól. Azt jelentették neki, hogy a keleti pályaudvarhoz lovas-rendőröket
               küldtek, mert valami tüntetésféle készül. A csőcselék egyre jobban tódul oda,
               sejtelme sincs arról, hogy mi lesz ott, de úgy vélekedik, hogy ahol sokan vannak, ott
               érdemes lenni. A főkapitány egy pillanatig habozott, hogy melyik rendőrtisztet bizza
               meg a rend fenntartásával, aztán egyszerre vállat vont s belekiáltott a
               telefonba:</p>
            <p>- Mondja meg a tanácsos úrnak, hogy magam megyek ki a hely szinére...</p>
            <p>Azzal vette a kabátját. Egy képviselő utánaszólt:</p>
            <p>- Hova mégy?</p>
            <p>- A hivatalomba - füllentette a főkapitány. Úgy gondolkozott, hogy mennél kevesebben
               lesznek ott, annál több a remény.</p>
            <p>De már más képviselők szintén öltöztek. Ezek is a pályaudvarra igyekeztek. Stréber
               ujságirócskák ugráltak körülöttük:</p>
            <p>- A Drechslerbe, képviselő úr?</p>
            <p>- Nem, öcsém, máshova.</p>
            <p>A telefonnál egy másik ujságiró nagyban működött:</p>
            <p>- Szerkesztő úr, kérem - mondta - okvetlenül küldjön ki valakit a pályaudvarra. Én
               kimennék, de a mai pártgyülésről kell adatokat szereznem...</p>
            <p>Felhajtott prémgallérral, előkelő csoportban vonultak át a garderobeon az éltes urak,
               cilinderben, magasra tartott fejjel, egyik-másik finom szivarral a szájában. A piros
               szőnyegen nesztelenül haladtak és csak suttogva beszéltek:</p>
            <p>- Kiváncsi vagyok az asszonyra, mondta az egyik.</p>
            <p>- Én a hecc kedvéért megyek.</p>
            <p>Mindenkinek volt így tartalékban egy kis oka, annak magyarázatául, hogy kimegy a
               vasútra egy idegen ember elé.</p>
            <p>A vonatot már jelezték a legközelebbi állomásról. A perron tele volt. Az érkezési
               oldal nagy csarnokában a csőcselék szorongott, s a rendőrök csak ügygyel-bajjal
               tudtak szűk utat vágni a nagy emberanyagban. A perron aszfaltján egy csoportban
               voltak a képviselők, a kányák, az ujságirók, s Orsovai ismerősei. Bankárok, akik
               eddig csak onnan ismerték, hogy a feleségüknek a zsúrjaira járt egy Orsovai nevű
               fiatalember, most úgy beszéltek róla, mint családjuk régi intimusáról. Egy
               nagykereskedő, akihez valamikor állandóan Orsovait küldték a bank szolgájával
               inkasszálni, az magyarázta egy csoportnak, hogy nagyon okos fiú, pénzügyi talentum.
               Majd meglátják, fölforgatja a börzét és ha lesz benne egy kis erély, kitekeri a
               nyakát egynémely uraknak... Ez a contremine egy vezéralakjának szólt, aki a közelben
               állott, s idegesen simogatta a szakállát. Mind tervekkel voltak tele. Magukbavonult
               tekintélyes öreg urak már azokra az összegekre gondoltak, amelyekkel a vállalataikon
               ez a nagy pénz segíteni fog. Igazgatók, vezértitkárok sugdolóztak: „Pénz jön, éppen
               az jön, ami nincs és ami kellene - s még hozzá mennyi!” Elszörnyűködtek, lehunyták a
               szemüket, amikor elgondolták: ezer millió! Hiszen százezer forint is mily sok, hát
               még tízszer százezer, hát még ezerszer tízszer-százezer! És ez eleven pénz, amely
               percenként nagy összegeket kamatozik, nem holmi polgári anya, aki egyszer egy évben
               szül gyermeket, hanem csudálatos alma mater, amelynek minden percben erős fia, minden
               másik percben szép lánya születik: ezrek, tizezrek...</p>
            <p>Kivülről hosszú fütty hallatszott. Aztán megvillant a mozdony két tűzvörös szeme. Egy
               pillanatig tartott az egész: a tömeg előrenyomult, a rendőrök káromkodni kezdtek, s
               már ott állt előttük a hatalmas mozdony, lihegve, sisteregve, fáradtan a nagy út
               után. Mindenki az elsőosztályú kocsik felé nyomult. Egyszerre csak elkiáltotta magát
               egy pofaszakállas úr:</p>
            <p>- Da ist er!</p>
            <p>Mindenki oda nézett. A kocsi ajtajában egy csodálkozó arcú fiatalember állott,
               nyitott felsőkabátban, amely láthatóvá tette az indigókék ruhát. Nagyra meresztette
               a szemét, amikor a tömeget látta.</p>
            <p>- Kit várnak ezek? - kérdezte a hordártól, aki felugrott hozzá.</p>
            <p>- Valami milliomost - mondta a hordár és elrohanván félrelökte, kétségkivül azért,
               hogy hamarább lehessen annál a milliomosnál.</p>
            <p>Orsovai hátrafordult Hutkinsonhoz:</p>
            <p>- Nézze csak - mondta.</p>
            <p>Lejött a lépcsőn. Az az úr, aki a da ist er-t kiáltotta, most kalaplengetve kiáltott
               feléje:</p>
            <p>- Isten hozta. Orsovai úr! Éljen! Éljen!</p>
            <p>Ez az úr a holland-magyar bank portása volt.</p>
            <p>Orsovai megijedt.</p>
            <p>- Ezek engem várnak - mondta Hutkinsonnak. Azzal karonfogta Ellyt.</p>
            <p>Amikor a tömeg meghallotta a portás éljenét, mintha egy kicsit megdöbbent volna.
               Hirtelen csönd lett. Mindenki azt várta, hogy a háta mögött kezdjék. És el is
               kezdték: először künn, halk-félénken az alázatosak, majd a középen kissé bátrabban a
               polgári elem, kezében a kis ujság szenzációs számával. Erre föllélekzettek a
               képviselők, börziánerek és kányák, hogy végre elkezdte valaki, s az általános
               rivalgásba ők is beleharsogtak, kalapjukat lengetve:</p>
            <p>- Éljen! Éljen!!</p>
            <p>- Érdekes arc - mondta egy asszony, egy képviselő felesége.</p>
            <p>- Az asszony is szép - mondta a férj.</p>
            <p>Orsovai kezet szorított ismerőseivel. Hamar feltalálta magát s leereszkedő hangon
               mondta meg a nevét, amikor a kányákat bemutatták neki.</p>
            <p>- Éljen! Éljen! - kiabált künn a tömeg.</p>
            <p>- Jó, jó - mondta mosolyogva Orsovai igazán nem tudom, mivel érdemeltünk ily szép
               ovációt.</p>
            <p>Azzal elbucsúzott a képviselőktől, mind a többitől, s magasra emelt fővel ment át a
               sorfalon, miközben a rendőrök szalutáltak neki, s maga a főkapitány kiabált:</p>
            <p>- Tartsák szabadon az ajtót!</p>
            <p>Egy fiakkerbe ültek s elrobogtak. Úgy köszöntgetett a kocsiból az éljenzőknek, mint
               ahogy a királytól látta. Egy kicsit előrehajolt és a kalapjához emelgette a
               kezét.</p>
            <p>Utána hosszú kocsisor következett; mint valami nagy nászmenet, úgy robogtak végig a
               kerepesi úton, a Hungária felé. A többiek azért siettek utánuk, hogy még ma este
               letehessék a névjegyüket nála. Hogy a szállóba ért, már két névjegyet adott át neki a
               portás. Két hirlapiró nevét olvasta a kártyákon.</p>
            <p>- Istenem - mondta fáradt hangon a portásnak - mondja meg azoknak az uraknak, hogy ma
               nem fogadok senkit... fáradt vagyok...</p>
            <p>A portás mélyen megemelte sapkáját, az oszlopok mögül pedig két szomorú fiatalember
               kullogott elő, s ment ki a szállóból.</p>
            <p>A pályaudvar mellett egy embert tuszkoltak a rendőrök.</p>
            <p>- Fogja be a száját, - orditott rá az egyik - ne hazudjon! Láttam, amint tolakodott
               és nyomta a többit.</p>
            <p>- Nem igaz! Ki akartam menni...</p>
            <p>- És gorombáskodott a közrendőrrel, amikor tisztességes viseletre intette. Majd
               megtanítják magát a kapitányságon!</p>
            <p>Egyet ütött a hátába, mert nem akart menni. Valahogy mégis elcipelték a
               kapitányságra.</p>
            <p>- Jelentem alássan, fogalmazó úr - mondta haptákban a rendőr - előállítottam ezt az
               embert, tolakodás végett és aztán rendőrsértést is követett el.</p>
            <p>- Kérem, én csak ki akartam jutni a pályaudvarról, mert...</p>
            <p>- Fágjá be á száját! - szólt orrhangon a csinos, cvikkeres fogalmazó és papirt,
               tollat vett elő. - Hogy hívják?</p>
            <p>- Ambrosio Posi - mondta az idegen.</p>
            
         </div>
         <div type="chapter">
            <head>IX</head>
            <p>A pincér nagy ezüsttálcán dús reggelit hozott. A hóna alatt voltak az összes ujságok.
               Orsovai sorra nézte valamennyit. Megérkezéséről mindenikben volt tudósítás. Mindenik
               kedves hangon üdvözölte azt a férfiút, akitől e pillanatban annyi mindent vár
               Magyarország, s különösen a főváros és hosszú statisztikákkal mutatták ki, hogy
               ilyen gazdag polgára még ezer éves fennállása óta nem volt a magyar hazának. E
               pillanatban nagyon boldog volt Orsovai. Derűs hangulatban kezdett öltözködni, s amint
               felkötött bajuszszal járkált fel s alá a szobában, egyszerre megállott.</p>
            <p>- Milyen szamár voltam - mondta magában - még azt hittem, hogy meg fognak vetni e
               miatt a házasság miatt...</p>
            <p>És mosolyogva gondolt a tegnapi tüntetésre, a képviselőkre, a főváros
               hatalmasságaira, a hirlapirókra, az akadémikusokra, a kereskedelem és börze
               portentumaira, akik a perronon várták. Majd hogy nem vette rossz néven, amért a
               polgármester nem mondott üdvözlő beszédet.</p>
            <p>Felöltözött, levette bajuszáról a bajuszkötőt és a tükör elé állt. Nagyon tetszett
               magának, jobbra-balra fordult, majd egy kis üvegből parfümöt csöppentett a
               zsebkendőjére.</p>
            <p>Kopogtattak. A pincér tálcán egy névjegyet hozott be. Orsovai nagyra meresztette a
               szemét.</p>
            <p>- A miniszter? - kérdezte.</p>
            <p>- Igenis, nagyságos uram - mondta a pincér.</p>
            <p>Maga ment az ajtóhoz, kinyitotta. Künn két cilinderes úr állott.</p>
            <p>- Parancsoljon, kegyelmes uram.</p>
            <p>Négy szobájuk volt egymás mellett. Ez már rendben volt, hát ide vezette a
               minisztert.</p>
            <p>- Engedje meg - mondta a miniszter, - hogy bemutassam államtitkáromat, Iványi Sándor
               urat.</p>
            <p>Az államtitkár mosolyogva szorított kezet Orsovaival.</p>
            <p>- Önt bizonyára meglepte ez a látogatás - kezdte a miniszter, miután egy selyem
               karosszékbe ereszkedett. - De amint az ujságban olvastam ezt a dolgot, azonnal
               elhatároztam, hogy személyesen keresem fel önt.</p>
            <p>- Parancsoljon velem, kegyelmes uram.</p>
            <p>- Azt olvastam egy mai lapban, hogy... (itt nem tudta a miniszter, milyen címet adjon
               Orsovainak. Megállapodott a „nagyságos”-ban.)... hogy nagyságod erősen elhatározta
               bizonyos munkássegélyző intézetek létesítését.</p>
            <p>Ez Zrinyi cikke volt. Orsovai már alig emlékezett arra, hogy mit mondott esküvője
               napján Zrinyinek, de azért ráhagyta:</p>
            <p>- Igen, igen.</p>
            <p>- Nos, hát - folytatta a miniszter - miután miniszterségem egész ideje alatt egyébbel
               se foglalkoztam, mint éppen ezekkel a kérdésekkel, szükségesnek láttam nagyságodhoz
               eljönni, hogy mielőtt lépéseket tenne e nagy cél érdekében, velem is beszéljen...
               egyszóval - csináljuk együtt a dolgot. Nekem egynémely kis tapasztalataim vannak ezen
               a téren és...</p>
            <p>Az államtitkár szótlanul ült mellette egy másik karosszékben. Hatalmas, szép ember
               volt s a miniszteriumban mindenki tudta, hogy nem ez a szószátyár öreg ember a
               miniszter, hanem Iványi Sándor. Ö végzett helyette mindent. Az öreg úr a
               miniszterséget úgy tekintette, mint alkalmat a pénzszerzésre s az arisztokráciához
               való közeledésre. Olyan poziciónak tekintette, ahonnan könnyebben megy az ostrom a
               grófok vára ellen. Iványi Sándor széles vállain nyugodott az ő egész kormányzata. Ez
               a zseniális, szótalan ember, aki még csak nemes se volt, ez volt a kereskedelmi
               miniszter, ez csinált ipart, vámpolitikát, ez csinálta a kis öreg beszédeit, ettől
               függött minden. A kis öreg csak reprezentált, mosolygott, adta a bankot és néha
               hatalmas baklövéseket követett el. Amikor aztán ezért úgy alulról, mint felülről
               püfölni kezdték, mindent az államtitkárára kent. Iványi Sándor soha nem szólt egy
               szót sem, tűrt mindent, s végezte tovább a dolgát. Ő látta jól, hogy milyen
               viszonyban volt a kegyelmes úr a nagy vállalatokkal és bankokkal, de még csak nem is
               mosolygott. Amikor hozzá jöttek, kidobta őket. Egyszerű ember volt, csupa génie és
               csupa becsület. Az öreg úgy bánt vele, mint egy rongygyal.</p>
            <p>A miniszter mindazt elmagyarázta Orsovainak, amit az úton a kocsiban az
               államtitkárából kivett. A miniszter fütyült a munkásokra, neki smafu volt az egész
               munkáskérdés, az egész szociálizmus. Ami alatta a munkások érdekében történt, azt
               Iványi Sándor tette. Ezért a kis öreg volt szíves államtitkárát egy-egy grófnak az
               estélyén bizalmas körben parasztnak nevezni, akinek bagariaszagú a csizmája. Arra
               büszke volt a kegyelmes úr, hogy az udvarnál nagyon megtetszett ez az elmés
               jellemzése, s hogy Bécsben azóta se hívják másként Iványi Sándort, mint csak
               bagariaszagú parasztnak.</p>
            <p>Iványit bántotta az a fölényes hang, ahogy Orsovai a kis öreggel beszélt. A kis öreg
               azonban észre sem vette ezt a hangot, s nagyon barátságosan csevegett Orsovaival.
               Mindenáron azt akarta, hogy ez az ember megörüljön ennek a nagy megtiszteltetésnek,
               egyre a fejében járt feleségének okos számító beszéde, s minden örömteli mosolynál,
               amely Orsovai arcáról feléje sugárzott, ezt gondolta: „Milyen okos ez az asszony,
               mindent előre tud, mindent lát...” Majdnem könnyek szöktek a szemébe, amikor így
               elővette a felesége iránt való véghetetlen rajongás. Ezért arra is gondolt, hogy
               bizonyára az asszony tervei értelmében cselekszik, ha nem marad meg a hivatalos
               érintkezésnél, hanem áttér a családi barátkozás terére is.</p>
            <p>- Nagyon szeretném megismerni a kedves feleségét - mondta.</p>
            <p>- Óh, nagyon fog örülni!</p>
            <p>Orsovai felugrott, s átkiáltott a másik szobába:</p>
            <p>- Elly, fel vagy már öltözve?</p>
            <p>- Óh, már régen - felelt az asszony, s megjelent a küszöbön.</p>
            <p>Nagy, uszályos pongyola volt rajta. E pillanatban, hogy az ajtóban állott,
               csodálatosan szép volt ez az asszony. A fejét egy kicsit hátra vetette, s így látni
               lehetett állának és telt fehér nyakának finom apró domborulatait; a széles, mindig
               rakoncátlan hajkorona engedetlen szálai szikráztak a délelőtti napfényen, s a szemén
               még volt valami fátyol, amit az álom felejtett ott. De a mély tüzek a fátyolon
               keresztül is kisugárzottak. Megtelt vele a szoba, amint belépett. Az ő alakja, az ő
               hangja és az ő gyöngéd illata lett úrrá a selyemfotelek közt. Úgy a miniszter, mint
               az államtitkár felállt, hogy üdvözölje. A kegyelmes úr kezet csókolt neki; Iványi,
               aki szerényen állt a háttérben, egyszerű kézszoritással üdvözölte. Az asszony helyet
               mutatott nekik, s azzal megkezdődött a rendes beszélgetés azokkal a bizonyos
               témákkal, amiket minden fiatal asszony magával hoz, ha csupa férfi közé megy.</p>
            <p>Ellynek tetszett, hogy miniszterek látogatják meg a férjét. Egy kicsit hizelgett is
               neki az a végtelenül barátságos hang, amelyen a kegyelmes úr a férjével beszélt. Csak
               Iványival nem volt megelégedve. Ez mindeddig nem szólt egy szót se. Sőt az éleseszű
               asszony az első pillanatban tisztában volt azzal, hogy ez a magas, vállas ember az
               egész társaságot lenézi, s hogy ő itt a legnagyobb úr. Valami utálatféle érzést árult
               el mozdulatlan, komoly arca, utálatot ez iránt az egész jelenet iránt, a kis öreg
               gazember iránt, csekély gyűlöletet Orsovai iránt, aki senki és semmi, s akinek a
               pénze kedvéért a miniszter már kora délelőtt ideszaladt hizelegni. Néha-néha nyugodt
               pillantása az asszonyra tévedt, s ezekből a pillantásokból Elly megértette az egész
               jelenetet. Egy-egy pillanatig farkasszemet is nézett vele, de aztán elkapta róla
               tüzes pillantását, amelyről már elszállott a finom reggeli köd, s amelyből most dac
               villogott ki.</p>
            <p>Ők ketten hallgattak. A miniszter és Orsovai oly heves beszélgetésben volt, hogy nem
               is figyelt egyikük sem a másik kettőre. Két üres és szószátyár embernek a maga kis
               szókincsével több mondanivalója van, ha összekerül, mint két lángésznek.</p>
            <p>- Ez is benn volt az ujságban? - kérdezte vitaközben Orsovai.</p>
            <p>- Persze, hogy benn volt! - mondta a kis öreg.</p>
            <p>- Lehetetlen...</p>
            <p>Fölállt, s átment a másik szobába az ujságért. A miniszter utána ment. Benn aztán úgy
               nekihevültek a vitának, a tervelésnek, hogy ki se jöttek. Sőt, amikor a foglalkozást
               nem találó női munkásokról s azok életmódjáról volt szó, a miniszter mosolyogva tette
               be az ajtót, mondván:</p>
            <p>- Ez nem való fiatal hölgyeknek.</p>
            <p>A külső szobában magukra maradtak Iványi és az asszony. Elly föltette magában, hogy a
               világért sem kezdi meg a társalgást ezzel a vademberrel. Ő majd megmutatja, hogy neki
               nem imponál egyikük rangja sem. E pillanatban az asszony különb akart lenni a
               férjénél: úr akart maradni ezekkel az emberekkel szemben. Hallgatott, hallgatott,
               Iványi se szólt, s utóvégre is kínossá kezdett válni a helyzet. A csukott ajtó mögött
               halkan folyt a beszélgetés. Vagy öt percig hallgattak így, s Elly már nagyon ideges
               volt. Toporzékolni szeretett volna, amért ez az ember nem tartja érdemesnek még csak
               valami banális beszélgetést is kezdeni. Aztán egyszerre kicsattanó hangon, amelyből
               kiérzett az, hogy meg akarja szégyeníteni a hallgató urat, szólt:</p>
            <p>- Ön miért nem tárgyal velük?</p>
            <p>- A kegyelmes úr nem hívott - mondta csöndesen az államtitkár. - Ha majd szólít, én
               is bemegyek.</p>
            <p>Még a hangja rezgése is mutatta, hogy szégyelt idejönni, de köteles volt, hogy
               szégyel itt lenni, de köteles, mert a főnöke parancsolta. Úgy érezte magát, mint a
               közlegény, akit lopni küld az őrmester, s aki utálattal végzi ezt a kötelességét. És
               éppen ez bántotta az asszonyt. Az amerikai nők őszintesége kitört belőle. Kipirult
               arccal, komolyan kérdezte Iványitól:</p>
            <p>- Ugy-e ön nem szivesen jött ide?</p>
            <p>Ez olyan hangon volt mondva, hogy erre csak őszintén lehetett felelni. Most már
               minden tettetés nélkül, erősen az asszony szemébe nézve felelt is Iványi:</p>
            <p>- Bizony nem.</p>
            <p>Ezt mégse várta Elly. Hirtelen elfordította a fejét s kinézett az ablakon, a Dunára.
               Könnyek szöktek a szemébe. Összeszorította az ajkát. Most egyszerre megérezte, hogy
               az ura senki és hogy a pénze, az ő pénze minden. És mindjárt az első napon
               találkozott ebben a szegény országban egy ember, akinek nem imponál ez az ezer
               millió. Dacos mozdulattal nézett vissza az államtitkárra. Ez nyugodtan ült a helyén,
               mintha semmi se történt volna.</p>
            <p>- Ha nem szivesen jött - szólt Elly - még mindig elmehet.</p>
            <p>És fölkapta a fejét, mint valami megbántott, dacos gyerek. Iványi felállt.</p>
            <p>E pillanatban nyilott az ajtó, s a vitatkozók visszajöttek. Megint Orsovai elől és
               utána a miniszter.</p>
            <p>- Hát legyen szerencsém kedden délelőtt a képviselőházban - szólt a kegyelmes úr.
               Orsovai a kezét nyujtotta feléje:</p>
            <p>- Ott leszek, kegyelmes uram.</p>
            <p>A kegyelmes úr még egyszer kezet csókolt Ellynek, aki mosolyogva akarta ebben
               megakadályozni. Amikor Iványira került a sor, az asszony föltette magában, hogy
               visszautasítja a kezét, ha feléje nyujtja. De Iványi egészen az ajtóig kisérte
               főnökét, s onnan nézett csak vissza az asszonyra; hideg főhajtással üdvözölte és
               kiment.</p>
            <p>Orsovai utána kiáltott a miniszternek:</p>
            <p>- Tizenkettőkor jöjjek?</p>
            <p>- Igen, igen!</p>
            <p>- Jó! Alásszolgája.</p>
            <p>Ez már olyan hangon volt mondva, ahogy egy ismert budapesti szabóról mondják, hogy
               szokott beszélni a tábornokokkal, akik tartoznak neki a díszruháik árával. Ezeket
               állítólag Excellenzléb’n-nek nevezte, s gyakran a vállukra ütögetett, amit a jól
               nevelt excellenciás urak mosolyogva tűrtek.</p>
            <p>- Pfű, hogy telebeszélte a fejemet! - sóhajtott Orsovai, amikor visszajött az
               ajtótól.</p>
            <p>- Kedves ember - mondta halkan Elly.</p>
            <p>- Pedig látod, ez az ember Magyarország kereskedelmi minisztere. Milyen kedves, hogy
               eljött. Aki vele volt, az az államtitkára.</p>
            <p>- Ezek a magyarok nagyon neveletlen emberek - mondta erre az asszony, s felvillant a
               szeme. Teste minden porcikája égett a haragtól ez ellen a neveletlen államtitkár
               ellen. Érezte, hogy ez az ember nagyon megalázta őket. Nem akarta a férje kedvét
               elrontani, mert látta, hogy ez mennyire örült a miniszter látogatásának, hát nem
               szólt semmit. De amikor magára maradt a szobában, összeszorított ajakkal nézett ki az
               ablakon, s valami keserűség-félét érzett. A másik szobában boldog derűvel gyújtott
               finom szivarra a férje, s az asszony most úgy tekintette ezt az embert, mint valami
               gyereket, aki nem látja a dolgok igaz állását, s naiv örömmel örül a
               kitüntetésnek.</p>
            <p>Mivel finom árnyalatok megérzésére is rendkivül érzékeny lélek volt Elly, most nem
               nagyon tisztelte az urát, e pillanatban. Egy hónapja csak, hogy a felesége volt, s
               ime, már elkövetkezett az a nap, amelyen csökkenni érezte az ura iránt eddig érzett
               imádatot. Büszke és öntudatos agy volt, gazdag elme, s hamar meglátta az urában a
               kis embert. Ennek az asszonynak minden érzés számára nyitva volt a lelke. Azok közé
               tartozott, akik ezen a földön igazi emberi életet élnek: akik néhány évtized alatt
               átfogják a multat és a jövőt, s végigélik újra azt a néhány ezredévet, amit az
               emberiség itt végigküzdött. Látomásaikban az ilyen emberek előre is élnek, a jövőbe.
               Időben és térben mindent felölelnek, amit csak ezen a földön lehet. Megismerkednek
               ennek a bolygónak minden érdekességével, magasról, mint valami más csillagról nézik a
               mi vergődésünket. Az ilyenek teszik túl magukat a konvenciókon, az ilyenek imádják a
               költőket, s ezek számára készülnek azok a másnak érthetetlen nagy zeneművek,
               amelyekben óriási távolságok zúgnak, amelyekben a multról énekelnek a hegedűk, s a
               jövőről ad titokzatos, nagy perspektivát sejtető képeket a melódia. Ez az asszony a
               nagy szimfóniák és a nagy emberek imádója volt: imádni tudta Beethovent, Napoleont, a
               zseniális tolvajokat, a nagy írókat, rajongani tudott mindenkiért, aki távolságokat
               mutatott neki, s aki oly titkait tárta föl előtte ennek a bolygócsillagnak, amelyeket
               eddig még nem ismert. Minden perc hangulatát öntudatosan tudta érezni. Szerette az
               esőt borús, bánatos hangulatáért, s a napot a világosságáért; a sziklás hegyvidék
               szépsége épp úgy megreszkettette idegeit, mint a csöndes kertek szelidsége. Nem is
               azok számára való ez a földi élet, akik válogatnak, s szegény és kis ember az, akinek
               nem tetszik minden a világon - ez volt a véleménye. Az ő lelkének oly gazdag húrozata
               volt, mint azoknak a remekbe készült zongoráknak, amelyeken száz meg száz billentyű
               van, s amelyeken nem ugyanaz a fekete billentyű jelzi a mollakkordok lágyságait,
               amely az imént egy durakkordnak adott férfias zengést. Így aztán minden hangulat
               megtalálta a neki megfelelő húrt ebben a csodálatos lélekben.</p>
            <p>Természetes tehát, hogy az első mámor után kinyilt a szeme, s látta, hogy kivel van
               dolga. A szűzi fátyollal együtt a lelkéről is ledobott egy fátyolt. Most asszony
               volt, igazán, a maga módja szerint. Erős tüzek fakadtak a lelkében: megannyi vágy,
               megannyi új szándék, akarat. Mindez most új lángra kapott benne az iménti jelenet
               után. Ahogy az ablaknál állt, s magamagáról gondolkozott, csupa ideg volt a teste,
               csupa érzék. Gyönyörű teremtés volt, az emberi fajnak remekbe született példánya.
               Ebben a városban talán sohse élt férfi, aki méltó lett volna arra, hogy megölelje és
               szájon csókolja ezt az asszonyt. Amely pillanatban összevillantak volna a szemeik, a
               férfi megijedt volna attól a sok tüzes, színes gondolattól, ami egy csók nyomán ennek
               az asszonynak a szeméből kiragyogott.</p>
            
         </div>
         <div type="chapter">
            <head>X</head>
            <p>Délután egy úr jelentkezett Orsovainál.</p>
            <p>- Salgó vagyok, - mutatkozott be - a Közvélemény főszerkesztője. Ha talán még
               méltóztatik emlékezni, volt szerencsém nagyságodhoz balatoni Schwarzék estélyén.</p>
            <p>Orsovai jól emlékezett, de most mosolyogva rázta a fejét:</p>
            <p>- Már nem emlékszem... borzasztó feledékeny vagyok. Tudja, vannak olyan
               napjaim...</p>
            <p>Már kezdett úgy beszélni, mint a nagy emberek, akik folyton adatokat szolgáltatnak
               életrajzukhoz.</p>
            <p>- Őszintén megvallva - mondta az elegáns főszerkesztő - üzleti ügyben jöttem. A
               Közvélemény, fájdalom, nagyon rossz kezekben van. A részvénytársaság, amely
               megalapította, a faképnél hagyta, s lemondott arról, hogy valaha visszakapja a
               pénzét. Megvallom, - hisz hiába tagadnám, a könyvek átvizsgálásánál úgyis kiderülne,
               - hogy adósságok tartják a lelket ideig-óráig a lapban, s ezenkivül az egyik
               főrészvényes hiúsága; ez az úr néha ír egy-egy hülye vezércikket, s azt hiszi, hogy
               az egész világ róla beszél másnap. De a munkatársakat nem tudják jól fizetni, baj van
               a papirgyárral, a bélyeggel, igazán, egy olyan lap, mint a Közvélemény, amely
               annyira népszerű, el fog veszni apró bajai miatt; éppúgy, mint zseniális íróink, akik
               váltóprolongációk és árverés-elhalasztások miatt kénytelenek elhanyagolni az
               irodalmat.</p>
            <p>- És mit tehetnék én ebben az ügyben? - kérdezte Orsovai.</p>
            <p>- A lap eladó. Előfizetője sok van. A híre is jó. Minden banktól kap szubvenciót;
               megvannak az állami hirdetései, s erősen pénzelik a nagy vállalatok. A villamos
               vasút, gázgyár, Auer-fény és a többi. Szóval független lap volna, ha megszabadulna az
               adósságaitól.</p>
            <p>- Úgy érti, hogy megvegyem?</p>
            <p>- Úgy. Szókimondó leszek: az ilyen embernek, mint ön, aki ekkora - bocsásson meg a
               bókért - szellemi és anyagi tőkével jött hazájába, nélkülözhetetlen egy ujság.
               Propagandát csinál, ha kell, s ha kell, megvédi a támadások ellen. Előbb-utóbb úgy
               fognak róla beszélni, hogy: „az Orsovai Pál lapja” - s ez óriási tekintélyt ad.</p>
            <p>Az egészből az fogta meg legjobban Orsovait, hogy „az Orsovai Pál lapja”. Ez
               roppantul megtetszett neki.</p>
            <p>- Ha majd új lakásomon berendezkedem - mondta a főszerkesztőnek, miközben kikisérte -
               legyen szerencsém ebben az ügyben...</p>
            <p>Aztán, hogy visszajött a szobába, így szólt:</p>
            <p>- Most a közvéleményre is befolyást fogok gyakorolni. Minisztereket fogok buktatni,
               ha nekem úgy tetszik. Nem is tudtam, hogy ez ilyen könnyű.</p>
            <p>Azzal gondolkozott egy kicsit. Majd megszólalt:</p>
            <p>- Jó. Megveszem a lapot. Én leszek a közvélemény.</p>
            <p>Szólt, kihajtotta kabátja selyembélését és megnézte magát a nagy állótükörben.</p>
            
         </div>
         <div type="chapter">
            <head>XI</head>
            <p>Ambrosio Posi negyednapra szabadult ki a rendőrkapitányság pincéjéből. Többféle
               címeken nagy pénzbüntetéseket róttak rá, s mivel nem volt pénze, kénytelen volt
               fővárosi karrierjét négy napi fogházzal kezdeni. Amint a fogházból kiszabadult,
               nekiindult a városnak, két krajcárral zsebében. Ez a pénzecske azonban már a
               legközelebbi utcasarkon elfogyott, mert Posi elkövette azt a meggondolatlan
               pazarlást, hogy kenyeret vett rajta. A kenyeret megette a Kerepesi-úttól a
               Váci-körútig. A Fürdő-utca sarkán aztán elfogyott a kenyér, s Posi Budára indult, a
               kereskedelmi miniszterhez. Meg akarta neki magyarázni az ügyét, bebizonyítani, hogy ő
               ártatlan a dologban, hogy mindig teljesitette a kötelességét, s csak azért lökték ki,
               mert nem volt hajlandó tűrni, hogy azért a nyolcvan forintért, amit havonként kapott,
               föllebbvalói a feleségét is igénybe vegyék. Hallotta ugyan Fiuméban, hogy a miniszter
               egy sehonnai fráter, de úgy gondolkozott, hogy ő ezen a világon olyan kis parány,
               akinek az ügyében nem is érdemes igazságtalannak lenni.</p>
            <p>Elért a lánchídhoz, s így gondolkozva, szó nélkül át akart rajta menni. A vámszedő
               utána szólt:</p>
            <p>- Hé, a hidpénz!</p>
            <p>Posi keresgélni kezdett a zsebében. Egy krajcárja se volt.</p>
            <p>- Nincs nálam... aprópénz... - dadogta.</p>
            <p>- Tudok váltani - mondta a vámszedő, s kihúzott egy fiókot, amelyben annyi
               ezüstforint volt, amennyinek megfelelő bankót Posi még sohse látott.</p>
            <p>Most már nem lehetett hazudni. Hirtelen odafordult egy elegáns urhoz, aki épp
               lefizette a két krajcárját:</p>
            <p>- Uram, kérem, fizessen helyettem is...</p>
            <p>És miután ez volt első koldulása, ezt az esetlen kérést nem tudta megokolni. Csak
               elpirult és mereven a szemébe nézett az elegáns úrnak. Ez szó nélkül megfizette
               helyette is a hídpénzt. Posi meg se köszönte, úgy szégyelte magát. Átsietett Budára.
               Ahogy bement a kapun, utánaszólt a jóltáplált portás:</p>
            <p>- Hová megy, hé?</p>
            <p>Már a portásnál megakadt. A szegény emberek mindig a portásnál akadnak meg. Minél
               nagyobb úr valaki, annál magasabb hivatalnokkal beszél először. A rongyost a portás
               is meg meri szólitani, a szegényest fenn a hivatalszolga, a külvárosi polgárt az
               irnok, a gazdag kereskedőt a titkár. A képviselőkkel maga a miniszter áll mindjárt
               szóba. Azok ott kezdik.</p>
            <p>- A miniszterhez akarok menni.</p>
            <p>- Először is - mondta a portás - az magának nem miniszter, hanem kegyelmes úr,
               másodszor pedig oda nem lehet csak úgy bemenni, mint valami istállóba...</p>
            <p>Mindnyájan láttuk már azt a jelenetet, ami most következett. Amint egy szegény ember
               a portásnak irásokat mutogatott, s elpanaszolta a baját, s a portás végighallgatta.
               Amikor aztán méltóságának elég volt téve, leereszkedő mozdulattal mutatott
               befelé:</p>
            <p>- Menjen az első emeletre. Majd ott utbaigazítják.</p>
            <p>Posi még körülbelül háromszor volt kénytelen elmondani, hogy rajtakapta valakivel a
               feleségét, míg a miniszter elé jutott.</p>
            <p>- Mit akar - förmedt rá a kis öreg, olyan hangon, amelyben bennvolt minden utálata
               azok iránt, akiknek se pénzük, se rangjuk nincs.</p>
            <p>Posi most éppen negyedszer mondta el, hogy Orkay urat mily körülmények közt találta a
               feleségénél, hogy végig kergette az utcán, s hogy ezért elcsapták.</p>
            <p>A miniszter egy pillanatig a maga feleségére gondolt. De semmi felháborodást nem
               érzett. A kis öreg nem lett volna oly erélyes ebben a kellemetlen helyzetben, az
               bizonyos. Félrehúzta a száját:</p>
            <p>- Kellemetlen ügy... miért nem hagyta, az ördögbe is...</p>
            <p>Posi nagyot nézett. A miniszter unta már, s félrelökte a bizonyítványokat, amiket
               Posi kirakott eléje:</p>
            <p>- Hagyjanak nekem békét ezekkel a szamárságokkal. Vigye... Menjen az
               államtitkárhoz.</p>
            <p>S azzal kiszólt az ajtón. Egy kövér képviselő jött be mosolyogva:</p>
            <p>- Szervusz, kegyelmes uram!</p>
            <p>- Ah, szervusz! - mondta a kis öreg, mert a képviselő úr egy cukorgyár ügynöke volt.
               A cukorgyár szubvenciót kért, s proviziót igért a képviselőnek, ha megszerzi. A
               képviselő pedig most azért jött, hogy beadja a kis öregnek azt az igéretet, hogy ő is
               kap, ha éppen ezen fordul meg a dolog. Becsukódott mögöttük a kipárnázott ajtó, s
               Posi az államtitkárhoz sompolygott.</p>
            <p>Iványi végighallgatta az ügyet, s megnézte a bizonyítványokat. Csupa elsőrangú
               bizonyítvány volt, csupa óda a becsületes kötelességtudásról. Aztán megkérdezte:</p>
            <p>- Hogy hívják azt az urat?</p>
            <p>- Orkay István.</p>
            <p>Az államtitkár lenézett a földre és felhúzta a szemöldökét.</p>
            <p>- Hm, - mondta - hagyja, itt az irásait, szegény ember és jöjjön el a jövő héten.</p>
            <p>Posi szépen megköszönte és elment.</p>
            <p>Ez a „hm” és különösen a „szegény ember” azt jelentette, hogy Ambrosio Posi soha
               többé nem kerül vissza a hivatalába. Az államtitkár ismerte az Orkay nevét. Ez az ur
               a legbizalmasabb embere volt a fiumei kormányzónak. Politikai szempontból hasznos
               ember is volt, mert régóta lévén Fiuméban, épp a leglázongóbb olasz és horvát
               elemekkel volt jóbarátságban. Ahányszor csak valami zavar volt, a kormányzó Orkayt
               küldte közvetítőnek. Így aztán világos volt a dolog: a hivatalos eljárás szerint
               felelősségre fogják vonni Orkayt, hogy miért dobta ki a szegény olaszt. De ugyanekkor
               a kormányzó egész testtel Orkay úr elébe fogja vetni magát. Rendes körülmények közt
               sem lehetne megbuktatni a kormányzót azért, mert egy olasz munkás felesége a
               kelleténél adakozóbb volt, s ezt a kormányzót különösen azért kellett respektálni,
               mert hires grófi család tagja volt, s mert a családja ama kevesek közé tartozott,
               akik befogadták a miniszter feleségét. Hogyne! Majd a kis öreg feláldozza egy
               nemzetiségi város nyugalmát s a maga legdrágább vívmányát, ezt a verejtékkel
               megszerzett grófi családot, csak azért, hogy Posi urnak legyen mit ennie!</p>
            <p>Amikor ezeket elgondolta, Iványi elmosolyodott azon, hogy ennek a szegény munkásnak
               ily nagy pechje van. Talán ha milliomos lett volna, a miniszter a sarkára mert volna
               állani a grófi kormányzóval szemben. De igy...</p>
            <p>Miután Budáról Pestre nem kell hídpénzt fizetni, Ambrosio akadálytalanul jutott
               vissza a balpartra. Egyideig még kóborolt a korzón, aztán a kerepesi-ut felé ment.
               Délben megéhezett, de ebédről szó sem lehetett. A városligetben lefeküdt egy padra s
               elaludt a csipős hidegben. Most egy kicsit vissza is kivánta a fogházat, de aztán
               megnyugodott abban, hogy az ember utóvégre is nem lehet egészen boldog. Alkonyatkor
               már alig birta elcsigázott, átfázott teste az éhséget. Kiment a központi pályaudvar
               kis kertjébe. Itt van a szegény emberek börzéje. Itt táboroznak a facér cselédek,
               innen mennek a csavargók este aludni a városligetbe. A facér cselédeknek könnyü, ezek
               mindig tudnak adni valamit, amiért a mai világban lehet egy kis kenyeret kapni, sőt
               néha lakást is. De mit csináljon a férfi? Posi leült egy padra, amelynek a másik
               végében egy éltes asszonyság helyezkedett el. Mivel nagyon sápadt volt és nagyon
               látható bánattal nézett maga elé, az éltes asszonyság megszólitotta:</p>
            <p>- Mi baja, lelkem, hogy olyan szomoru?</p>
            <p>Posi az ő fogyatékos magyarságával most ötödször mondta el a történetet a tülöktől
               kezdve a félmeztelen asszonyig. A kövér asszonyság résztvevőleg bólintott a
               fejével:</p>
            <p>- Igazán nem evett?</p>
            <p>- Nem én.</p>
            <p>Az asszonyság közelebb huzódott hozzá. Lehetett már vagy ötven éves. Kis termetű,
               elhizott asszony volt, nagy melle jobbra-balra ringott, ahogy beszélt. Apró szemével
               sandított egyet Ambrosio felé, aztán így szólt:</p>
            <p>- Ha eljönne hozzám, szentem, segíteni, hát én adnék magának kvártélyt, amíg munkát
               talál. Aztán kávé is akadna nálam. Az ilyen erős embernek hasznát lehet venni a
               mosásnál... aztán özvegyasszony vagyok, magam élek odahaza...</p>
            <p>Posi hálásan nézett rá.</p>
            <p>- Aztán mit kell csinálnom?</p>
            <p>- Ejnye, de furcsa... hát mosni fog, szentem, úgy megtanítom, hogy valóságos mosóné
               lesz belőle...</p>
            <p>- Aztán kapok ágyat is?</p>
            <p>- Ágy, szentem, csak egy van.</p>
            <p>Megfogta a karját és ránevetett. Posi az arcába nézett, hogy legalább lássa, ki teszi
               neki ezt az ajánlatot. Az asszonyságnak széles, vörös arca volt s az orrán meg a
               szemén otthagyta ismert névjegyét a pálinka. Úgy látszik, nem csak a kávé járta
               nála.</p>
            <p>- Hát elgyün hozzám?</p>
            <p>- El - mondta szomorúan Posi, miközben a mosóné megsimogatta deresedő fejét.</p>
            <p>Egy kicsit még ültek ott, aztán hazamentek. A mosóné az Ujvásártéren lakott egy
               pincében. Kis konyhája volt, meg egy szobája. A szobában teknők és dézsák közt volt
               az ágy.</p>
            <p>- Aztán ha a házbeliek kérdezik, hát azt kell mondani, hogy a rokonyom - szólt a
               mosóné, miközben kávét adott Posinak. A derék asszonyság sokat adott a külszínre.
               Tekintve, hogy nászéjszakáról volt szó, pálinkát is kapott Posi. Nagyon utálta magát
               szegény, de élni kellett. Egy pillanatra ugyan azt gondolta, hogy ez nem is olyan
               nagyon bizonyos. De a pálinka után megjött az életkedve.</p>
            <p>Másnap hajnalban már ketten álltak a nagy teknő mellett. Egyik oldalán az asszony
               mosott, hatalmas melle majd hogy bele nem ért a vizbe - s jóleső, megelégedett
               tekintettel nézte Posit, aki kék köténynyel, feltürt ingujjal állt vele szemben és
               szappanozta a ruhát.</p>
            <p>- Ugy-e mondtam, szentem, hogy hamar megtanulod - mondta mosolyogva s elégedett
               pillantással simogatta végig a férfi fejlett karizmait.</p>
            <p>- Igen - felelt Ambrosio s a gépésztanfolyamra gondolt, a kormányosi és
               mozdonyvezetői vizsgára, s mind a bizonyítványokra, amelyek az államtitkárnál
               maradtak.</p>
            
         </div>
         <div type="chapter">
            <head>XII</head>
            <p>Kedden délelőtt Orsovai megcsókolta a feleségét, fiakkerbe ült és a képviselőházhoz
               hajtatott. Ott a kocsi ajtaját úgy csapta be, ahogy valamikor a képviselőktől látta:
               ellökve magától a kocsit, mutatva, hogy mennyire nem számít az ő életében az a tíz
               forint, amibe a kocsi kerül. Mi szegény polgárok a sáros galocsnit lökjük le ily
               megvetéssel a lábunkról.</p>
            <p>A portás szalutált neki. Kitaláló elme lehetett, mert még fiatalabb képviselőknek sem
               igen szokott szalutálni. S ahogy Orsovai meglepő otthonossággal szökkent fel a néhány
               lépcsőn, utána nézett. Bizonyosra vehető, hogy a portás, aki különben háziúr volt és
               a fiát egyetemre járatta, megsejtette benne a pénzt. Ez portás-talentum.</p>
            <p>Benn a folyosókon kellemes meleg áradt a kandallókból. Kedves, kedélyes téli délelőtt
               volt, a képviselők ilyenkor otthonosan érzik magukat a jól fűtött Házban. Jól esett a
               csikorgó hidegre gondolniok, ahogy a kályhák köré csoportosultak, a hátukat
               melengették, vagy a padokon ültek egymás mellett szótlanul, szivarozva. Suttogó
               hangulat, előkelő félhomály volt a folyosón. A vastag szőnyegek elfogták a lépések
               neszét s még az ujságirók is csöndesen vitáztak a folyosó végén, ahol főhadiszállásuk
               van. A folyosó közepéig, ahonnan üvegajtók vezetnek az ülésterembe, csak a
               félhivatalos szerkesztője merészkedett, meg egy ellenzéki ujságiró, szép szál ember,
               akiről azt rebesgették, hogy már most is ő az egyik függetlenségi árnyalat esze s a
               legközelebbi választáson okvetlenül képviselő lesz.</p>
            <p>Orsovaira ügyet se vetettek. Annyi idegen ember járkál a Házban, hogy már megszokták
               az ismeretlen arcokat. Csak bizonyos zugokban van még exkluzivitás, bizonyos kályhák
               körül, ahol egy-egy nagy államférfiú szokta melengetni a hátsó felét, miközben a
               kisebb államférfiak köréje állanak, s az ő nézésével melengetik az elülső
               felüket.</p>
            <p>Orsovai odafordult egy komoly úrhoz, aki hátra tett kézzel járkált fel s alá.</p>
            <p>- Bocsánat, uram, Orsovai a nevem... a kereskedelmi miniszter úr ő excellenciájával
               van itt randevum...</p>
            <p>- Orsovai? - kérdezte a képviselő - csak nem a híres Orsovai?</p>
            <p>Pál mosolygott, annak a jeléül, hogy ő a hires Orsovai. A képviselő karonfogta:</p>
            <p>- Én Rablay vagyok... jöjjön, barátom uram, majd odavezetem.</p>
            <p>A kis öreg hátúl ült, barátai közt. Amint Orsovait meglátta, felugrott:</p>
            <p>- Isten hozta, nagyon szép, hogy eljött!</p>
            <p>Ez egy kicsit fenhangon volt mondva, s ez volt az első hangos szó, amely ma délelőtt
               kivált a folyosó duruzsolásából. A fejek arrafelé fordultak. Az ujságirók
               előrementek, s mindenki figyelt. A kis öreget sohse látták ily előzékenynek. Rablay
               magyarázni kezdte a többinek, hogy ez a hires milliomos, vagyis inkább milliárdos,
               akiről annyit beszélnek a városban, s akinek a nevével tele vannak a lapok. Mindenki
               felállt, s most nagy csoportok nézték az elegáns fiatalembert, aki nevetgélve beszélt
               a miniszterrel. Akik a perronon megvárták, most odamentek hozzá és mint régi
               ismerősüket üdvözölték. Csakhamar nagy csoport verődött össze körülöttük. Most már a
               tulsó folyosókról, a könyvtárszobából és a háznagyi hivatal felől is jöttek annak a
               hirére, hogy itt van a hires Orsovai. Egy ujságiró jegyzeteket csinált holnapi
               karcolata számára. Pénzszag terjedt el a Házban. Az ülésteremből is jöttek
               képviselők. Ezeknek senkise mondta, hogy a pénzkirály itt van, ezek egyszerűen
               megérezték a milliók szagát, ezeket valami telepátikus érzés hajtotta ki a folyosóra.
               Egy kormánypárti képviselő, aki a gyorsirodában korrigálta a beszédét, egyszerre
               felugrott az irnokok nagy csodálkozására s igy szólt:</p>
            <p>- Érzem, hogy valami történik lenn.</p>
            <p>Azzal lesietett a folyosóra.</p>
            <p>Akik benmaradtak az ülésteremben, s egy hosszadalmas interpellációt hallgattak, amit
               egy ismeretlen nevű képviselő a szakállába motyogott, azokon valami névtelen
               izgatottság vett erőt. Mindnyájának idegei pénzre voltak hangolva, s megérezték azt a
               sok aranyat, ami most a Házban képviselve volt. Maguk a miniszterek is feszengtek a
               helyükön. Ez a négyszáz finom delejtű egyszerre nyugtalan vibrálásba kezdett, amint a
               mágnes megjelent a folyosón. Akik kimentek, bekötött szemmel is odataláltak volna
               Orsovaihoz. Valóságos fizikai vonzással vonzotta őket a pénz, egész életük e körül
               forgott, mindent ebből a szempontból fogtak fel, s igy érthető, hogy minden
               idegszáluk, minden vérsejtjük át volt itatva a pénzvágygyal. Mint ahogy az
               alkoholisták agyveleje a boncoló orvosok tanusága szerint alkoholszagú szokott lenni,
               úgy ha ezeket az urakat boncolták volna fel, okvetetlenül a bankófesték illata érzett
               volna az agyukon, ahová minden idegszáluk, vágyaik és ambicióik e nagy táviróhálózata
               összefutott.</p>
            <p>A tömeg nagy lett körülöttük, a képviselők úgy bámulták Orsovait, mint a külvárosi
               suhancok a rendőrt, aki egy csoportosulás központja. Az ülésteremben alig volt néhány
               ember. A miniszterek közül csak a miniszterelnök és a honvédelmi miniszter maradt a
               helyén. A miniszterelnök szeretett volna kimenni, de úgy vélte, hogy ez nem illik
               össze az ő poziciójával. A honvédelmi miniszter pedig nem volt pénzre hangolva.
               Talpig becsületes, derék ember volt, minta-katona, becsületbiróságok és nagy
               párbajügyek igazságos vezetője. Ő nem is érezte meg a milliókat, s nyugodtan ült az
               izgatott Ház kellő közepén.</p>
            <p>Mikor már akkora lett a csoportosulás, hogy majd agyonnyomták egymást a honatyák, a
               miniszter karonfogta Orsovait:</p>
            <p>- Bocsánat, uraim - szólt - egy kis beszélgetésünk volna...</p>
            <p>S azzal behúzta a drága zsákmányt a miniszteri szobába. A tömeg utánuk tódult, tátott
               szájjal bámult a szerencsés kis öreg után, aki leghamarabb szaglászta ki ezt az
               embert. Aztán ott maradtak az ajtó előtt, mintha várnák, hogy belülről egyszer csak
               egy nagy csomó bankót dobnak ki közébük.</p>
            <p>A duruzsolásból most izgatott moraj lett. A nagy államférfiak otthagyták a kályhákat
               s a kis államférfiak a nagy államférfiakat. A csöndesen szivarozó urakból nyugtalanul
               futkosó emberek lettek, akik nagyokat szívtak, s izgatottan fútták a füstöt. Ez a
               folyosó, amely kellemes félhomályával, csöndes öreg uraival az imént még becsületes
               vidéki udvarháznak hatott, most egyszerre azzá lett, ami tulajdonképpen volt is:
               börzévé. Az ujságirókat is elfogta a láz és kis szőke fiúk cikáztak végig a csoportok
               közt, maguk se tudták, miért, mint vihar előtt a madarak. Az embertömeg hullámzó
               mozgással járt-kelt, nagy lett a füst, s néhány képviselő a karzatra sietett, hogy
               feleségének vagy ismerőseinek megvigye a hirt. A karzat is ideges lett erre. A női
               kalapok ide-oda hajlongtak, az a néhány kokott, aki Budapesten van, s a
               képviselőházba jár szerencsét próbálni, illegette magát az első sorban és remélt.
               Sőt az utcára is kijuthatott a hir, mert a jobboldali kaput szorongó csoport
               ostromolta karzati jegyért. Néhány perc alatt minden jegy elfogyott annak a hirére,
               hogy a milliók és milliók hatalmas ura a képviselőházban van.</p>
            <p>Körülbelül tiz percig volt Orsovai a miniszteri szobában. Akkor kijött a kegyelmes
               úrral s ennek a jelenetnek olyan szinezete volt, mint amikor valami éjjeli
               mulatóhelyen a vidám társaság megvárja egyik barátját, aki félrevonult egy csinos
               hölgygyel. A kis öregnek boldogság sugárzott az arcáról. Orsovai bután mosolygott, s
               megállt a csoport előtt.</p>
            <p>- Vigyétek fel a karzatra - mondta a miniszter, aki akár a hátán is fel szerette
               volna vinni, de úgy találta, hogy ez már nagyon feltünő lenne.</p>
            <p>Az egész csomó rárohant Orsovaira, s mintegy diadalmenetben vitték a háznagyi hivatal
               felé. Két képviselő nagy ravaszul előreszaladt, hogy a jegyet elébe hozhassa. Ezek
               valósággal versenyt futottak, s az egyik, aki nagyon kövér volt, már a féluton
               kiállt. A soványabbik tovább rohant. - A csomóban, amely az egyre mosolygó és lassan
               lépkedő Orsovait kisérte, tolongani kezdtek a képviselők. Mindenki melléje szeretett
               volna kerülni.</p>
            <p>- Mit lökdösöl? - szólt rá az egyik a másikra.</p>
            <p>- Nem én lökdösök, hátul tolnak - szólt ez, és hátramutatott az éhes arcokra. Egyesek
               könyökkel dolgoztak. Nagyszerű dolga volt egy atléta képviselőnek, aki könnyű szerrel
               dolgozta magát előre Orsovai mellé. Hátul már majdnem pofozkodtak:</p>
            <p>- Látod, hogy én előbb voltam itt, hát mit tolakodol?</p>
            <p>A másik azt szerette volna felelni, hogy ő csőd előtt áll, de félt, hogy ha ezt
               mondja, a társa azzal válaszol, hogy neki meg hét gyereke van. Hát hallgatott, egy
               pillanatra meghunyászkodott, s aztán, hogy a másik nem nézett oda, ujra kezdte a
               munkát a könyökével.</p>
            <p>A sovány képviselő lefőzte valamennyit. Ő már elibük hozta a jegyet, lihegve, a
               futástól kipirultan. Mögötte állt a háznagy, mintha mondta volna: „Az én nevemet is
               tessék fölírni, mert én adtam a jegyet.”</p>
            <p>Orsovai felment a karzatra, de a nagy tömegből csak két ember ment vele egészen a
               helyéig. A többi csak az ajtóig kisérte, s onnan visszarohant az ülésterembe. Szégyen
               lett volna, ha Orsovai ötven képviselő kiséretében foglal helyet a karzaton. A sovány
               ezt előre tudta, s előreszaladt a karzatra. Ő már ott várta a milliomost s
               szolgálatkészen mutatta meg neki a helyét:</p>
            <p>- Méltóztassék, itt a hatodik szám...</p>
            <p>A szolga is odasietett, hogy valami borravalót kapjon, s hivatalos pofával szólt:</p>
            <p>- Kérem a jegyet.</p>
            <p>A sovány félrelökte a szolgát:</p>
            <p>- A jegy itt van nálam...</p>
            <p>A szegény öreg nem mert szólni, s elsompolygott azzal az érzéssel, hogy a képviselő
               úr elette előle a borravalót. Orsovai leült és lenézett az ülésterembe.</p>
            <p>Odalent most csak úgy ontotta a két üvegajtó a képviselőket. A hirlapirói karzat
               egyszerre zsúfolásig megtelt, s a hirlapirók állva szorongtak egymás mellett, úgy
               nézték a magasabb karzatot. Az elnök, aki eddig félálomban hallgatta a mormolást,
               egyszerre fölriadt és megrázta a csöngettyűt. Az öreg szász képviselők, akik a
               legfelső padsorokban szoktak aludni, vagy ki-betotyogni a mellékajtókon, most szintén
               fölébredtek és nézték a nyüzsgő házat. Fölébredtek az alvó padok és az ajtók alvó
               kárpitjai, fölébredt a két nagy angyal a címerpajzs mellett, az elnök háta mögött, a
               címeren mintha ezüstös pici hullámokkal folyni kezdett volna a Duna, Tisza, Száva meg
               a Dráva, a hármas halmon finom szellőcske lengette a zöld szőrszálakat, felébredt
               minden, mozogni kezdett a levegő is, szóltak, berregtek a csöngettyűk. Láttátok már a
               lövöldék durván mázolt tájképeit, amelyeknek közepén fehér körben fekete pont van? Ha
               az ember belelő a fekete pontba, vonat szalad ki az alagútból, kocsi megy át a hídon,
               s hajó siklik át a kis folyón; kinyilik a ház ajtaja, s egy kis bádoglegényke
               integet. - Ilyen kép volt ez is. Hogy Orsovai helyet foglalt a karzaton, az egész
               tájkép megelevenedett. Orsovai érdeklődve nézte mindezt, de fogalma sem volt arról,
               hogy őmiatta van ez a nagy kavarodás. Azt hitte, hogy ez mindig így szokott lenni.
               Aztán egyszerre érezte, hogy valaki megérinti a vállát. A miniszter volt.</p>
            <p>- Egy kis interpellációt rendeltem meg - súgta a fülébe. - Hála istennek, még
               napirend előtt jött. Egy kiváló ellenzéki szónok kérdést fog intézni hozzám a
               munkásintézetek ügyében. Azért mondom, hogy el ne menjen valahogy...</p>
            <p>Szólt és eltűnt. Az interpellációnak lenn is híre ment, s most már egy árva lélek sem
               volt a folyosókon. Csak két ruhatári szolga ődöngött a kályha körül.</p>
            <p>Benn az ülésteremben egymás hátán szorongtak a képviselők. Némelyek szerint a
               véderővita és a polgári házasság óta nem voltak ennyien a Házban. A gyorsírók
               asztalai körül nagy tolongás volt s az elnöki csöngettyű egyre szólt. A karzatok majd
               leroskadtak. Valóságos erdő volt a száz meg száz tollas hölgykalap, amely ide-oda
               ingott, mozgott, ahogy az asszonyok egymásnak mutogatták a milliomost. Egy félvilági
               dáma, aki valamikor buffethölgy volt a képviselőházban, de most több honatya
               jóvoltából elég jómódban, úgynevezett magánéletet él - átmosolygott Orsovaira, s
               félrehajtotta a fejét, hogy hasonlítson azokhoz a mellképeihez, amelyek egy ismert
               látszerésznél voltak kitéve, s amelyeken őnagysága nagy tollas kalapban - és egyéb
               semmiben volt ábrázolva. Ugyanúgy mozogtak az ősbudavári pezsgőpavillonok hölgyei,
               akik eljöttek ide rendesen, hogy szónokolni hallják azokat az urakat, akik előző este
               pénzt csúsztattak harisnyáikba, s énekelve tomboltak a pezsgőpocsolyák közt. Ezek
               szakértő szemmel vizsgálták Orsovait, s úgy találták, hogy nem néz ki belőle sok
               pénz. Ezeknek a szegény lányoknak nem volt oly jó érzékük annak megitélésére, hogy ki
               a „vurcni”, mint egyes képviselőknek. Ez már így van.</p>
            <p>Lenn fölállott a kiváló ellenzéki szónok. Erről mindenki tudta, hogy a világ
               legtehetetlenebb embere, s hogy többszörös gyárigazgató, biztosítási társaságok
               elnöke. De nagy név volt, és sok évvel ezelőtt elhúnyt apját szentként emlegette a
               történelem. Ez a szegény árva már teljesen ősz volt, de egész lényében határozottan
               állandó szomorúság tükröződött. A viszonyokkal nem ismerős ember is rámondta volna
               rögtön erre az éltes férfiúra, hogy árva. Szemei mintha mindig ki lettek volna sírva,
               könnyek nyomát viselték. Lelógó orra, lelógó bajusza s melankolikusan ringó pocakja
               egyaránt azt a látszatot keltette, hogy ez a szomorú ember nem tud hovalenni az
               intenziv gyásztól. Ez azonban, mint tudvalevő volt, nem akadályozta meg őt abban,
               hogy dús állásokat fogadjon el, s egyebekben a kormánynak legkedvesebb, leghívebb és
               legragaszkodóbb ellenzéke legyen. Olyan színezete volt a nagy árvának, mintha a
               kormányok egymásután kinevezték volna az ellenzék vezérévé. Mindig megijedt, amikor
               egy-egy kormány megbukott, mert félt, hogy a következő miniszterelnök nem hagyja meg
               ebben a nyugalmas állásában. De meghagyták mindig, mert hű volt és kiválóan alkalmas
               erre az államhivatalra.</p>
            <p>A nagy árva felállt, s olyan hangon, amelyben még mindig élénken reszketett a bánat,
               így szólt:</p>
            <p>- Tisztelt Ház!</p>
            <p>Most először történt, hogy az Árva első szavára halotti csönd lett a Házban.
               Egyébként sohse hallgatták csöndben, mint ahogy a félhivatalos ujságot csak úgy
               átfutja az ember. De most oly nagy csöndesség lett, amitől a bánat embere maga is
               megijedt. Fontossága tudatában halkan mondta el rövid beszédét, amely a következő
               kérdésekkel végződött:</p>
            <p>1. Van-e tudomása a miniszternek arról, hogy egy milliárdokkal rendelkező, páratlanul
               nagylelkű emberbarát oly intézetet szándékozik Budapesten felállítani, amely hivatva
               volna a munkanélkülieken alaposan segíteni?</p>
            <p>2. Ha van erről tudomása, szándékozik-e érintkezésbe lépni a nagylelkű emberbaráttal;
               hogy a tervbe vett s a költségvetésben már elő is irányzott hasonló állami intézmény
               egybeforrasztassék a kiváló emberbarát intézményével?</p>
            <p>Beszédét dadogó, motyogva akadozó mondatokkal fejezte be. Az apja nemzedékeket
               tanított meg szónokolni, csak a fiát nem tudta megtanítani.</p>
            <p>S mégis olyan éljenzés és taps tört ki a rövid szónoklat után, aminőt a másik
               ellenzék vezére, aki idealizmus és szónoklat dolgában méltó tanítványa volt az Árva
               apjának, még sohse kapott. Az elnök rémülten kapott a csöngettyűje után, amikor
               látta, hogy az éljenzés nem szünik s hogy a képviselők véresre tapsolják a
               tenyerüket. Most már az egész Ház állott s a karzat felé tapsolt, ordítva tüntetett
               Orsovai mellett. A nagy üvegtető reszketett, az ujságirók lázasan jegyeztek s a
               gyorsirók tehetetlenül néztek jobbra-balra, majd az ő tekintetük is a karzaton állott
               meg. A zaj akkora volt, hogy a sovány képviselőnek teli tüdőből kellett Orsovai
               fülébe ordítani:</p>
            <p>- Hajtsa meg magát!</p>
            <p>Orsovai sápadtan nézett a forrongó bolyra, az embercsomóra, amely fölött, mint
               sötétvizű tavon fehér vízililiomok: tenyerek mozogtak, tapsoltak, tenyerek, tenyerek,
               csupa tenyér, amely csak azért tapsolt, mert kérni még korán lett volna.</p>
            <p>Az elnöki csöngettyű folyton szólt. A kereskedelmi miniszter felállt, hogy azonnal
               megadja a választ az interpellációra. A taps és az éljenzés csak lassan hallgatott el
               s még mindig voltak hátul olyanok, akik ujra kezdték. Mint a szinházban, valami
               nagyon izgató drámai jelenet után, amikor régóta visszafojtott érzések törnek ki a
               nézőtérből.</p>
            <p>A miniszter néhány szóval felelt. Hogy már érintkezésbe lépett a nagylelkű
               emberbaráttal s hogy az állam a maga szerény krajcárjait egyesíteni fogja Orsovai Pál
               - „igenis, kimondom ezt a nevet” - mondta lelkesen a kis öreg - „hadd ismerje az
               egész ország a szegények gyámolítóját - egyesíteni fogja Orsovai Pál büszke
               millióival.”</p>
            <p>Az előbbi jelenet ismétlődött. A taps, az ordítás megreszkettette a vén épületet és
               senkinek se jutott eszébe megróni a karzatot, amért az is tapsolt. A pezsgőslányok és
               a rikítóruhás, tollaskalapos félvilági dámák felálltak az első sorokban,
               zsebkendőiket lobogtatták Orsovai felé. Ezek a jó lányok úgy vágyakoztak rá, úgy
               imádták, hogy szerették volna itt a világ előtt ledobni magukról a ruháikat, hogy úgy
               lássa őket s válaszszon közülük. Ezek mind hozzá voltak szokva, hogy vannak napok,
               amikor legdúsabb barátaiknak sincs pénzük, emlékeztek a becsapatásokra, a
               szabószámlák és házbérek keserveire s most régvárt gyönyörrel érezték, mint közeledik
               feléjük a pénz, az érvényes, az igazi, nem kölcsönkért, a soha ki nem fogyó
               pénz...</p>
            <p>- Hajtsa meg magát! - ordított a sovány képviselő, aki már Orsovai impreszáriójának
               tolta föl magát. Orsovai egy kicsit meghajtotta a fejét. A zsivaj erre még egyszer
               felharsogott s aztán végleg elállt. Az emberek belefáradtak. Egy képviselő jelent meg
               a karzaton. Egyenesen Orsovaihoz ment:</p>
            <p>- Tudja mit mondott a miniszterelnök?</p>
            <p>- Mit mondott?</p>
            <p>- Azt mondta, hogy „ha ez az ember ilyen népszerű, akkor a legközelebbi üres
               kerületet neki adom.”</p>
            <p>Orsovai elmosolyodott erre s önkéntelenül is lenézett a miniszterelnökre. Találkoztak
               a pillantásaik: a kegyelmes úr barátságosan, szinte kacéran nézett fel rá. A
               képviselők oly nyilt kacérsággal nézték, mint a pezsgőslányok, akik tíz forintért
               igen kedvesek az emberhez, a miniszterelnök pedig oly kacérsággal nézte, mint a
               szomszéd karzaton egy tisztességes asszony, aki égett a vágytól, hogy régi szeretőjét
               kidobja s ezentúl evvel csalja az urát. Ez diszkrétebb, de piszkosabb kacérság volt.
               A miniszterelnök választások előtt állott s bár a leggazdagabb bankdirektorokat és a
               zsidó-gentry elitjét megpumpolta azzal az igérettel, hogy mandátumot ad nekik, még a
               fele pénz se volt együtt. Orsovai bátorító pillantást vetett a miniszterelnök felé s
               kifelé indult.</p>
            <p>- Kocsin jött? - kérdezte tőle szolgálatkészen a sovány.</p>
            <p>- Igen - mondta - a negyvennégyes fiakkeren.</p>
            <p>Amikor a kapuhoz ért, már ordította a portás:</p>
            <p>- Negyvennégy!</p>
            <p>S oly mélyen hajolt meg előtte, mint még soha senki előtt.</p>
            <p>- Hajtson a Hungáriához - mondta Orsovai s beült. Amint a fiakker a faburkolaton
               végiggördült, Orsovai kinézett az ablakon s látta, hogy a Ház előtt a gyalogjárók
               szélein emberek szoronganak. Ezek voltak azok, akik nem kaptak jegyet a karzatra.
               Hogy a kocsija kirobogott a Muzeum-körútra, a Sándor-utcában meglökött egy embert a
               rendőr:</p>
            <p>- Oszoljanak szét... mit ácsorog itt, menjen dolgára!</p>
            <p>A szegény ember, aki egy nagy ruháskosarat cipelt tele szennyes fehérneművel,
               lehorgasztott fővel cammogott odább.</p>
            <p>- Mozogjon! - kiabált rá a rendőr.</p>
            <p>- Va bene, va bene - mondta ez olaszul s befordult egy mellékutcába.</p>
            
         </div>
         <div type="chapter">
            <head>XIII</head>
            <p>Egy hét mulva Orsovai beköltözött egy csinos villába, amely a városligeti fasor
               házacskái közt úgy külsejére, mint belső berendezésére nézve az elsők egyike volt. A
               kányák klikkjének ugyanis sikerült keresztülvinnie, hogy a milliomos kibérelje Walzer
               úrnak, a klikk fejének villáját. Ez már nagy lépés volt a városi bizottsági tagság és
               egyéb előnyök felé. Orsovai minden célzat nélkül bérelte ki az elegáns villát.
               Előkelő helyen akart lakni, s mivel ezt kínálták neki, hát ezt bérelte ki. Ámde
               Walzer bácsinak egyéb céljai voltak. A kiváló polgár jó drágán el is akarta adni a
               házát, s ezért hetek óta azon törte a fejét, hogy miképpen vesse latba összes
               befolyását, miképpen feszítse meg minden erejét, csakhogy Orsovai meg is vegye a
               villát. Így közeledett Orsovai öntudatlanul, akaratlanul is a felé, hogy városi
               nagyság legyen belőle.</p>
            <p>Az első héten már sok látogatójuk volt. A miniszter ismét tette tiszteletét
               államtitkárával. Orsovai meghívta az államtitkárt vacsorára. Iványi egyszer
               kimentette magát, de másodszorra már kénytelen volt elfogadni a meghívást. Ekkor
               meglepte az a határtalanul sok intelligencia, amit az asszonyban észrevett. Eddig azt
               hitte róla, hogy semmi egyéb, csak szép és gazdag. Most bámulva tért vissza erről az
               érdekes felfedező útról, s minden mellékcél nélkül, csak azért, hogy újabb és újabb
               vonásokkal ismerkedjék meg, föltette magában hogy meg fogja látogatni az asszonyt.
               Csak az vonzotta feléje, ami különös és érdekes volt benne. Iványi szerette a szép
               dolgokat: lakása valóságos múzeum volt. Nem moderneskedő zűrzavar, egyszerű, nemes
               stíl jellemezte a berendezését. Egy értékes régi porcellánért, egy autentikus
               butordarabért minden pénzét oda tudta volna adni; a szőnyegekbe meg valósággal
               szerelmes volt. Talán a nemes, drága, ritka dolgok közt való nevelkedés tette, hogy
               Elly tetszett neki. A vacsoráról hazamenet egyik perzsa szőnyegéhez hasonlította az
               asszonyt. A laikus előtt csinos látvány volt ez a szőnyeg, de az amatőr szemében
               kincs. A titkos növényi nedvek, amelyekkel évszázadok előtt festették, átitták
               selymes szálait, s minden egyes csomócskán finom árnyalatokat mutattak. A színek
               összeválogatása buján változatos volt, s a műértő szem rögtön meglátta e színek nagy
               értékét abban, hogy rendkívüliek voltak. Az évszázadok fakó puhaságot adtak a
               rózsaszínnek, a halvány ibolyák és a lehelletfinom zöldek szelid üvegfénynyel
               világítottak benne. A fehér már kissé a sárgás felé hajlott. Fönnebb áttetsző
               világoskék árnyalatok voltak, olyan színek, amelyeket csak a szőnyegek nyelvén lehet
               kifejezni. A rajza érthetetlen volt a mai szemnek. De ezek a szögletes, egyenetlenül
               határolt nemes színfoltok, négyzetek, rombusok, szögletbetört szalagok valami elmult,
               titkos világról meséltek. Valahol azt olvastam, hogy a régi perzsa szőnyegek rajzának
               hieroglif-értelme van, s volt szőnyegszövő, aki az élete történetét szőtte bele a
               munkájába. Ez a szőnyeg valami sokat szenvedett, szerelmes perzsának a története
               lehetett, aki a sirázi rózsakertek színeit szedte össze, amikor dolgozott. Nagyon
               szerethette ezt a szőnyeget, talán sírt is utána, amikor elvitték tőle.</p>
            <p>Sok hasonlatosságot talált új ismerőse és e szőnyeg közt. Annak épp oly hallgatag és
               mégis sokatmondó fény rezgett a szemében, mint ezeken a selyemszálakon. A lelkének is
               annyi rejtett, fölfedezésre váró, évszázadokon át leszűrődött, öröklött árnyalata
               volt, mint ennek. S egyik se volt kevésbbé nemes, kevésbbé csodálatos, mint a szőnyeg
               különös csillámú drágakő-színei. A szőnyeg a napon szikrázott, színeket játszott,
               szinte mozogtak rajta a színfoltok, úgy itta a napsugarat, amely egymásba ragyogtatta
               a kékeket és a selymes zöldeket, a fehéret egybe sugározta a sárgával és a kopott
               világoskékkel. Minden perc újabb fényeket, újabb színes tüzeket lobbantott fel ezen a
               szőnyegen - ilyennek képzelte ezt az asszonyt a szerelem pillanatában. Csupa
               színforrás, csupa tűzfolt, szikra, láng, de aztán nap legyen az, ami ezt mind
               meggyújtja.</p>
            <p>Ekkor Orsovaira gondolt, - istenem, mily szegényes volt az ő szőnyege a
               petróleumlámpa világánál - s majdnem dühös lett, ahogy hazafelé bandukolt a magányos
               kis utcákon, a sötétben. A szép iránt való imádatát sértette az a látvány, amit
               hirtelen elképzelt. Micsoda rettenetes különbség feleség és férj között! És mily
               rettenetesen ostoba még a legokosabb lány is, hogy beleszeretett ebbe a rongy
               emberbe!</p>
            <p>Vacsora előtt látta a hálószobájukat. Egy nagy ágyuk volt. S most megborzadt arra a
               gondolatra, hogy ez a két ember egymás mellett fekszik. Még ha valami szép állat
               lett volna a férj, valami birkózó, atléta, vagy egyéb szépség, hogy örömmel képzelte
               volna el az ember az asszonyt, amint puha karját végigfekteti a keményen
               modellirozott izmokon, amint minden asszonyi finomsággal ékes fehér melle egy
               bronzszinű, széles mellkasra szorul, amint egy durván faragott, csontos térdhez ér a
               térde, ez a véghetetlenül finom szobrászmunka, amit nem is vésővel márványba, hanem
               lehellettel habba formáltak a pogány istenek.</p>
            <p>Nem, egy kicsit hájas, formátlan bankhivatalnoktest volt a közelében, aminőt a
               Császárfürdő uszodájában oly sokat lát az ember.</p>
            <p>- Nem, nem illenek össze - vonta le mindebből a konzekvenciákat Iványi, amikor
               becsöngetett a kapuján. S ahogy maga elé nézett a sötét éjszakában, egy pillanatra
               elbizakodott lett. Hatalmas szilhuettjét árnyék alakjában látta az aszfalton, s ahogy
               fölemelte a fejét, olyan volt, mint valami büszke vad. És oly sok dologra gondolt e
               pillanatban, oly rejtett mélységek tárultak fel elméjében, annyi mindennek találta
               meg most egyszerre a kulcsát, az értelmét, hogy be kellett hunynia a szemét. Mondom,
               elbizakodott lett, mert egy pillanatra azt gondolta, hogy el kellett volna erőszakkal
               vinnie azt az asszonyt hazulról, idehozni, gyönyörű szerelmes tusán lebírni, s a
               szemébe nézni, hogy beleszédüljenek mind a ketten. Félisten lesz ez az asszony, ha
               egyszer bűnös szerelem fogja meg a lelkét - gondolta, s levette kalapját, oly
               forróságot érzett.</p>
            <p>Aztán fölment, lefeküdt és verseket kezdett olvasni az ágyban. Alighanem erős volt a
               fehérbor Orsovaiéknál.</p>
            
         </div>
         <div type="chapter">
            <head>XIV</head>
            <p>- Szabad!</p>
            <p>A kis Anna volt. Istenem, hogy megváltozott! Orsovai fölkelt nagy karosszékéből és
               elébe sietett.</p>
            <p>- Anna, Anna - ezt tudta csak mondani.</p>
            <p>A kis Anna megváltozott. Asszonyosabb lett, de megmaradt benne az a lányos vonás,
               amely a legasszonyabb szinésznőt is jellemzi. Volna kedvem azt mondani, hogy a nőnek
               három fajtája van: lány, asszony és szinésznő. Ez utóbbi valami örökös átmenet a
               kettő között. Arcban, termetben, ruházkodásban. Ilyen volt a kis Anna. Nem hízott
               meg, de megnőtt. Komolyabb is volt az arca.</p>
            <p>- Üljön le, kis Anna.</p>
            <p>- Köszönöm - mondta furcsa mosolygással, olyannal, aminő az egykori viszonyt
               jelzi.</p>
            <p>- Mi szél hozta? Beszéljen!</p>
            <p>Orsovai gyönyörűséggel legeltette rajta a szemét. Ez, ez kellett neki! Ez illett
               hozzá. A kis Anna nem is juthatott szóhoz, mert a férfi kezdett beszélni:</p>
            <p>- Gondoltam magára, kis Anna... visszaadtam a kölcsönt Lusztig úrnak.</p>
            <p>- Hogyhogy?</p>
            <p>A kis Anna szégyelte magát egy csöppet, mert Lusztig úr élete legviharosabb
               időszakára emlékeztette.</p>
            <p>- Mindjárt az első napokban jöttek hozzám - folytatta egy kicsit hencegő hangon
               Orsovai - hogy vegyek holland-magyar részvényeket. Maga az igazgató volt itt, s
               minden áron rám akart sózni egypár részvényt. Eszemágában sem volt venni, de aztán
               eszembe jutott Lusztig úr. „Jól van - mondtam - megveszem a részvényeket, egy
               föltétellel. Ha kidobják Lusztig urat.”</p>
            <p>- Kidobták?</p>
            <p>- Mindjárt másnap. Megérte nekik. A lapokban közzétették, hogy Orsovai, a milliomos,
               pénze egy részét a holland-magyar bank részvényeibe fektette... Lusztig úr itt volt
               nálam kunyorálni, de kilöktem.</p>
            <p>- Szegény Lusztig...</p>
            <p>A kis Anna mégis csak hálás volt a fülbevalók és a házbér kifizetője iránt. De aztán
               egy sóhajtással hamar eltemette az egész multat, s áttért a jelenre.</p>
            <p>Orsovai nagy szeretettel nézte. Nagy szeme, fölfelé irányuló orrocskája még most is
               tetszett neki. Annak idején Lusztig úr miatt időnek előtte szakadt meg a viszonyuk,
               éppen akkor, amikor a legédesebb volt. A férfiak szeretik végigszívni a szivart;
               inkább megkeresik a csutkát, amit valahová letettek, mintsem hogy uj szivarra
               gyujtanának. Az utolsó szippantások oly jól esnek...</p>
            <p>- Mi az az ujság?</p>
            <p>- Férjhez mentem, Orsovai úr - mondta halkan, de boldog mosolylyal Anna.</p>
            <p>A csutkát más szívta el.</p>
            <p>- Férjhez mentem - folytatta - és éppen a férjem miatt jövök.</p>
            <p>- Ki a férje?</p>
            <p>- A férjem egy Landauer nevezetű. Amikor még csak medikus volt, sokat járt a
               szinházhoz, megszerettük egymást és egy napon megkérte a kezemet. Tudja, ezt még egy
               férfi sem tette velem. Boldog voltam és feleségül mentem hozzá.</p>
            <p>- Tehát orvos.</p>
            <p>- Igen, állatorvos. Nem keres szegény semmit és én kénytelen voltam a szinháznál
               maradni. Ott aztán fölemelték a fizetésemet és kezdtek jobb szerepeket adni. Most már
               kilencven forintom van.</p>
            <p>- Nos, és?</p>
            <p>- És hát éppen abban az ügyben jöttem. Ne haragudjék rám, hiszen mindig jó voltam
               magához...</p>
            <p>- Anna... kis Anna...</p>
            <p>Közelebb húzta hozzá a székét. Most már pikáns is volt a dolog. A kis Anna asszony s
               abban a helyzetben van, hogy házasságtörést lehet vele elkövetni. Orsovait
               csiklandozta ez a gondolat.</p>
            <p>- Hallottam, hogy maga most már nagy urakkal trafikál. A városban az a hír, hogy a
               miniszterek csak úgy járkálnak magukhoz.</p>
            <p>Szerényen intett a kezével Orsovai:</p>
            <p>- Ugyan, ugyan.</p>
            <p>- Hát azt gondoltam, hogy tehetne valamit az érdekében. A földmivelésügyi
               minisztériumban most keresnek állatorvosokat. Ha egy szót szólna a miniszternek,
               kineveznék. Tudja, nem bánom, hogyha vidékre küldik is, csak már végre legyen valami
               keresete. Irja fel a nevét: Landauer Jenő.</p>
            <p>Orsovai már olyan naptárt tartott, mint valami államtitkár. Előkelő politikusok, nagy
               pénzemberek nevei voltak olvashatók a „Jegyzet” rovatban. Előre lapozott s egy
               csütörtöki napra beírta: Landauer. Aztán ezt is utána tette: Anna. A földmivelésügyi
               miniszter csütörtökön fogadott.</p>
            <p>- Igy ni - mondta aztán s visszament a kis Anna mellé. A szinésznőből valami édes
               parfüm áradt. Friss volt, eleven s butácska szeme kedvesen ragyogott. A haját à la
               Cléo de Mérode a fülére fésülte. Ugynevezett „édes kis pofa” volt.</p>
            <p>- És a mult? - kérdezte tőle.</p>
            <p>- Óh - felelt Anna - a multnak vége. Nagyon, nagyon szeretem az uramat...</p>
            <p>Ez igaz szerelemmel hangzott. Ezek a kis szinésznők mind ily véghetetlenül
               szerelmesek a férjükbe, kis családi tűzhelyükbe, az olcsó házi vacsorákba. Talán nem
               is szerelem ez, hanem a tisztességes élet nagy vonzóereje, a fajfentartás gondolatáé,
               amely nyers erővel markolja meg ezeket az eltévelyedett kis lányokat.</p>
            <p>Orsovai nem gondolt arra, hogy visszaél a helyzetével, ha megfogja Anna kezét.
               Megfogta s jól esett visszagondolni a multjára. Ő nem tehetett róla, hogy belőle nagy
               embert csináltak. Ő igazán nem törte magát semmi után. Még a feleségébe se volt
               szerelmes. Minden úgy jött, egyszerre, véletlenül, ő semminek sem volt az oka. A kis
               Anna egy ismerős akkord volt, amely a régi esztendőket föltárta előtte. Most kezdett
               csak csodálkozni, hogy ily rövid idő alatt mennyi változás érte, mily nagy ember
               lett. E pillanatban nyomta is ez a teher szegény, érdemtelen vállát s a kis Anna
               mellett otthonosan, „entre nous” érezte magát. Csöndesen megcsókolta a kezét.</p>
            <p>- Hagyja, - mondta Anna - úgyse ér vele semmit.</p>
            <p>Nem mert vele ellenkezni, mert a férjének nagy szüksége volt az állásra. Landauer úr
               szégyelt a felesége keresetéből élni s ki se mer menni az utcára, amíg nem lesz
               állása. Aztán meggondolta Anna, hogy egy kis tapogatás a férje érdekében még nem
               bűn, pláne attól, akinek valamikor sok minden volt szabad.</p>
            <p>Orsovai megölelte.</p>
            <p>- Hagyja... hagyja...</p>
            <p>Csak ezt mondta mosolyogva a szinésznő s próbát tett, hogy kiszabaduljon a karjai
               közül.</p>
            <p>- Mit akar, kis Anna? Ne bolondozzék... csak nem felejtett el mindent?</p>
            <p>Anna egyre feszegette a karját:</p>
            <p>- De igen... mindent... mindent... - ezt mondogatta.</p>
            <p>Most már csókolta az arcát Orsovai, de a szájához nem tudott férkőzni. Ezt mindig
               elkapta előle a kis Anna, bizonyára abban a hitben, hogy ott kezdődik a
               házasságtörés. Orsovai kipirult s a kanapé felé tolta. Amint az asszony ezt
               észrevette, elsikoltotta magát.</p>
            <p>- Szamár! - súgta a fülébe Orsovai - mindent kapsz... állást, pénzt, ruhát...</p>
            <p>- Nem, nem! - kiáltotta Anna.</p>
            <p>Künn járkált valaki. El kellett eresztenie a kis Annát, aki égő szemmel, felborzolt
               hajjal állt ott. Orsovai dühösen kezdett fel-alá járkálni a szobában. Az asszony egy
               helyben állt, tanácstalanul. Félt, hogy megbántotta Orsovait. Haragudott is magára,
               hogy ennyire hagyta fejlődni a beszélgetést. S a férje ügye miatt is megijedt. Halk
               madárhangon szólalt meg:</p>
            <p>- Ne haragudjék, Orsovai úr.</p>
            <p>Ez nem szólt semmit. Folytatta a dühös járkálást. Az asszony még ott állott vagy öt
               percig és semmit se tudott - vagy nem mert - mondani. Szeretett volna elmenni. Végre
               megtörte a hallgatást:</p>
            <p>- A viszontlátásra, Orsovai úr - szólt minden harag nélkül s az ajtó felé ment. A
               kezébe vette a kilincset. Orsovai nem felelt a köszöntésére, hát még egyszer
               szólt:</p>
            <p>- Alászolgája...</p>
            <p>Erre se kapott választ. Felhúzta kis vállát és minden zaj nélkül kiment, szinte
               osont, mintha bűnös lett volna. Orsovai egyedül maradt a szobában s még akkor is
               fel-alá járkált, amikor dél felé hazaérkezett a városból felesége, a hidegtől piros
               arccal, mindenféle csomagokkal, elegáns kis bundában, ennivaló kacér kalappal a
               fején.</p>
            
         </div>
         <div type="chapter">
            <head>XV</head>
            <p>A kányák pompásan működtek. Nem hiába mondták városszerte, hogy sem a hadseregek
               kémszolgálati irodái, sem az anarchisták titkos szövetkezetei nincsenek oly kitünően
               szervezve, mint a terézvárosi kányák. Az alkányák, akik még noviciusok voltak ebben
               a szervezetben, seregestől lepték el Orsovait. A legkülönbözőbb helyekről a
               legkülönbözőbb emberek csináltak neki kedvet a villájához.</p>
            <p>- Megvette ezt a villát? Gratulálok! - mondták s amikor Orsovai szinte szégyenkezve
               felelte erre a kérdésre azt, hogy „még nem” - csodálkozó arcot vágtak:</p>
            <p>- Hogyan, ezt a kis tündérlakot?</p>
            <p>Egy estélyen, ahová meg voltak híva, a feleségét szólította meg egy asszony:</p>
            <p>- Pompásan választottak. Drága volt a villa?</p>
            <p>S aztán:</p>
            <p>- Hogyan? Hisz mindenki azt mondja, hogy a maguké! S én bolond már irigyeltem is
               magukat...</p>
            <p>Az öreg Hutkinsont, akinek nagy érzéke volt a jótékonyság iránt, Zimmermann bácsi
               vette munkába.</p>
            <p>- Mondja a vejének, hogy vegye meg azt a kedves kis házat... mondhatom, nekem
               legnagyobb vágyam volt mindig ez a viskó...</p>
            <p>Igy aztán Orsovainak lassanként nagy kedve támadt megvenni a villát. Ezt a házmester
               útján értésére is adta Walzer úrnak, aki másnap már meg is jelent a lakásán. A dolog
               úgy állott, hogy a villa kétszázezer forintot ért. Maga a telek rémületes pénzt
               képviselt, s az egyemeletes úrilak, amely a legelőkelőbb épitészek egyikének tervei
               szerint készült, pazar pompájában olyan volt, hogy akármelyik uralkodó herceg
               beleköltözhetett volna. De Walzer úr többet akart érte. Hogy mennyit, azt maga se
               tudta. Legjobban szerette volna úgy eladni, hogy Orsovai az utolsó krajcárját is
               odaadja érte, aztán visszaajándékozza a házat. Ez azonban csak kéjes álom volt, s
               Walzer úrnak meg kellett elégednie azzal a valósággal, hogy annyi pénzt fog érte
               kicsikarni a milliomostól, amennyit a kányák fogalmai szerint emberi erővel ki lehet
               csikarni. A kányák fogalmai pedig igen erős fogalmak voltak; ők voltak az a híres
               szövetkezet, amely annak idején egy képviselőjelölttől, akit mindenki akart, s aki
               ingyen is meglett volna, egy félmilliót zsarolt ki. Valami ezer szótöbbséggel
               győzött.</p>
            <p>A tárgyalások javában folytak, s Walzer bácsi már a kétszázötvenezernél tartott. Ez
               időben a kányák ütegei mindenütt a legnagyobb erőfeszitéssel dolgoztak, s a
               legváltozatosabb ostromokat intézték Orsovaiék ellen. Egy ilyen erős ostromnapon
               beállított Walzer úr a milliomoshoz:</p>
            <p>- Abban a helyzetben vagyok, kedves Orsovai úr, hogy önnek egy kellemes meglepetést
               mondjak.</p>
            <p>- Halljuk, halljuk.</p>
            <p>- A kerület polgárai, akiket várospolitikai ügyekben vezetni szerencsém van, azt
               óhajtják, hogy a jövő heti választásokon ön bekerüljön a bizottsági tagok közé. Egy
               szavába kerül: akar városatya lenni?</p>
            <p>- Pénzbe nem kerül?</p>
            <p>- Hova gondol! Mondhatom, ijesztő a népszerűsége a kerületben. Kezdek féltékenykedni
               önre...</p>
            <p>Ez jól esett Orsovainak.</p>
            <p>- És mi az a városatyaság? - kérdezte.</p>
            <p>- Az... az egy megtiszteltetés. De vannak emberek - itt ravaszul sanditott, - akik
               ezreket kerestek ezzel a megtiszteltetéssel. Ismeri ön a Nápoly Budapesten című
               vállalatot?</p>
            <p>- Ismerem. Bukófélben vannak... Nálam is voltak, minden követ megmozgattak, hogy
               vegyek a részvényeikből. Kilöktem őket. Utóvégre is a pénz nem bab...</p>
            <p>- Nos, hát ez a vállalat annak idején nagyon bőkezű volt a városatyákkal szemben.
               Arról volt szó, hogy a város nem ad nekik továbbra is koncessziót. Az ujságok,
               amelyeket vagy egyáltalán nem fizettek meg, vagy csak szűken dotáltak, erélyesen
               követelték a mulató kapujának bezárását. Piszkos hely, sok embert tett tönkre... A
               rendőrségnek is sok panasza volt ellene. Szóval Nápolyék azon a ponton állottak, hogy
               nem kapják meg a koncessziót és sok adósságukat nincs, aki kifizesse. Hát a
               városatyákhoz fordultak. A városatyák mindent megtehetnek, amit akarnak. Nagy
               többséggel határozták el, hogy Nápoly megkapja az engedélyt. Azt mondják, hogy amikor
               a szavazás eredményét kihirdették, sokan leköptek a karzatról a városatyák fejére.
               Szóval jó pozició... Ez az egyik meglepetés.</p>
            <p>- És a másik?</p>
            <p>- A másik az, hogy a kaszinó dísztagjává választotta.</p>
            <p>- Engem? Miért?</p>
            <p>- Csak nem akarja, hogy bókoljak? Elég az hozzá, hogy dísztaggá választottuk, s
               néhány nap mulva meghivást kap a legdivatosabb arcképfestőhöz, aki ugyanazzal az
               ecsettel fogja az ön arcképét megfesteni, amelylyel egy hónap előtt az orosz cárt
               festette... Nos?</p>
            <p>Nagyon, nagyon kedves. Nem is tudom, kedves Walzer úr, mivel háláljam meg önnek mind
               ezt. Mert jól tudom, hogy ön a lelke az egésznek...</p>
            <p>- Óh, kérem...</p>
            <p>Konyakot öntött neki.</p>
            <p>- Én vagyok az öregebb - mondta mosolyogva Walzer úr. Orsovai megértette a kedves
               célzást, s poharát az övé felé nyujtva, elfogult hangon szólt:</p>
            <p>- Szervusz.</p>
            <p>Összecsókolóztak. Gyönyörű látvány volt. Walzer bácsi aztán megtörülte a száját és
               komoly hangon szólalt meg:</p>
            <p>- Egy kellemetlen hírem is van számodra.</p>
            <p>- Ugyan, ugyan.</p>
            <p>- Igen. Azt hiszem, nem adhatom el neked a villát. Itt van ez a szamár Zimmermann,
               akivel már évek előtt tárgyaltam, s aki most, hallva azt, hogy te akarod megvenni, a
               nyakamra jár. Már háromszázezret igért érte.</p>
            <p>- Mit? - kiáltott közbe Orsovai, akinek tele volt a szíve köszönettel Walzer úr iránt
               - annyit én is adok... Én előlem holmi Zimmermann urak nem fogják elhalászni a szép
               dolgokat.</p>
            <p>Walzer vállat vont:</p>
            <p>- Fiam - mondta - vele kell beszélned. Övé az elsőség. A kaszinóban minden délután
               ott találod.</p>
            <p>- El fogok menni - dühösködött Orsovai. - Nagyszerű... De téged se értelek, miért nem
               dobod ki?</p>
            <p>- Nem lehet, kérlek, nem lehet. Gyerekkori pajtásom, régi jó emberem, sok hálával
               tartozom neki. De beszéld meg vele.</p>
            <p>- Majd meglátjuk, ki birja tovább a licitációt - mondta Orsovai gőgös hangon, amely
               aranycsengéssel zengett Walzer úr fülébe.</p>
            <p>Még aznap délután fölment a kaszinóba. Most nagy élénkség uralkodott itt, érezni
               lehetett, hogy jövő héten lesz a községi választás. Az egyik teremben valóságos
               irodát rendeztek be egy gyárigazgató vezetése alatt, aki zseni volt ebben a bránsban.
               Mellette dolgozott egy szabó, akiről az a hír járta, hogy nem annyira a
               ruhacsinálásból él, mint inkább a választásokból. Amikor azonban nincs
               képviselőválasztás, akkor az ilyen kicsinységekkel is foglalkozik.</p>
            <p>Zimmermann bácsi jóságos mosolylyal fogadta Orsovait. Igazán lerítt az arcáról, hogy
               ő a kerület szegényeinek, özvegyeinek és árváinak apja. Mindig vigasztaló arca volt,
               aminőből például egyes orvosok meg tudtak élni:</p>
            <p>- Bizalomgerjesztő arca van - mondták ezekről a doktorokról - ha csak belép a
               szobába, meg van nyugtatva a család...</p>
            <p>Ilyen volt Zimmermann bácsi is. A szegények, ha csak meglátták, már pénzt éreztek a
               zsebükben. Az öreg csodálatosmód értette a dolgát.</p>
            <p>„Ezzel könnyen elbirok” - gondolta Orsovai, amikor a ház ügyében beszélni kezdett
               vele. De az árvák atyja nem azért volt kánya, hogy engedjen. A kányák jelszavát: zseb
               zsebet mos - mindig szem előtt tartotta. Most is egy diplomata finom ravaszságával
               dolgozott:</p>
            <p>- Gondolja meg, édes uram - mondta melankólikus hangon Orsovainak - már négy éve
               leghőbb vágyam, hogy öreg napjaimat ebben a házban éljem le... Úgyszólván erre
               gyüjtöttem a pénzecskémet...</p>
            <p>Oly jól csinálta, hogy Orsovainak eszébe sem jutott, hogy hátha Walzer úr preparálta
               a jóságos öreg urat.</p>
            <p>- Ne akarja - felelt Orsovai - hogy kegyetlen legyek egy ilyen érdemes és
               köztiszteletben álló úriemberrel szemben, mint ön. De a feleségem egyszerűen
               szerelmes ebbe a házba és különösen a szép, nagy kertbe... istenem, ön tudja, mi az:
               Pest kellő közepén egy ilyen kert...</p>
            <p>- Tudom, és éppen ez vonz engem is...</p>
            <p>Orsovai már kezdett haragudni rá. Néhány udvarias válasz és viszonválasz után
               belátta, hogy hasztalan kérleli tovább. Föltette magában, hogy többé nem is tárgyal
               vele, hanem majd Walzer úrnál egyszerűen rálicitál. Néhány percig ugyan bántotta az a
               gondolat, hogy hátha Walzer úr fölébe helyezi a pénznek a gyermekkori jóbarátságot,
               de aztán a zsebére ütött és megnyugodott.</p>
            <p>Másnap megkötötték az alkut. Walzer úr a fejét vakarva és sajgó szívvel adta el a
               házát háromszázhuszezer forintért, s ehhez még olyan arcot vágott, mintha Orsovai
               csalta volna meg őt. Délben aláírták a szerződést, s egyszersmind tudtára adta Walzer
               úr Orsovainak, hogy a neves festő holnapra várja.</p>
            <p>Harmadnap reggel pedig beállított Orsovai a világhírű festőhöz, aki földig hajolva
               fogadta pazar fénynyel berendezett műtermében. Orsovai szétnézett és csupa
               megdöbbentően előkelő skiccet látott a műteremben. Az egyik falhoz támasztva állott a
               király, tábornoki díszruhában. Fölötte függött az orosz cár. Itt-ott - elszórt
               kincsek - mágnásoknak és mágnásasszonyoknak megkezdett, hízelgően kinyalt képei
               hevertek. A zsidóasszonyok arcképei ez alkalommal el voltak rejtve, mert Orsovai
               előtt egy grófné ült a neves festőnek. De Orsovai után aldunai Schlittauer Jakab
               afganisztáni főkonzul neje következett, s a festő szolgái éppen előkészítettek egy
               pár előkelő zsidó arcképet. Amikor Orsovai a muterembe lépett, a világhírű mester
               éppen azzal volt elfoglalva, hogy minden mágnásasszony mellett helyet csináljon
               egy-egy zsidóasszony számára. A beavatott szolgák kérdő pillantással néztek a
               festőre, amikor Orsovait meglátták. A festő hirtelen meggondolta, hogy
               kikeresztelkedett zsidóval van dolga, s miután ezekről sohse lehet tudni, hogy nem
               antisemiták-e, előkelő hanyagsággal fordított arccal a fal felé egy
               zsidóasszonyképet, amelyet az imént cipeltek be. Az ajtóban álló szolgának pedig
               kiszólt:</p>
            <p>- Hagyják most a többi képeket. Majd aztán...</p>
            <p>Kezet szorított Orsovaival, akin kéjes érzés vett erőt ennyi király és gróf közt. A
               finom modoráról ismert festő ezt észrevette és a szolga után kiáltott:</p>
            <p>- Ha a bibornok úr ő Eminenciája jön, azonnal értesítsenek...</p>
            <p>Azzal Orsovai felé fordult, s mosolyogva mutatott neki helyet a pódiumon:</p>
            <p>- Tessék.</p>
            <p>És Orsovai ruganyos léptekkel ment a pódiumra, a királyok és grófok közé.</p>
            
         </div>
         <div type="chapter">
            <head>XVI</head>
            <p>Ami a munkanélkülieket segélyző intézetet illeti, ennek az ügye éppenséggel nem
               haladt előre. Annyira, amennyire - megállapodtak abban, hogy az intézet a
               Lágymányoson lesz. Hatalmas telepet fognak építeni lakóházakkal és műhelyekkel, s
               akinek nincs munkája, az lakásért és kosztért itt dolgozhatik addig, amig munkát kap.
               Ezt a külföldi mintájú intézményt Iványi hozta Franciaországból, de amikor Orsovai
               megjelent a láthatáron, a miniszter kivette a kezéből az ügyet. Az intézet kitünő
               fejős tehén volt a kis öreg számára - amig föl nem épül. Ha készen lesz, többé semmi
               hasznot nem húzhat belőle. Tehát addig ütötte a tehenet, amig meleg volt, s minden
               erejéből azon igyekezett, hogy a munkanélküliek minél későbben kapjanak
               intézetet.</p>
            <p>Zrinyi, aki az utóbbi időben elmaradt Orsovaitól, most újra járni kezdett hozzá.
               Addig beszélt a milliomosnak, mig végre elérte a célját. Nagy titokban, a főváros
               egyik legelőkelőbb nyomdájában nyomtak egy röpiratot, amelyet Zrinyi tákolt össze
               három éjszakán a New-York kávéházban, de amelynek merített papirból készült címlapján
               szecessziós betűkkel ez állott: Munka nélkül! - Irta: Orsovai Pál. A röpiratban
               hangulatos szószba mártva tálalta fel a szerző a munkanélküliség nagy kérdését.
               Himnuszt zengett a munkának, a modern század e leghatalmasabb tényezőjének - mint
               találóan nevezte. Aztán ismertette azt az intézetet, amelyet fel akar állítani.
               Célját, működésének módját költői lendülettel magyarázta meg. Sűrűn idézte a külföldi
               költőket egy huszonnégykrajcáros Citaten-Lexikon segítségével, s az egészet néhány
               hangulatos, pátosztól dagadó kikezdéssel fejezte be. A munka merített papiron jelent
               meg a Washington-társaság kiadásában. Belekerült vagy hatszáz forintba a nyomása, s
               azonkivül Zrinyinek is kellett a mű megírásáért kétszáz forintot fizetni. De megérte,
               mert gyönyörű munka volt; a társaság, amely állítólag „kiadta”, de amelynek Orsovai
               előre kifizette a nyomás árát, nagy ambicióval feküdt bele ebbe a munkába. Hogy ő
               kapja meg, magát a részvénytársaság igazgatóját, a híres és mogorva öreg kritikust
               és akadémiai portentumot küldte a milliomos nyakára. Az öreg méltóságos úr el is
               ment, s nagyon szivélyes volt Orsovaival szemben. Még a stílusát is megdicsérte,
               amit nem tett meg Vörösmarty óta senkivel. Ez annak tudandó be, hogy a
               Washington-társaság is részvényeket akart sózni Orsovai nyakába. Egy nagy,
               ötvenkötetes díszmunka kiadása előtt állott, s erre töméntelen pénz kellett.</p>
            <p>A röpiratot, aznap, hogy megjelent, szétküldték az összes lapoknak és az összes
               előkelőségeknek. Zrinyi megpróbálta barátainál kivinni, hogy megdicsérjék, de mire
               fiakkeren bejárta a szerkesztőségeket, már mindenütt készen voltak a hasábos
               kritikák, aminőket soha élő magyar író nem kapott. Orsovai maga is elképpedt, amikor
               ezeket olvasta. Dicsérték hatalmas erejű stílusát, éles logikáját. A hülyébb
               fejezetekre azt mondták, hogy nemes egyszerűséggel vannak megírva. Ahol a
               legbitangabb banalitások ordítottak a merített papirról, ott - azt mondták a lapok -
               „mély gondolatok vannak ragyogó köntösbe öltöztetve”. Ahol sok volt a kikezdés, ott
               Carlyle rapszodisztikus stíljét emlegették. Általában pedig ez volt a statisztika:
               magyar Ruskinnek nevezte két ujság, Rousseaunak három, Colbertnek egy, Voltairenek
               kettő, Turgotnak egy, Marxnak és Lassallenak négy, Smith Ádámnak egy, Herbert
               Spencernek kettő. Valamennyi csodálkozását fejezte ki, hogy ily csodás készséggel
               forgatja a tollat, s valamennyi remélte, hogy ezentul gyakran fogja a nevét látni
               mély és okos gazdasági könyvek borítékján. „Ilyen penna vezesse a vitát az agrárius
               és merkantilis irány közt!” - kiáltott fel vezércikkében a Közvélemény, amely most
               már oly fennen kinálta magát neki, mint valami konfortáblis kocsis. A Közvélemény
               egyébként már majdnem az ő tulajdona volt; a tárgyalásokat igen diplomatikus módon
               vezette Salgó főszerkesztő úr.</p>
            <p>Azon a napon, amikor ezek a cikkek megjelentek, már jelentkezett nála egy csomó
               építész. Az első, aki hirhedt antisemita volt, így érvelt:</p>
            <p>- Remélem, nem valami zsidóval fogja csináltatni ezt a gyönyörű munkát...</p>
            <p>A második zsidó volt és így szólt:</p>
            <p>- Remélem, mint jó zsidó, zsidó emberrel építteti az intézetet...</p>
            <p>Orsovai kénytelen volt előkelő mosolylyal közbevágni:</p>
            <p>- Bocsánat, nem vagyok zsidó.</p>
            <p>Az épitész elpirult és abban a biztos tudatban távozott, hogy ha ő volna az egyedüli
               épitész a világon, akkor se ő építené a munkanélküliek tanyáját.</p>
            <p>Aztán egy egész klikk jelentkezett. Ezek az urak nem a maguk számára kérték a munkát,
               hanem azt kérték, hogy ne Lénárt Istvánnal építtessen. Ez a szegény Lénárt egymaga
               harcolt ez ellen a nagy klikk ellen, amelyben országos nevek is voltak. Önálló
               szellem volt s a klikk állandó szánalmas röhögése közepette minden erejéből kereste a
               magyar stilt. Minden pályázaton elbuktatták, kevés volt a munkája, ellenben az összes
               fiatal épitészek prófétájuk gyanánt tisztelték. Zseniális öreg ember volt, de semmi
               érzéke nem volt a csalás és a politika iránt, hát nem boldogult. Ahol zsidók voltak a
               pályabirák, ott azt fogták rá, hogy véres antisemita; ahol templomépítésről volt
               szó, ott öt perc alatt kimutatták róla, hogy izraelita; ahol nagy épületet kellett
               csinálni, ott azt hiresztelték, hogy kis lélegzetű, villaépítő ember; ahol villa
               készült, ott azt tanácsolták a tulajdonosnak, hogy ne vele építtessen, mert
               monumentális ember és nem tud gyöngéd bájt kölcsönözni egy nyaralónak. És mindezek
               fölött az áskálódások és hazugságok fölött mint éltető, esőt adó felhő terpeszkedett
               az ő magyar híre. Hogy félbolond, hogy beleőrült a magyar stílbe, ami nincs, hogy
               elront és elcsufít mindent azzal a kalotaszegi varrottasstíllel, amelyben épít. Az
               öreg Lénárt pedig ezalatt ősz hajjal folyton tanult, búvárkodott, egy egész
               nemzedéket nevelt s egymaga állandóan anyagot szolgáltatott hasábos szakcikkekre,
               vitatkozó könyvekre. Azt mesélik, hogy az ellenklikk egy embere egy ízben olyannyira
               agitált ellene egy állami épület ügyében, hogy a saját maga munkájáról, a főváros
               egyik legéktelenebb kőhalmazáról azt mondta, hogy az övé.</p>
            <p>- Nézze meg - mondta - a Bokor-féle házat a körúton. Ezt a rondaságot is ő
               építette...</p>
            <p>Orsovait hamar levették a lábáról. Most már biztos volt, hogy nem a mozgékony, öreg
               úttörő fogja építeni az intézetet. Nyugodtan mentek haza ebédelni.</p>
            
         </div>
         <div type="chapter">
            <head>XVII</head>
            <p>Néhány nappal karácsony előtt volt a kaszinóban a bankett, amelyet a kányák az új
               dísztag tiszteletére rendeztek. Orsovaiért már hét órakor eljött Walzer úr és
               Zimmermann bácsi. Ez utóbbi felhasználta az alkalmat arra, hogy Ellyt azonnal beírja
               két-három egyletének alapítói közé. Az urak aztán egy-egy pohárka konyak után
               távoztak s magára hagyták az asszonyt a sötét téli estén.</p>
            <p>Elly leült nyitott, francia módszerű kandallója elé, miután eloltotta a villamos
               lángokat. A szobában egészen sötét volt, csak a kandalló húnyófélben levő tüze
               világított ki a szőnyegre. Künn minden neszt elfogott a hó, amely reggel óta
               szállingózott s fehérrel vonta be az egész fasort. A puha takarón nem hallatszott a
               járókelők lépése, csak a korcsolyák csörögtek az ablak alatt, amikor egy-egy elkésett
               korcsolyázó sietett haza a városligetből.</p>
            <p>Magára maradt a csöndes téli estén s ilyenkor az volt a szórakozása, hogy leült a
               kandalló elé és a tüzet nézte. Igazi tűzimádó lélek volt: órákig tudott belebámulni a
               lángok játékába s csak akkor dőlt vissza a karosszékébe, amikor a nagy melegségtől
               izzóvá pirult az arca és könny csordult ki a szeméből.</p>
            <p>Három hónapja volt asszony s most itt az ő legintimebb oltára előtt kénytelen volt
               megvallani, hogy már nem szereti az urát. Igazi mivolta csak asszonykorában
               jelentkezett s most már későn volt visszacsinálni azt a gyerekséget, amit mint
               tapasztalatlan lány követett el. Ez csak úgy átvillant az agyán, mint valami
               hátborzongató, kellemetlen gondolat s aztán ujra a tüzet bámulta minden gondolkodás
               nélkül, pusztán csak az ezerszinü, százezer formájú lángoknak élve. Ez a legnagyobb
               adománya a tűznek: rabjává tesz, minden gondolatunkat magába szívja, hogy édes
               félálomban nézzük égő cikornyáit, hallgatjuk búgását, sziszegő danáját.</p>
            <p>A szobalány jött:</p>
            <p>- Egy úr van itt.</p>
            <p>- A névjegye?</p>
            <p>- Itt van.</p>
            <p>Az asszony megnézte a kártyát. Aztán felállt:</p>
            <p>- Küldje be.</p>
            <p>A keze a villamos csillár csavarját kereste. Egy pillanatig habozott, hogy
               meggyujtsa-e. Most egyszerre ezer gondolat támadta meg az agyát: fogadja-e, ne
               fogadja, goromba legyen-e vele vagy hideg, udvarias-e vagy dacos?... De a férfi már
               ott állt előtte s ehhez a félhomályhoz illő halk zengésű mély hangon köszöntötte.
               Mint a régi, százéves óráké, olyan volt a hangja. Iványi Sándor volt.</p>
            <p>- Zavarom talán?</p>
            <p>- Nem - mondta az asszony és forró kezét feléje nyujtotta. - Azon haboztam, hogy
               meggyujtsam-e a lámpát. De nem fogom meggyujtani. Magáról azt mondják, hogy
               zseniális ember, hát meg fogja érteni, hogy most ezen a fagyos téli napon a meleg
               kandalló mellett szeretem a homályt. Üljön le ide ebbe a karosszékbe...</p>
            <p>Ő maga is leült vele szemben s hozzátette:</p>
            <p>- Most pedig mondja meg, hogy miért jött.</p>
            <p>De nem hagyta felelni, mert új gondolat ötlött az eszébe:</p>
            <p>- Vagy talán a férjemhez jött?</p>
            <p>- Nem - felelt csöndesen Iványi - kizárólag magához jöttem. Akarja, hogy őszinte
               legyek?</p>
            <p>Az asszony egy darab puhafát dobott a tűzre. Ez azonnal lobbot vetett, s most már
               látták egymás arcát. Iványi a nagy lobbanásra hátrahúzódott a karosszékben, s a
               homályból csak a szeme ragyogott ki, amelynek mély fekete tükrében apró sugárzásokká
               finomodtak a kandalló lángjai.</p>
            <p>- Legyen őszinte - mondta Elly.</p>
            <p>Iványi monoton hangon kezdte:</p>
            <p>- Egyedül voltam otthon, így, mint ön. De nekem csúf agyagkályhám van, s nem láthatom
               a tüzet. Nem tudtam mit csinálni és gondolkozni kezdtem, hogy hová menjek. A
               kaszinóba nincs kedvem.</p>
            <p>- Ott ma nagy ünnepély van.</p>
            <p>- Tudom.</p>
            <p>- A férjem tiszteletére van valami bankett.</p>
            <p>Iványi a szemébe nézett:</p>
            <p>- Ezért nem mentem oda. Azt mondta, hogy őszinte legyek.</p>
            <p>Most elhallgattak. A tűz duruzsolt közöttük. A lángocskák izgatottan ugráltak
               jobbra-balra, mintha attól tartanának, hogy kellemetlen a jelenlétük. Kivül édes téli
               csönd volt, amelyben minden kis hang meghallatszik.</p>
            <p>- Ezért nem ment oda. Jó, - mondta Elly - de hát miért jött ide?</p>
            <p>Ez igazán kérdés volt, nem csak, hogy éppen mondjon valamit. A szemét hirtelen
               fölemelte Iványira és dacosan várt valami mentegetőzést attól az embertől, aki így
               mer egy asszonynyal a férjéről beszélni.</p>
            <p>Iványi hangja mély zengéssel jött a sötétből:</p>
            <p>- Mert most először ebben az életben... talán utoljára is, hogy érdekel valaki...</p>
            <p>Az asszony nem szólt.</p>
            <p>- Soha - folytatta Iványi - soha nem tetszett nekem senki. Csak nagy tömegeket tudtam
               szeretni: mint a szegény embereket, meg például a zsidókat, akiket mindenki felrúg.
               Se férfi, se asszony nem fogott meg eddig. Maga az első.</p>
            <p>Elhallgatott. Az asszony izgatott volt, s öntudatlanul dobálta az aprófát egyenkint a
               tűzre. A lángocskák megnövekedtek, dohogva szaladtak egymásba, nagy nyelvek
               kanyarogtak a kürtő felé, s a szőnyegen libegett a vörös fény.</p>
            <p>Végig futott a hátán a hideg, amikor hallotta, hogy Iványi megmozdul és közelebb
               húzza hozzá a székét. Nagyon ismeretlen dolgok előtt állott, érezte. A szemét, amely
               most már ideges fénynyel csillogott, merészen emelte Iványira. A férfi merően nézett
               rá és feléje nyujtotta a kezét:</p>
            <p>- Ne haragudjék rám. Ne haragudjék, amiért egy magányos ember idetolakodik, ahol
               melegséget és színeket kap.</p>
            <p>Félt kezet adni neki. A kandalló tüze mintha felforralta volna az agyát, izgatott,
               gyors, forró gondolatok buzogtak a fejében. Szeretett volna öntudatánál maradni, de
               kétségbeesve vette észre, hogy egyre gyerekesebb lesz, s egyre kevesebb függ
               tőle.</p>
            <p>Óh, hogy lármáztak most a kis lángok. Az aprófa pattogott, s a nagy hasáb sziszegve,
               dorombolva adta ki magából a vizet. A kandalló mélyén füstfellegecske szállott fel, s
               az ezer színben játszó parázs, amely mintha lélekzett volna: hol megizzott, hol
               elhalványult, úgy ragyogott, mint valami kis pokol. A tűz elkápráztatta a szemét, nem
               látott. A lángok muzsikájától nem hallott. Hátra kellett dőlnie, úgy zúgott a fülébe
               a tűz dohogása, amelyből kiénekelt egy mély, édes férfihang. Ezekből a hangokból
               akkor értette ki az első pár szót, amikor a férfi már mellette térdelt és
               tegezte.</p>
            <p>- Te... te... - csak ezt mondta a nagy, komoly ember ennek a kis gyereknek, s ez úgy
               a szívére szaladt, hogy könnyes lett a szeme.</p>
            <p>- Te... te... - mondták a lángocskák haragosvörös fejüket furcsán nyujtogatva, ezt
               duruzsolta az öreg hasáb, ez búgott be a kéményen.</p>
            <p>Nem tudott szólni. A melle oly heves mozdulatokban emelkedett, hogy szinte hangos
               volt a lélekzése. A szemét végképp lecsukta, s reszketett.</p>
            <p>Egy komoly úr, egy negyvenéves államtitkár térdelt mellette, úgy simogatta a haját,
               mintha az apja lett volna, s beszélt hozzá gyerekes gügyögéssel:</p>
            <p>- Édesem... szépem... drága virágom... Soha, soha nem szerettem senkit. Mindenki
               gazember, mindenki...</p>
            <p>Az ölébe hajtotta a fejét. A szoknyáján át érezte, hogy milyen forró a homloka, s a
               térdéig hatolt a lélekzete, amint beszélt:</p>
            <p>- Most vagyok először szerelmes...</p>
            <p>Ekkor kinyitotta a szemét. Ránézett a férfi fejére és ősz hajszálakat látott rajta. A
               térde mögött érezte a karját, amint átölelve tartja a lábát, oly erősen, hogy szinte
               fájt. Lehajolt ehhez a szép fejhez és belefektette az arcát a sűrű fekete haj közé,
               az ajkával kereste a puha csomókat, ahol jól esik az arcnak a fekvés.</p>
            <p>Iványi fölemelte a fejét. Az orcáik oly közel voltak egymáshoz, hogy minden keresés
               nélkül egyszerre összetapadt az ajkuk; s amikor a forró férfiajkat a száján érezte az
               asszony, már édes kivánsága volt, hogy ez a két hatalmas kar átölelje. Nem kellett
               beszélniök, mert értették egymás gondolatát. Hogy fölállt s magához emelte egy
               öleléssel az asszonyt, egymás szemébe néztek. Az asszony csodás öntudattal nézett rá.
               Mintha mondta volna: „Ne hidd, hogy kábulatban vagyok, nézd, tudok magamról és
               öntudatos akarattal adom neked magamat”.</p>
            <p>A lángocskák meghuzódtak. A fa fogytán volt. Most mintha összebujtak volna egymáshoz
               a kis égő nyelvek, félénken, amért ily kevesen vannak. A lármájuk is elhalt,
               suttogássá halkult, csöndesen mondták egymásnak: „Pszt, pszt, nézzed...” És úgy
               nézték ezt az elkésett szerelmest meg az asszonyát, aki most valami csodálatosan
               nagy, de édes fájdalommal érezte, hogy elhibázta az életét.</p>
            <p>Még mindig egymás szemébe néztek, oly sok minden villant át az egyikből a
               másikba.</p>
            <p>- A tied vagyok - mondta az asszony szeme - soha, soha nem leszek tisztességes
               asszony, mert csak annak tudom odaadni magamat, aki lebír...</p>
            <p>A férfi szeme ezt mondta:</p>
            <p>- Miért most, ősz hajjal, hogy megtalállak?</p>
            <p>A lángocskák kilobbantak. Csak a parázs hunyorgott. Most szólalt meg először az
               asszony:</p>
            <p>- Te. Én élni akarok.</p>
            <p>De ezt már akkor mondta, amikor a férfi fölkapta és vitte a hálószobája felé. A nagy
               ágy előtt megálltak.</p>
            <p>- Nem - mondta az asszony - utálom ezt az ágyat...</p>
            <p>Mint egy gyereket, oly gonddal tette le a kanapéra. Aztán a blúzát kezdte kigombolni.
               Hogy elkezdte a nyakánál, szemtől-szemben voltak. Elly szomoruan nézett rá. A
               férfinek reszketett az ujja, nem tudott bánni a gombokkal.</p>
            <p>Hasítsd végig - mondta az asszony.</p>
            <p>Iványi végighasította a selyemblúzt. A forró asszonyi test megborzongott. Suttogva
               mondta:</p>
            <p>- Még soha nem tépték le rólam a ruhát.</p>
            <p>Izgatott kézzel, egy pillanat alatt bontotta meg a fűzőt, pedig még soha nem bánt
               ilyen asszonyi szerszámmal. Amikor künn az utolsó lángocska is felszaladt a kéménybe,
               már bezárták az ajtót és a férfi ott térdelt az asszony előtt. A feje az asszony
               mellén - édes, fehér, forró párnán - nyugodott. És ezen a szerelemtől reszkető
               asszonyi húson át hallgatta, ahogy Elly beszélt hozzá szomoruan mély, szinte férfias
               hangon.</p>
            
         </div>
         <div type="chapter">
            <head>XVIII</head>
            <p>Oh, az Akadémia szerda-délutánjai!</p>
            <p>A Belváros - és újabb időben a Lipótváros fiatal lányai már délelőtt izgatják az
               anyjukat:</p>
            <p>- Mama, úgy-e ma elmegyünk a Kisfaludy-társaság ülésére?</p>
            <p>Az anya szelíd mosolylyal, amelyből szeretet és pedagógia árad, felel:</p>
            <p>- Igen, lányom, elmegyünk. Látni fogod szemtől szembe a költőket, akik tehetségüket a
               haza javára szentelik s akik az örök szép és örök igazság hirdetői. Örülök, lányom,
               hogy szeretnéd őket látni. Az ő látásuk fölemel bennünket, köznapi lényeket a
               prózaiság porából a költészet világos magaslataira, ahonnan lelkünk üde tisztasággal
               tér vissza a földre. Tiszteld a költőket, gyermekem, mert az emberi nem legszebb
               vágyait tiszteled bennük.</p>
            <p>Igy szól az anya s kikeresi gyermekének a legszebb utcai ruháját. Maga is ünnepi
               díszt ölt s így mennek a komor Akadémia felé, felületes pillantást vetve a páraköd
               alatt siető Dunára, a Lánchíd nagy kőkapuira és Széchenyi szobrára, amely fenségesen
               mered a téli alkonyatba.</p>
            <p>Január első szerdája fontos szerda volt az Akadémiában. A Kisfaludy-társaság
               halhatatlanjai közül meghalt kettő s ezeknek a helyét kellett betölteni. Az egyik
               valami Saraglyai nevű felvidéki pap volt, aki valamikor Petőfi öt versét tótra
               fordította s a maga harmincegy verséhez hozzácsatolva Magyar Lombfüzér címen kiadta.
               Ez huszonhét éves korában történt vele s azóta sem vett tollat a kezébe. A másik
               elhunyt Kisfaludystát Berinkeynek hívták, de erről abszolute semmi adatot nem
               találtak a lapok. Máig se tudja senki, hogy mily érdemeiért választotta tagjává a
               társaság.</p>
            <p>Erre a két megürült helyre három úr jelöltette magát. Az első Szentessy Antal volt,
               nagy úr, valóságos belső titkos tanácsos. Büszkén viselte ezt a címet, amelynek
               minden jelzője oly nagyon a szájunkba rágja, hogy ez pozitiv, tényleges valami:
               valóságos (tehát nem csak címzetes), belső (tehát igazi, odatartozó, szinte rokon),
               titkos (tehát csakis a királyhoz tartozó, négyszemközti) tanácsos. Arra sohse
               gondolt, hogy ebből a négy szóból éppen négy a legvilágosabb hazugság, mert tőle
               ugyan éppúgy nem kért tanácsot a király, mint Walzer úrtól, a kányák vezérétől, aki
               valótlan, külső, nem titkos - csak egyszerűen királyi tanácsos volt.</p>
            <p>A kegyelmes úr barátai unszolására jelöltette magát. Tavaly - ugyancsak barátai
               unszolására - kiadta oroszországi utijegyzeteit Jégen és Havon címmel, vastag
               papiron, nagy formátumban, sok fotografiával illusztrálva. A könyvről a félhivatalos
               lapok sírva írták meg, hogy milyen nagyszerű. És a publikum vette is, mert drága
               díszmű volt, s mert ha egy kegyelmes úr könyvet ír, az már valami, az nem holmi zsidó
               firka. Egy német kiadót úgy meghatotta a Pester Lloyd félhivatalos kritikája, hogy
               elhatározta a Jégen és Havon lefordíttatását. Így foglalt helyet a kegyelmes úr a
               világirodalomban, egy könyv révén, amelyben egy ép mondat se volt. Amikor egy előkelő
               hetilapunk mutatványt közölt belőle, az egyik húszforintos kis kezdő-munkatárs
               javította ki a grammatikai hibáit, s a kiadó könnyes szemmel olvasta végig. Ki
               kellett adni a mutatványt, mert a kegyelmes úr tiz év óta állandóan
               kultuszminiszter-jelölt volt, s miből éljen meg a szegény könyvkiadó, ha nem a
               miniszter engedélyezte tankönyvekből és a rendőrség-eltiltotta „népies orvosi”
               művekből?</p>
            <p>A másik jelölt egy öreg ember volt, Magyarország legnagyobb élő költője. Szegény
               zsidó volt, s a Kisfaludysták nem akarták tekintetbe venni, hogy nem szégyen a Jézus
               Krisztus fajtájához tartozni. Mindenikük érezte, hogy ez az öreg ember a legtisztább
               költői elmék egyike, s hogy az irodalomtörténetek lezárása óta ő az egyetlen költője
               ennek a magyar földnek. De nem kellett nekik, nem, nem, nem. Az öreg ember pedig
               jelentkezett, mert jól esett neki megbukni, minden ily bukásából babérosan kelt föl,
               s mosolygó arccal, szelid-szomorú hangon mondogatta a fiataloknak:</p>
            <p>- Gyerekek, sikerült kibuknom...</p>
            <p>Ugyanaz volt a sorsa, mint Lénártnak, az építésznek. A blazirt ifjúság hazájában ez a
               két ember ősz hajjal is úttörő maradt. Ezt nem tudták nekik megbocsátani. Az
               építésznek az volt a bűne, hogy öreg fejjel új stílust keresett, a költőnek pedig az,
               hogy hatvanéves korában sem akart hanyatlani. Micsoda merészség, a huszadik század
               elején! Amikor húszéves fiúkban már kiégett a tűz, s az ember harmincéves korában
               kiírta magát.</p>
            <p>A harmadik jelölt - Orsovai Pál volt.</p>
            <p>Ő az elnök klikkjének volt a jelöltje. Az elnök, aki a Washington-részvénytársaság
               igazgatója is volt (Magyarországon mindenkinek van egy összeférhetetlenségi esete) -
               az elnök nem magától jött erre a kitünő gondolatra. Mondtuk, hogy ez a nyomdavállalat
               egy hatalmas díszmunka kiadása előtt állott, s pénzre volt szüksége. A
               művezető-igazgató tehát egy napon megszólította a részvénytársasági szobában, valami
               ülés után az elnökurat:</p>
            <p>- Mit gondol, méltóságos uram, ez az Orsovai nem érdemelné meg a
               Kisfaludy-tagságot?</p>
            <p>Ez a művezető pénzügyi zseni volt. Az elnöknek felvillant a szeme, amikor ezt a
               pompás ideát hallotta. De aztán kérette magát:</p>
            <p>- Nehéz lesz, nehéz...</p>
            <p>- Ha a méltóságod hű emberei akarják, semmi sem nehéz - mondta sunyi pillantással a
               pénzügyi zseni, aki sok, sok részvényt szeretett volna eladni Orsovainak.</p>
            <p>- Meg fogom próbálni - mondta az elnök.</p>
            <p>Baráti szeretettel szorítottak kezet, s ez a kézszorítás pecsételte meg Orsovai
               irodalmi halhatatlanságát. Az elnök már másnap elolvasta a famózus röpiratot,
               amelyet Zrinyi tákolt össze három éjszakán a New-York kávéházban, s erősen
               megkékceruzázva odaadta híveinek, hogy olvassák ők is. Aztán tudtára adta Orsovainak,
               hogy az ilyen talentumu ember jelöltesse magát. Orsovai eleinte megijedt, de aztán
               így szólt magában: „miért ne?” - s jelöltette magát. Az elnök úr hívei kezeskedtek,
               hogy be fogják választani.</p>
            <p>Az elnök ur volt az első a kis teremben. Meggyújtatta a gázcsillárt, s az Akadémia
               művelt öreg szolgái kinyitották az ajtót a közönség számára. Egyszerre tódult be a
               társaság. Egész zsúr-karavánok vonultak fel, előkelő anyák lányaikkal, jogászok és
               regattisták a lányok miatt, gimnáziumi és reáliskolai tanulók, akik az önképzőkör
               tanár-elnökének buzdítására jöttek, majd még lányok, még asszonyok. A termet farács
               választotta ketté: a kisebb rész volt a karzat, a nagyobbik az ülésterem. A karzat
               egyszeribe megtelt, de a halhatatlanok számára fentartott helyen alig lézengett
               néhány ember. Öt óra felé gyülekezni kezdtek. Mindig, amikor egy-egy újabb alak
               jelent meg, a karzaton összesúgtak a lányok:</p>
            <p>- Ki ez?</p>
            <p>- Hát az?</p>
            <p>Legtöbben egy aránylag fiatal író iránt érdeklődtek, aki egy csapással ült be a
               Petőfi- és a Kisfaludy-társaságba, aztán az Akadémiába. A kávéházi irodalom nem
               szerette ezt az embert, mert nem járt éjszakázni és nem játszott alsós kalábert.
               Azonkivül képviselő is volt. A Bozontosok asztaltársasága naponként leszamarazta a
               New-York kávéházban és nem akadt, aki a fejükbe tudta volna verni, hogy húsz év óta
               csak egy lépést tett előre a magyar elbeszélő-irodalom, s ezt az egy nagyot is a
               képviselő úr lépte. Az elegáns szőke fiatalemberrel egy pap társalgott, aki már maga
               is elfelejtette, hogy mit fordított, de elég az hozzá, hogy fordított valamit
               angolból, valami hosszút, s ezért szótöbbséggel halhatatlanná lett. Ott volt a püspök
               úr ő méltósága is, aki halotti beszédeiről volt híres, s ezenkivül fordításairól.
               Magyar Herostratesnek nevezték némelyek, mert azzal sikerült nevét minden időkre
               bevésni az emberek emlékezetébe, hogy egymaga tönkretett Magyarországon egy csomó
               nagy angol költőt és ráadásul az olaszok legnagyobb dicsőségét.</p>
            <p>Ugyanilyen destruktiv dicsőség jutott osztályrészül az elnöknek is, aki az emelvényen
               diskurált a titkárral. Az elnök ráadta magát a modern irodalom kipusztítására, de a
               rombolásban nem volt olyan szép sikere, mint a püspöknek. Az elnök úr oly
               népszerűtlen volt az országban, hogy az már igazán határos a népszerűséggel. Senki
               se szerette, de a zsörtölődéseiről hetekig beszéltek. Egyébként ő is méltóságos úr
               volt, s nagy rendjelekre vadászott. Érdekes, hogy a nemzet egy költőjének se volt
               soha oly magas rendjele, mint neki. Talán ki fog sülni valaha, hogy mégis ő volt a
               legnagyobb magyar költő.</p>
            <p>Ez a szent meggyőződés sugárzott most is az arcáról, ahogy egy szigorú pillantást
               vetve a közönségre, megnyitotta az ülést. Az első felolvasó egy száraz úr volt, aki
               kétezernégyszáz sort olvasott fel új Iliász-fordításából. Lelkes tapsokat kapott. A
               második felolvasó egy kedves, kopasz öreg úr volt, valamikor bálványozott elbeszélő,
               a legnépszerübb magyar újság szerkesztője. Most csöndes révből nézte a világot, s
               felolvasott egy olyan elbeszélést, amelyen az első mondatoknál megérzett, hogy a
               szerzője az a névelő után aposztrofot tesz, s hogy az és helyett használt s-t így
               írja: ’s. A lányoknak tetszett az ártalmatlan öreg bácsi, s az anyák ifjúkorukra
               gondoltak, amikor még ez a jó úr az eget verdeste, tele volt tűzzel, szellemmel.
               Olyan jó, öreges hangulat támadt e percekben a kedélyes kis teremben. A nagy
               kályhában pattogott a tűz, a karzaton parfüm áradt, s mindenkinek volt egy-két
               ismerőse. Modern zsúr, angol ruhák, villogószemű félszűzek egy régi udvarházban,
               motyogó öreg urak között, akik csöndesen kérődztek ifjukori fordításaik babérjain.
               Érezte ezt a fiatal képviselő-novellista is és oly feszesen ült köztük, mintha
               valamely idegen állam követe lett volna. Az öreg urat zajosan éljenezték, különösen a
               mamák. Kevesebb figyelmet szenteltek két ujabb fordításnak - istenem, megint
               fordítás, mindig fordítás! - és végül egy hosszú versnek, amelyet egy szigorú fekete
               ember olvasott fel nagy ambicióval.</p>
            <p>- Az ülést bezárom - hallatszott erre az elnök szigorú szava, a csöngettyű egyet
               szólt, s a kis öreg hozzátette:</p>
            <p>- Kérem a közönséget, hogy távozzék. Zárt ülés lesz.</p>
            <p>A karzaton mozgás, suhogás támadt. A közönség kiment, a diákok udvariasan utat
               engedtek a kisasszonyoknak. Behallatszott a folyosó lármája a terembe, ahol magukra
               maradtak a halhatatlanok.</p>
            <p>- Persze, hogy kibukik - mondták az öreg költőről.</p>
            <p>- Itt nem kell olyan ember, aki a lapja hirdetéseiből él - mondta az elnök, a
               Washington-részvénytársaság igazgatója.</p>
            <p>- Zsidó... zsidó... - susogták egy másik csoportban, mert mégis csak ez volt a
               legjobb érv az öreg költő ellen.</p>
            <p>Az elnök magyarázni kezdte egy harmadik csoportnak:</p>
            <p>- Az egy határozott nagy talentum, az az Orsovai. A Kisfaludy-társaságnak
               kötelessége, hogy új erőket fedezzen föl. Meg fogjátok látni, ebből az emberből oly
               nagy iró lesz, a minő még kevés volt.</p>
            <p>- Bizony, bizony - hagyta rá a püspök. - Irálya előkelő, s helyenként a nagy költő
               lendülete csapong benne.</p>
            <p>Az Iliász-fordító is megszólalt:</p>
            <p>- Eszmemenete világos, logikája erős. Nekem nagyon tetszik ez az ember...</p>
            <p>Azzal kérdőleg nézett az elnökre, hogy jól beszélt-e. Az elnök helyeslőleg bólintott,
               s az Iliász-fordító meg volt elégedve.</p>
            <p>- Ezen férfiú - harsogta most már a klikk többi tagjainak a püspök - valamikor
               dicsőséget fog hozni ezen érdemes gyülekezetre!</p>
            <p>A hallgatók mind bólongattak a fejükkel. A fiatal képviselő-novellista nagyon utálta
               ezt a jelenetet, s beszédbe ereszkedett ujból a pappal, csakhogy ne hallja ezeket a
               dicséreteket.</p>
            <p>A kegyelmes úrról is esett szó. A társaság fiatalabb tagjai középiskolai tanárok
               voltak, idősebb tagjai pedig egyetemi tanárok. A kegyelmes úr már féllábbal
               kultuszminiszter volt, tehát oly nagy volt a pártja, hogy biztosra vehette
               beválasztatását.</p>
            <p>- Megnyitom a zárt ülést - recsegett a pódiumról az elnök hangja.</p>
            <p>Mindnyájan helyeikre ültek, s valami kis izgatottságot is éreztek, mert az öreg költő
               bukása nem volt a lehető legbiztosabb.</p>
            <p>- A megüresedett két helyre - szólt az elnök - három jelölés történt. Az első jelölt
               Fehér József alanyi költő, a második Szentessy Antal valóságos belső titkos tanácsos,
               országgyülési képviselő és iró, a harmadik Orsovai Pál iró.</p>
            <p>Elmormogta azután az ajánlásokat is. Az öreg alanyi költőt a képviselő-novellista
               ajánlotta, a kegyelmes urat a püspök, Orsovait pedig az elnök egy leghívebb
               embere.</p>
            <p>- Kérem a szavazatokat Fehér József költőre.</p>
            <p>Huszonkét kis papirlap gyült össze. Kirakta maga elé az asztalra és sorban
               felolvasta: igen, nem, igen, nem. De nagyon sok volt a nem és az eredmény az lett,
               hogy az öreg költő tizenöt szavazattal négy ellen kibukott. Három papirlapot üresen
               adtak be, bizonyára olyanok, akik szégyelték maguk előtt a költő ellen szavazni, de
               azért mégse akarták maguk közt látni. A második jelölt, a kegyelmes úr, húsz szóval
               lett halhatatlan, ő nála csak két üres cédula volt. Orsovai Pálra az elnök rendes
               többsége leszavazott s ugyanaz a tizenöt választotta be, aki az imént az alanyi
               költőt kibuktatta. Üres cédula nem volt, mert a többi hét ellene szavazott.</p>
            <p>A titkár még valami jelentést darált a szakállába s azzal vége volt a zárt
               ülésnek.</p>
            <p>A mamák és a lányok már vacsoránál ültek otthon s a családfőnek mesélték a szép
               délután eseményeit, amikor a halhatatlanok belebujtak prémes kabátjaikba. A
               kőnyomatos ujság munkatársa, aki a folyosón didergett, följegyezte noteszébe a
               beválasztottak neveit s elszaladt. A költők és szépírók lassan mentek lefelé s a
               művelt öreg szolgák eloltogatták a gázlángokat a költészet szentelt hajlékában.</p>
            <p>Az elnököt egy szikár úr várta az utcán. A Washington-társaság művezető-igazgatója
               volt.</p>
            <p>- Beválasztottuk - mondta neki az elnök felgyűrt prémgallérja mögül - most már
               hagyjanak nekem békét ezzel az emberrel...</p>
            <p>Köszönés nélkül hagyta ott az igazgatót, olyan arccal, mintha ezt az egész esetet
               szívből utálná.</p>
            
         </div>
         <div type="chapter">
            <head>XIX</head>
            <p>A minisztériumban éppenséggel nem haladt Ambrosio Posi ügye. Az akták a szokott
               lassúsággal utazgattak Budapest és Fiume közt s a szegény gépész hiába várta ügye
               végleges elintézését. A mosónéval már nagyban megbarátkozott. Oly jóban voltak, hogy
               az asszonyság már verte is. Gyönyörű viszony volt, bizonyára, mint minden szerelem,
               ez is tetszett Istennek. A részeges asszony egyre több verést és kevesebb kávét adott
               Posinak. A legnagyobb baj azonban az volt, hogy amikor a mosóné házhoz ment mosni,
               akkor Posi semmit sem kapott. Fűtenie sem volt szabad s étlen-szomjan, fázva járkált
               egész nap a városban. A délelőttjeit ilyenkor a főpostán töltötte. Ah, a főposta
               világos, jól fűtött termei! És oly sok van, hogy mindenikben melegedhetik az ember
               egy-egy félórácskát, anélkül, hogy ez bárkinek is feltünne. Délutánonkint egy nagy
               lap szerkesztőségében volt. Valami pesti olasz család ajánlólevelet adott neki egy
               ujságiróhoz, aki olasz forditásai révén nagy olaszbarát hirében állott. Posi munkát
               kért tőle.</p>
            <p>- Istenem - mondta az olaszbarát - munka, munka... én is szeretnék valami kis munkát.
               Ha tudnék szerezni, kedves uram, magamnak szerelnék legelőször...</p>
            <p>Adtak neki szivart, odaadták neki a fiumei olasz lapot s utóvégre is a szerkesztőségi
               iroda mindig fűtve volt - Ambrosio Posi rendes vendég lett a lapnál. Az olaszbarát
               azonkívül pártját is fogta. Leveleket irkált az ügyében, kis pénzecskéjéből mindig
               juttatott neki néhány hatost. Egyszer be is ment az érdekében a szerkesztő szobájába.
               Elmondta a szomorú ügyet. A szerkesztő összecsapta a kezét:</p>
            <p>- Istenem - kiáltott fel, szemében az igazságérzetnek azzal a ragyogásával, amely a
               legblazirtabb ujságiróban is haláláig megmarad - hisz ez a legnagyobb gazság, amit
               valaha elkövettek!</p>
            <p>- Bizony - mondta az olaszbarát, aki nagyon szeretett volna segíteni a szegény
               gépészen.</p>
            <p>- Cikket fogok iratni róla! Lehuzatom a bőrt arról az Orkay úrról! Nekimegyünk a
               révkapitányságnak, hogy holnap valamennyit elcsapják!</p>
            <p>- Én megírom a cikket! - vállalkozott a másik.</p>
            <p>A szerkesztő nagyot szítt a szivarjából:</p>
            <p>- És miért nem segít rajta a miniszter?</p>
            <p>Az olaszbarát kereken megmondta:</p>
            <p>- Mert az az Orkay úr a kormányzó bizalmasa. Azt pedig tudja szerkesztő úr, hogy a
               kormányzót nem lehet dezavuálni. Már közbe is vetette magát ennek az embernek az
               érdekében. A kormány egy lépést sem tehet Orkay úr ellen.</p>
            <p>Csönd lett. A szerkesztő érezte, hogy ő is a kormányhoz tartozik. Fájt neki e
               pillanatban, hogy nem támadhatja meg a minisztert.</p>
            <p>- Talán nem is volt szegény a miniszternél? - mondta.</p>
            <p>- Hogyne lett volna! A miniszter majd hogy ki nem dobta. Az államtitkárhoz küldték,
               az meg természetesen hivatalos úton szerezte be az információkat. Fiuméből aztán
               megjött a jelentés, hogy Posit azért bocsátották el, mert hanyag volt s alkalmatlan a
               szolgálatra. Természetes, hogy ez hazugság. Aztán jött a kormányzótól egy bizalmas
               levél, amelyben a gróf azt írja, hogy ha szivességet akarnak neki tenni, ne bántsák
               Orkayt, mert Orkay a legfontosabb sarkköve a nemzetiségi békének Fiumében. A mi
               szegény barátunkat tehát kidobták örökre...</p>
            <p>Egy pár szegény zsurnaliszta állt körülöttük s hallgatta ezt az elbeszélést. Egyik se
               tudott szólni, úgy a lelkükre feküdt ez a határtalan gazság, ez a végleges
               összetiprása egy becsületes munkásnak, tisztán politikai okokból.</p>
            <p>A szerkesztő zavartan kezdett beszélni:</p>
            <p>- Nem lehet erről írni, barátom, ha a dolog így áll. A kormányt nem bánthatjuk, nem
               okozhatunk kellemetlenséget a miniszternek. Fáj a szívem, de így van. És most mit
               csinál az az ember?</p>
            <p>- Éhezik. Mi adunk neki hatosokat, hogy legyen mit ennie. Tisztességes lakását,
               családi életét otthagyta, most egy vén mosóné tartja ki. Szegényt úgy összepüfölte,
               kinozta a nyomor, hogy mindent elmond. Nem szégyel semmit.</p>
            <p>Az egyik ujságíró megszólalt:</p>
            <p>- A miniszter nem beszélhetne mégis a kormányzóval?</p>
            <p>- Nem. A kormányzó ahhoz a grófi családhoz tartozik, amely a felszínen tartja a
               kegyelmes urat, meg a kegyelmes asszonyt, aki viszont meghalna, ha ezek az
               arisztokraták kitagadnák...</p>
            <p>Egy villogó szemű kis emberke magából kikelve kérdezte:</p>
            <p>- Hát nincs egy makulányi tisztesség sem abban a bandában? Hát így tűrik, hogy
               tönkremenjen egy szegény ember a kegyelmes asszony, meg a csaló fiumei politika
               miatt? Hát nincs valami nagy, erős ember, hogy közibük csapjon és szétpofozza őket?
               Hát már mind, mind gazemberek vagyunk?</p>
            <p>Senkise szólt. Tehetetlen düh fogta el az embereket. Érezték, hogy semmit se lehet
               tenni a szegény Posi érdekében. Semmit, semmit. Ez az ember éhen fog halni, vagy
               elzüllik.</p>
            <p>A szerkesztő felsóhajtott:</p>
            <p>- Urak, menjetek dolgozni. A fél Magyarországot elvinné az ördög, ha mindenki
               tisztességes ember volna.</p>
            <p>Kimentek. Ahogy még egy szóra megálltak a füstös előszobában, behallatszott a
               szerkesztő párnázott ajtaján a beszélgetésük:</p>
            <p>- Csak egy, egyetlen egy tisztességes ember kellene!</p>
            <p>- Mit, tisztesség! - mondta egy másik hang. - Nem tisztesség kell ide, hanem pénz. Ha
               egy kis pénze volna...</p>
            <p>Egy ötlete támadt. Hangos rikkantással tette hozzá:</p>
            <p>- Ha Orsovai Pálnak hívnák, már rég megbukott volna a kormányzó és a miniszter a
               fenébe kergette volna az egész Fiumét!</p>
            <p>Azzal aztán végleg kimentek, szobáikban leültek dolgozni. Posi ott ült az utolsó
               szobában, a kályha mellett, s könnyes volt a szeme ennyi szeretettől. Az olasz lapot
               olvasta, s ahogy ráhajtotta a fejét, látnivaló volt, hogy most már majdnem teljesen
               megőszült.</p>
            <p>Egy hang szólt végig a szobákon:</p>
            <p>- Hát a szabadkőmívesek? Miért nem tesznek azok valamit az érdekében?</p>
            <p>Az olaszbarát mosolyogva kiáltott vissza:</p>
            <p>- Mert az az Orkay úr is szabadkőmíves.</p>
            <p>Erre aztán végleg csönd lett.</p>
            <p>Többet aztán nem is volt vita Posi miatt, csak az olaszbarát hozott néha újabb
               híreket. Hogy Posi ma megint volt a minisztériumban, hogy megint kidobták. Hogy Posit
               ma megverte a mosóné, hogy Posi keze felpuffadt a sok mosástól. Hogy Posi vért kezd
               köpni, s hogy Posi annyira el van keseredve, hogy elmegy a királyhoz, Bécsbe.</p>
            <p>Ez az idea tetszett. Összeadták neki az utiköltséget, s a következő héten elutazott a
               királyhoz. Örömtől ragyogó arccal tért vissza.</p>
            <p>- Mit mondott a király?</p>
            <p>- Óh, nagyon kedves volt... rám mosolygott, s azt mondta, hogy megvizsgálja az
               írásaimat. Szóról-szóra ezt mondta: „Ha igaza van, szegény ember, akkor ne féljen,
               mert biztos az ügye.” Óh, a jó öreg király...</p>
            <p>Jól esett mindenkinek ez a jelentés. A lovagias öreg emberre gondoltak, aki nagyobb
               úr, mint Orkay, meg a kegyelmes kormányzó úr, meg a kegyelmes miniszter úr
               együttvéve. Ime, a királynak csak a kisujját kell kinyujtania, hogy a dolog
               rendbejöjjön.</p>
            <p>A király azonban az egész kezét rátette erre az ügyre. Egy hét alatt megjött Bécsből
               a válasz: Posi Ambrus ügye megvizsgáltatott, igaz ügynek találtatott, s Posi Ambrus
               királyi kegyelemmel visszahelyeztetik állásába.</p>
            <p>Óh, milyen nagy érzés volt ez a szerkesztőségben, amikor az olaszbarát elmondta. Óh,
               micsoda hátborzongató nagy gyönyörűség az igazság! Nem csoda, hogy emberek pokoli
               kínok közt haltak meg érte, nem csoda, hogy fanatikus szerelmesei vannak, nem csoda,
               hogy nem félik a börtönt, a számüzetést, a földi poklot, a halált! Kimondani az
               igazságot, átgázolni érette megcsúfolóinak tömegén, eltűrni a hántásukat, a szeges
               korbácsot, amit a hatalom a kezükbe adott - mindenért, mindenért megvigasztal az a
               tudat, hogy néhány ember szemében szikrát fakasztottunk, s hogy kikerestük a
               lelkükben ezt a szent érzést. Óh, minden ember tele van az igazsággal, ha van valaki,
               aki megmutatja neki.</p>
            <p>Ambrosio Posi sírva vett búcsút mindenkitől, s visszautazott Fiuméba. Már majdnem el
               is felejtették, amikor egy hét mulva megint megjelent.</p>
            <p>Kidobták.</p>
            <p>A dolog nagyon egyszerű. A királyi kegyelem visszahelyezte az állásába. Ezzel
               Ambrosio Posi megint a révkapitányságnál alkalmazott gépész lett, akire a szolgálati
               szabályok érvényesek. Egy héten át a legborzasztóbb munkákkal bízták meg. Egy hét
               alatt lesoványodott, s egyre több vért köpött. Kiküldték a legfagyosabb éjszakákon,
               fölverték az álmából, negyvennyolc óra hosszant dolgoztatták egyhuzamban s hogy némi
               vigasztalása is legyen, elmondták neki, hogy a felesége most már közkincse az egész
               hivatalnak. Végül pedig, amikor kijelentette, hogy nem birja tovább, a szolgálati
               szabályzat értelmében - amely a királyilag visszahelyezettekre is érvényes -
               egyszerűen kitették.</p>
            <p>Már most voltak, akik nevettek a szerkesztőségben. Istenem, ezen az emberen még a
               király se tud segíteni! A legegyszerűbb, a legnaivabb módon teszik túl magukat a
               főnökei a királyi szó parancsán. És nincs ellenük törvény - és ha volna, nincs aki
               alkalmazza.</p>
            <p>Megint hatosokat adtak Posinak. A mosóné megint visszavette - óh, minden mulandó,
               csak a szerelmet nem fogja rozsda - visszavette, ámbár igaz, hogy már az első napon
               majdnem félholtra verte, amiért búcsú nélkül szökött meg tőle.</p>
            <p>Amikor az olaszbarát harminc krajcárt adott neki, Posi szégyenkezve szólalt meg:</p>
            <p>- Mondja meg, kérem, hogy hívják a feleségét?</p>
            <p>- A feleségemet? Miért?</p>
            <p>- Csak. Szivességet tesz vele...</p>
            <p>Az olaszbarát gyanútlanul mondta meg:</p>
            <p>- Mária.</p>
            <p>- Köszönöm - mondta Posi - és elment.</p>
            <p>Két nap mulva visszajött egy pohárral. Talán négy krajcárért vette valahol a vásáron.
               Ordináré, öntött üvegből volt. De televéste virággal, cirádával, az ő naiv módja
               szerint, s a virágfüzérek közepén ott ékeskedett gyönyörű kalligrafikus irással
               ez:</p>
            <p>Evviva Maria!</p>
            <p>- Ezt emlékül hoztam a feleségének - mondta szegény boldog mosolylyal, amikor átadta.
               Magam véstem...</p>
            <p>Az olaszbarát ennek jobban örült, mint bárminek.</p>
            <p>- Köszönöm, nagyon köszönöm, kedves Posi - mondta, miközben forgatta a poharat, nézte
               a cirádákat, amikkel tele volt zsufolva az egész. Még néhány felirás volt rajta:
               Felül ez: Evviva Ungheria! Alul ez: Evviva l’Italia! Valahol, egy dús virágfüzér
               közepén ez volt: Evviva la Giustizia! Éljen az igazság!</p>
            <p>Az igazság. Szegény Posi.</p>
            
         </div>
         <div type="chapter">
            <head>XX</head>
            <p>A kereskedelmi miniszter őkegyelmessége gyakori vendég lett Orsovaiéknál. El-elnézett
               hozzájuk, s mindig tudott valami kedves ujságot mondani a férjnek, s valami bókot az
               asszonynak. Orsovaiék nagyon kedvesek voltak hozzá, s az öreg igazán jól érezte
               magát náluk. De amint kitette a lábát a lakásból, az asszony mindig ugyanazzal a
               kérdéssel fordult az urához:</p>
            <p>- Miért nem hív meg bennünket ez a kegyelmes úr egyszer magához?</p>
            <p>Orsovai nem tudott a kérdésre felelni. Hizelgett neki a miniszter intim barátsága,
               hát védte az öreg urat. Elly ilyenkor egyideig hallgatta, villogó szemmel, aztán
               fölkelt, kiment a szobából és becsapta az üvegajtót. Egyszer annyira fel volt
               háborodva, hogy a csukott ajtón át kikiáltott a férjének:</p>
            <p>- Ez az öreg majom a pénzért jön ide!</p>
            <p>Azzal bezárkozott, s Orsovai estig nem beszélhetett vele. Általában mindig magányosan
               volt, s mesteri módon kerülte ki a férjével való hosszasabb együttlétet. A
               magányosságban ujra átélte azokat a perceket, amelyeket Iványival töltött. A lelke
               telistele volt nagy, asszonyos szerelemmel ez iránt az ember iránt, s ha csak egy
               szót is beszélt vele, ez táplálékot adott egész délutánok magányos óráinak.</p>
            <p>Az utóbbi időben kétszer volt Iványinál. Az esti órákban gyalog sietett hozzá, a
               nélkül, hogy előre megmondta volna neki. Ő maga fűtött be az államtitkár
               dolgozószobájában, teát főzött s boldogan várta a férfit. Csodás esték voltak ezek. A
               földön, Iványi nagy perzsa szőnyegén ültek egymás mellett, átölelve egymást, mint a
               gyerekek s a kályha nyitott ajtaján át szótlanul nézték a tüzet. Nem olyan viszony
               volt ez, mint a tucat-házasságtörések, amelyek, bármily költői máz fedje is őket,
               mindig utálatosak s a piszkos dolgok benyomását teszik. Ezek a közönséges viszonyok
               már a második, harmadik találkozás után elvesztik szereplőikre nézve a házasságtörés
               jellegét s lesülyednek az egyszerű állati szerelemig. Ez a két ember minden
               pillanatban tudta, hogy bűnt követ el s ezért valami mérhetetlen, édes szomoruság
               borongott örökké a lelkükön. Beszéltek egymásnak az elhibázott életről s ilyenkor az
               asszony megbomlott bajjal, sírva csókolta ezt az embert, akivel oly későn kellett
               találkoznia, amikor már nem lehetett tisztességgel az övé. Ilyenkor érezte, hogy ez a
               csók talán csak az emberek szempontjából bűn; ime, lánykorában ostoba fővel
               beleszeretett Orsovaiba - ezt a természet tette, tehát az isten akarta. Most utálja,
               őszintén, szívből - s ha van hatalom, amely a mi sziveinket kormányozza, úgy ezt is
               az akarta. Végül pedig lelke és teste minden ízével beleszeretett ebbe az emberbe s
               úgy érezte, hogy ha ezt a szerelmet nem az isten akarta, akkor egyáltalán nincs
               isten. Igy vitte a végzete erre az útra, amit az emberek ezer és ezer év óta bűnös
               ösvénynek tartanak. Ki tehet róla? Ki az oka? Vajjon a mi szivünknek minden gondolata
               nem istentől jő-e, s ha tőle jő, van-e joguk az embereknek rangfokozatokat
               felállitani az érzések közt, mondván: ez nagyobbrendű érzés, mert tiszta, az
               kisebbrendű, mert bűnös?...</p>
            <p>Egy fagyos estén ismét a kályha előtt, a szőnyegen találta Iványi az asszonyt. Hogy ő
               is leült melléje, az asszony komoly arccal kezdett beszélni hozzá:</p>
            <p>- Sándor - mondta - ma egy bolond gondolat kergetett ide. El fogok mondani mindent,
               jól figyeljen ide.</p>
            <p>- Mondja...</p>
            <p>- Ma délután, először életemben, hallgatóztam. Egyedül voltam s a másik szobában a
               férjem olvasott. Egyszerre csak hallom az inas hangját, amint bejelenti a kegyelmes
               urat, a maga főnökét. Bosszankodtam, mint mindig, amikor ez az ember jön. Utálom. Az
               első percekben hangosan beszéltek, időről, politikáról, hát nem érdekelt. De aztán
               egyszerre elcsöndesült a hangjuk, suttogni kezdtek. Valami mérhetetlen kiváncsiság
               vett rajtam erőt. Mindenáron tudni akartam, hogy micsoda titka lehet ennek a két
               embernek. Az ajtóhoz lopóztam, ráfordítottam a kulcsot, hogy rám ne nyithassák s
               figyelni kezdtem. A férjem beszélt. Valami szivességet kért a kegyelmes úrtól, aki
               azonnal késznek nyilatkozott mindenre. Aztán hallottam is, hogy miről van szó. A
               férjem ki akar neveztetni egy állatorvost. Azt is megmondta a miniszternek, hogy mi a
               neve. Azt hiszem, Landauer, ha jól hallottam. Akkor suttogtak leghalkabban, amikor a
               férjem megmondta, hogy ez a Landauer a férje egy szinésznőnek, akinek ő sok hálával
               tartozik. A kegyelmes úr erre ravaszul, öregesen nevetett s pajzánkodva korholta a
               férjemet: „Ej, ej, ilyen szép asszony mellett maga még szinésznőkre gondol?” A férjem
               nem felelt erre, bizonyára valami olyan gesztust csinált, amelyből a másik mindent
               megérthetett. Aztán komolyra fordult a hangjuk és a kegyelmes úr megigérte, hogy szól
               a kollegájának és kinevezteti az állatorvost. Erre csönd lett köztük. Kis vártatva
               megszólalt a miniszter. Ezt mondta: „Abban a bizonyos ügyben mi az ujság?” A férjem
               azt felelte, hogy: „Megvan.” Feszült figyelemmel hallgatóztam, aminek az lett a
               következménye, hogy minden lépésüket tisztán hallottam. A férjem fölállt s kinyitotta
               a Wertheim-kasszát. Aztán visszatért az iróasztalhoz és nagyon halkan mondta: „Egy,
               kettő, három, négy, öt, hat, hét, nyolc, kilenc, tíz.” A kegyelmes úr csöndesen
               felelt: „Köszönöm... nem is tudja, mily kellemetlenségektől szabadított meg.” A
               férjem édeskés hangon jegyezte meg, hogy örömmel tette s hogy boldog, amért
               viszonozhatta valamiképpen azt a sok kedvességet, amiben a kegyelmes úr részeltette.
               Biztos, hogy pénzt adott neki. Valószinüleg tízezer forintot. A miniszter erre
               elbucsúzott tőle s elment. Ennyi pénzért még csak azt se mondta, hogy „tisztelem a
               feleségét.” Azt hiszem, hogy ha csak ötezret kapott volna, köszönés nélkül ment volna
               el.</p>
            <p>Iványi halkan mondta:</p>
            <p>- Pénzt adott neki...</p>
            <p>- Az én pénzemet - mondta az asszony. - Most éreztem először, hogy az a pénz az
               enyém, s hogy ez az ember miért vett feleségül. Amig lány voltam, nem is tudtam, hogy
               mennyit érek. Most kezdem érezni, hogy én vagyok az úr, mert enyém a pénz.</p>
            <p>- Borzasztó, borzasztó - mondta mély undorral az államtitkár. - Pénzt kért tőle...
               ezért járt hozzá, ezért hizelgett... nem sült ki a szeme, nem égett le a bőr az
               arcáról...</p>
            <p>- Ezért jöttem - folytatta az asszony. - Azt akarom, hogy maga pénzt adjon nekem.
               Érti? Pénzt, nekem. Valami azt sugja a lelkemnek, hogy nagy gyönyörüség lesz az a
               pillanat, amikor maga énnekem pénzt ad. Maga szegény ember, énnekem az egész világ a
               zsebemben van és maga mégis pénzt ad nekem...</p>
            <p>Megborzongott erre a gondolatra és közelebb bújt a férfihez. Rásimult, csókolni
               kezdte az arcát, a szemét, a száját, úgy mondta egyre:</p>
            <p>- Adj pénzt... fizess meg... hogy te légy az úr, s hogy én tartozzam neked... hogy ne
               mindig én legyek az erősebbik...</p>
            <p>Iványi kivette a tárcáját:</p>
            <p>- Mennyit akarsz?</p>
            <p>- Nem keveset, nem csak szimbólumot... Sokat, hogy megérezd a hiányát, hogy én
               vehessek rajta valamit, ruhát, vagy kalapot...</p>
            <p>Iványi elébeszórta minden pénzét. Volt közte néhány százas, öt-hat tízes. Az asszony
               összemarkolta mind és a zsebébe gyürte.</p>
            <p>- Most élj így, e nélkül - mondta neki - csinálj adósságot énértem, énmiattam...</p>
            <p>Nagy gyönyörűség járta át lelkét erre a vad gondolatra. Érezte, hogy most igazán
               asszony, igazán szerető, akit az erősebb férfi segít. Érezte, hogy valaki keserves
               munkával dolgozott érette, hogy neki legyen, hogy ő vehessen rajta valamit.</p>
            <p>Nyolc óra volt.</p>
            <p>- Istenem - mondta az óraütés után Iványi - mit fog szólni a férjed, ha fél kilencre
               érsz haza?</p>
            <p>Az asszony fölegyenesedett, mint valami nemes paripa, hátraszegte a fejét és dacosan
               mondta:</p>
            <p>- Mit fog szólni? Hát mit törődöm én avval, hogy mit fog szólni?</p>
            
         </div>
         <div type="chapter">
            <head>XXI</head>
            <p>A társaság - különösen pedig a társaságnak az a része, amely mindenáron szeretett
               volna már Orsovaiék közelébe férkőzni - csak éppen a szokásos ideig respektálta a
               fiatal házaspár nyugalmát. Az idő mult, már az új évben voltak, s attól féltek, hogy
               elmulik a szezon anélkül, hogy Orsovaiék a társaságnak bemutatkoznának. Kezdtek tehát
               a nyakukra járni. Különösen az öreg Hutkinson unta már az örökös remeteéletet,
               szegényt nagyon magára hagyták. A nagy villában két szép szobája volt az öregnek, ott
               foglalatoskodott. Megkérte a vejét, hogy továbbra is ő intézhesse a rézbányák és a
               vasutak ügyeit, s intézte is, mert Orsovai volt kegyes megadni erre az engedelmet.
               Hutkinson Tamás így lassankint a veje jószágigazgatójává sülyedt, s nem törődött
               egyébbel, csakhogy a fiataloknak ne legyen gondjuk semmire, hogy boldogan éljék
               világukat. A szegény öreg ember semmit sem látott a fiatalok belső életéből. Csak a
               vacsorautáni csókokat látta, amelyek után rendesen visszavonult a szobájába,
               boldogsággal telve. Látta, hogy nagy urak járnak a vejéhez, örült a miniszternek, az
               államtitkárnak, Walzer úrnak, mindenkinek. Néhány honfitársának, akivel Budapesten
               megismerkedett, el is dicsekedett veje sikereivel. Elmondta, hogy kaszinói dísztag
               lett, hogy leleplezték az arcképét, s hogy a Kisfaludy-társaság egy tanulmányáért,
               amely pedig nem is volt a szó szoros értelmében irodalommal foglalkozó munka, tagjai
               közé választotta. Az egyetlen tökéletesen boldog ember ő volt hármuk közül. Orsovait
               bántotta a kis Anna dolga, nem tudott belenyugodni. S mert ezzel az érzésével
               teljesen magára maradt, voltak napjai, amikor még arra is merészkedett gondolni, hogy
               minden vagyonát odaadná a kis Annáért.</p>
            <p>A társaságnak ezt az egyre tolakodóbb nyomását megérezték. Egyes nagyon szives
               hivásoknak nem tudtak ellentállni, s hébe-hóba megjelentek egy-egy családnál.
               Egyszer vacsorán voltak Walzer úrnál, megjelentek Salgó úrnak, a Közvélemény
               főszerkesztőjének estélyén; Salgó úr összetett kézzel kérte Orsovait, hogy jöjjön el,
               tegye érdekessé a szalonját. A Közvélemény már az ő kezében volt, s így mint valami
               alsóbbrendű alkalmazottjához, ereszkedett le Salgó úrhoz.</p>
            <p>Előbb-utóbb viszonozni kellett ezeket a dolgokat, s Orsovai inditványára
               elhatározták, hogy nagy estélyt adnak. Ezzel fogják megnyitni termeiket a budapesti
               társaság előtt. Egy szombati napra tűzték ki az estélyt, s azonnal hozzáfogtak az
               előkészületekhez. Az asszony kedvvel dolgozott a siker érdekében, mert kiváncsi volt
               ezekre a budapestiekre, érdekelte ez az előtte ismeretlen, új társadalom. A
               vacsorával nem volt sok baj. Egyszerűen megrendelték egy hires cukrásznál, aki abból
               élt, hogy vevőinek a bőrét is lenyúzta egy-két cukorsütemény fejében. Neki magának is
               fájt, hogy ily szédületes drágán méri a portékáját, de belátta, hogy ha csak egy
               krajcárt is enged az árakból, a Lipótváros máshova fog menni vásárolni. A lakás
               feldiszítése már több gondot adott. Elly nem ismerte a budapesti szokásokat, s így
               kénytelen volt Orsovaira bizni a diszítést. Orsovai napokig törte a fejét, tervezett,
               s végre is egy kárpitosra bízta az egészet. De előbb ellátta tanácsaival; meghagyta
               neki, hogy minden diszítésen meglássék, hogy előkelő, gazdag emberek laknak itt, és
               hogy a cirádákban sok legyen a szecesszió. A kárpitos tanácsára egy jónevű
               festőművészt szólítottak fel a függönyök és drapériák szineinek összeválogatására.
               Most következett a legnehezebb feladat: összeállítani a névsort. Orsovai úgyszólván
               mindenkit ismert zsúrjáró korából, tehát anyag, az elég volt. De a válogatás munkáját
               nem birta. Elhívta Walzer úrat, hogy ebben a munkában segítségére legyen.</p>
            <p>- Először is - mondta egyszerüen Walzer úr - mondd meg, hogy milyen vacsorát akarsz:
               zsidó vacsorát, vagy keresztény vacsorát?</p>
            <p>- Hm - felelt Orsovai - természetes, hogy keresztény vacsorát...</p>
            <p>Aztán elgondolkozott egy kicsit, mert mégis volt néhány zsidó ismerőse, akit
               okvetlenül meg akart hívni. A tarkóját vakarta:</p>
            <p>- Nem lehetne valami izé... vegyes dolgot csinálni?</p>
            <p>- Lehet. Mindent lehet.</p>
            <p>Orsovai papirt huzott elő a zsebéből:</p>
            <p>- Nézd, itt összeállítottam egy névsort. Azért kérettelek, hogy légy szives átnézni.
               Te jól érted ezeket az ügyeket, ismered az embereket. A cél az, hogy a társaságban ne
               legyen kivetni való elem.</p>
            <p>- Mutasd.</p>
            <p>Föltette a szemüvegét s érdeklődő arccal kezdte nézni a névsort. Mindjárt az elején
               felkiáltott:</p>
            <p>- Óh, de naiv névsor!</p>
            <p>- Ugyan miért?</p>
            <p>- Hogy lehet például meghivni Rékásynét! Hisz ez az asszony folyton a szeretőivel jár
               a Váci-utcán! Az összes asszonyok meg volnának sértve...</p>
            <p>- Húzd ki.</p>
            <p>- Az ilyen dolog addig nem baj, amíg titok. Amikor már nem titok, akkor
               diszkvalifikál.</p>
            <p>Kihúzta.</p>
            <p>- A miniszter? Nagyon szép... Iványi Sándor. Ez is jó név. Csakhogy egymás mellé ne
               ültesd őket.</p>
            <p>Tovább nézte:</p>
            <p>- Nem látom Dorozsmay képviselőt. Csak nem adsz olyan estélyt, amelyen Dorozsmay
               nincs jelen? Az asszonyok örökre megharagusznak rád...</p>
            <p>- A csunya Dorozsmayt?</p>
            <p>- Persze hogy meg kell hívni. Látom, hogy sejtelmed sincs a dolgokról. Olyan
               embereket kell meghívni, öcsém, akik kölcsönösen imponálnak egymásnak. Azután van egy
               pár ember Pesten, akit a férjes asszonyok miatt kell meghívni. Ime: Dorozsmay az
               első. A második Sárkány, a hires író és atléta. Erre úgy néznek az asszonyok, hogy
               rettenetes. Amint ezt a hatalmas izomembert meglátják, aki e mellett csupa szellem
               és finomság, nem tudok velük egy szobában maradni. Olyanok, mint a... Aztán meg kell
               hívnod a másik írót is, a szép Baradlayt. Ennek a feje egymaga jobban diszíti a
               termet, mint Budapest összes kárpitosai. Meg kell hívnod dr. Schwarzot, a hires
               idegorvost is. Persze, te nem tudod róla, hogy az asszonyok úgy imádják, mint valami
               bálványt. Valamint arról sincs sejtelmed, hogy Járay, a szép tenorista nélkül sincs
               estély. Édes fiam, ezek az emberek okvetlenül szükségesek. Megtanítlak rá, hogy
               miért: mert ezekről mindenki azt hiszi, hogy rettenetes donjuánok, holott teljesen
               ártalmatlan lények. Az asszonyok úgy néznek rájuk, mint a bárányok a mészárosra.
               „Istenem - gondolják - ki tudja, hány asszonyt gyűrt le már ez a borzasztó ember!” És
               éppen ezért sohse féltsd tőlük a feleségedet. A csöndes emberek az igaziak. Aki ilyen
               feltünő, akinek ilyen nagy szerelmi híre van, azzal mindenki magára hagyhatja a
               feleségét. Ezek az urak csak bizonyos olyan helyeken hódítanak, ahová éjfélután két
               órakor mennek a diákok. Menjünk tovább. Ez az egész oldal jó név. Zágonyi szinészt
               hiába hívod... Ez bolond, önérzetes ember. Undorodom az ilyen smokkoktól. Képzeld,
               amikor az én estélyemre hivatalos volt s felszólítottam vacsora után, hogy szavaljon
               valamit, azt mondta: „Miért nem szólítja fel Walzer úr Réczey professzort, aki
               szintén végigette a vacsoráját, hogy vágja fel ezt a daganatot a nyakán? Az neki
               éppen úgy mestersége, mint nekem a szavalás.” - Majd hogy ki nem dobtam.</p>
            <p>Orsovai megbotránkozva mondta:</p>
            <p>- Szemtelen népség.</p>
            <p>- Ha éneket vagy szavalatot akarsz, majd adok én neked olyan neveket, akik szavalnak
               és mókáznak egy jó vacsoráért. Mert a legtöbbje szegény és az éhség nagyobb úr, mint
               az önérzet.</p>
            <p>Ezen mosolyogtak.</p>
            <p>- Hívd meg Schneckendorf Poldit is. Ez az összes élclapokat ellátja szójátékokkal.
               Kell, hogy ilyen is legyen.</p>
            <p>- Mi a foglalkozása?</p>
            <p>- Régibb ívású bankhivatalnok. Tudod, abból az időből, amikor még az összes magyar
               élclapokat bankhivatalnokok és víg ügyvédek csinálták. A régi Borsszem Jankó gárdából
               való... A többi mind jöhet.</p>
            <p>Visszaadta neki az írást. Megitták a feketekávéjukat s Walzer úr elment. Orsovai
               behívta a feleségét, aki a maga finom, még mindig lányos vonásaival címezte meg a
               borítékokat, amelyekben velin-kártyákon szecessziós stílű betük hívták meg vacsorára
               a címzettet.</p>
            <p>Egy szombati napra tűzték ki az estélyt. A kárpitosok egész héten dolgoztak a szobák
               diszítésén. Orsovaiék egy napig tűrték ezt a rendetlenséget, de másnap elhatározták,
               hogy ezt a hetet szállóban töltik. Kedden be is mentek a Hungáriába s ekkor teljesen
               a kárpitosok birodalma lett a lakás. A falakat fehér szövettel vonták be s erre a
               fehér szövetre egy előkelő festő rajzolt szénnel ornamentális diszítést. Minden
               szobában kopácsoltak, drapériákat igazgattak. Néha megjelent köztük Orsovai Walzer
               úrral, aki nagyon a szivén hordta az estély ügyét. Rendelkeztek, minden részletet
               külön megbeszéltek. Péntekre már minden készen volt. A három legnagyobb szobában
               öt-hat személynek való asztalok álltak, amint ez ujabban divat, hogy a vendégek en
               petit comité étkezhessenek. Az ebédlő végében ügyesen volt elrejtve a kis szinpad,
               amelyen majd a szinészek a jó vacsoráért szavalni fognak s az operai énekesnők néhány
               dalt adnak elő. Orsovai dolgozószobájából fumoir lett. Drága szivarok, a kaszinóból
               hozott húszkrajcáros cigaretták kinálták itt magukat s egy asztalkán mint megannyi
               nagy, szines drágakő, egyforma csiszolt üvegekben ragyogott a piros, zöld, sárga
               likőr. Szombaton reggel megjelent a virágkereskedő hat kis lánynyal, akik kosarakban
               cipelték utána a virágot. A fehér szöveten virágokkal varrták ki az előkelő festő
               modern szénvonalait. Valóságos nagy himzések lettek ezekből a fehér szövetekből,
               amelyekben igazi, illatos virágokból voltak nagy, stilizált virágok és ornamentális
               vonaldíszben végződő száraik kirakva. A virágárus lánykák mentek el legkésőbben a
               lakásból. Még hét órakor az asztalokat diszítették, vagyont érő drága és ritka
               virágokat raktak a finom vázákba és az izléses gyümölcskosarakra. Nevetgélve,
               vidáman siettek ki este nyolc órakor a havas utcára s minden irigység nélkül néztek
               vissza a villa felé, amelynek minden ablaka szikrázó fénynyel ragyogott ki a téli
               éjszakába, mint ahogy a menyasszony szeme ragyog a nászéjszaka előtt, amikor először
               várja magához az urát.</p>
            <p>A vacsora tíz órára volt kitűzve. Az első kocsi fél tízkor állott meg a kapu előtt.
               Behallatszott, ahogy a kiszállók becsapták maguk mögött a kocsiajtót, s ekkor
               Orsovai, aki az előcsarnokban állott, egy kicsit izgatott hangon szólt föl a
               feleségének:</p>
            <p>- Elly!</p>
            <p>A lakájok lesegítették az érkezőkről a kabátot, s Orsovai fogadta őket. Egy ügyvéd
               volt, a feleségével. Orsovai felkisérte az asszonyt; fenn, a küszöbön Elly várta
               őket.</p>
            <p>Egyszerű, krémfehér selyemruha volt rajta, hosszú uszálylyal. A ruhán semmi, semmi
               dísz. Mintha leöntötték volna ezzel az engedelmes, simuló, meleg villanásokban
               ragyogó selyemmel. A melle és a válla födetlen volt. Haja kétoldalt ereszkedett a
               szép fejre, majdnem egészen eltakarva a fülét. A vöröses csillámú hajkorona
               rakoncátlan szálai szinte szikráztak a csillárok alatt, a szemében lobogva égett az
               első szereplés tüze, s az izgatottság éppen hogy annyi vért kergetett az arcába,
               amennyi édes rózsaszínűre festette. Most igazán olyan volt a haja, mint valami
               vörösrézből kovácsolt korona, amelyet diadallal viselt. S ahogy az egyre érkező
               vendégeket fogadta a mind hangosabbá váló lépcsőházban, egyre telibb lett élettel,
               egyre nagyobb lángokat vetett a szemében az izgalom, a vér finom hullámzásban járta
               az arcát, a halántékát, az ajka égőbb színt vett, s a haja kissé megbomolva mindegyre
               több szikrázó szállal gazdagította a koronáját. Most már meg lehetett látni benne a
               szerelmes asszonyt.</p>
            <p>A szobákban tolongott a sok frakkos úr, legyezték magukat a kivágott ruhájú hölgyek,
               s a lépcsőházban is egyre jártak föl-le a vendégek. Elly azonban keresett valakit.
               Iványi Sándor még nem volt itt. Minden csoporthoz odament, mindenütt kereste. Az
               emberek bután mosolyogtak rá, abban a hitben, hogy nekik szól az érdeklődő
               pillantás.</p>
            <p>A levegő egyre fülledtebb lett, a zaj nagyobb, s alig lehetett járni a szobákban, oly
               nagy volt a tolongás. Már tíz óra is elmult, s még mindig nem ültek az asztalokhoz,
               amelyeknél már mindenki megkereste a maga nevét.</p>
            <p>- Édesem - súgta oda Ellynek futtában az izgatott Orsovai - jelt kellene adni már a
               vacsorára!</p>
            <p>Tanácstalanul állt, mintha ez a sok ember mind rá volna bízva, s ő nem tudna
               parancsolni a lármás, nyugtalan tömegnek.</p>
            <p>- Még várunk - mondta röviden Elly.</p>
            <p>Orsovai tovább szaladt. A híres cukrász borotvált pincérei, mint jégdarabok a láván,
               fagyos nyugalommal úsztak ebben a háborgó, tüzes tömegben, s bizonyos lenézéssel
               viseltettek minden izgalom iránt.</p>
            <p>És Iványi Sándor még mindig nem jött. Pedig addig nem akarta elkezdeni az asszony a
               vacsorát. Minden ízében nyugtalan reszketéssel, idegesen várta, nem akart nélküle
               asztalhoz ülni.</p>
            <p>Nagy mozgás lett. A kereskedelmi miniszter jött. A kegyelmes asszonyt otthonhagyta:
               „szegényke gyöngélkedik”. Hogyis ne! A grófok félrehúznák az orrukat, ha megtudnák,
               hogy a kegyelmes asszony félzsidó-estélyekre jár. A minisztert körülvették,
               felkisérték, s most már igazán nem lehetett sokáig várni. Elly közel volt a síráshoz.
               Nem, nem, ennyi idegen közt nem ül le egyedül, várja azt a széles vállát, azt a
               fiatal, s mégis őszbeboruló fejet, a mély, szomorú tüzű szemet. Leszaladt a lépcsőn,
               s az uszályát fölkapva a kapuhoz sietett. Kinyitotta a kaput és kinézett a havas
               éjszakába. Fagyos légáram rohant födetlen mellére, s ugyanakkor egy cilinder és egy
               prémgallér jelent meg az arca előtt.</p>
            <p>- Iványi...</p>
            <p>Az volt. Lement elébe a kertbe vezető lépcsőn, s a karjába kapaszkodott.</p>
            <p>- Édes Sándor... jó Sándor...</p>
            <p>Iványi nem tudta mit csináljon vele:</p>
            <p>- De nézze, nézze - mondta - ezer kocsis látja... jöjjön, hiszen meghűl!</p>
            <p>Rémülten vitte be a lépcsőházba. Levette a télikabátját, s karonfogta. Úgy vezette
               fel a lépcsőn. Most boldog volt az asszony. A szemével intett egy lakájnak, aki erre
               megütötte a lépcsőházban elrejtett nagy gongot. Exotikus, búgó harangszó hullámzott
               most a házban, az érc mély basszusa megtöltött minden zugot. Mint valami harangzúgás
               közepette, úgy mentek föl ketten a pirosszőnyeges lépcsőn, az elvesztett s eltaposott
               kaméliákon lépkedve, egy nagy, szép ember, s a karján egy asszony, akinek csupa
               lázban égő ideg volt a teste, s aki e pillanatban felfogta izgatott lelkébe az egész
               világot.</p>
            <p>- Vacsorához, vacsorához - mondogatták fönn egymásnak a vendégek. A miniszter kis,
               göthös, frakkos alakját majd agyonnyomta az a sok robusztus stréber, aki utat csinált
               neki az asztalhoz.</p>
            <p>- Utat a kegyelmes úrnak! - kiabálták.</p>
            <p>S aki hirtelen hátranézve erre a kiáltásra, félreállhatott az útból, az oly boldog
               volt, hogy ő is velük kiáltotta:</p>
            <p>- Utat a kegyelmes úrnak!</p>
            <p>Orsovai mögötte tipegett, boldogságtól ragyogó pillantásokat vetve jobbra-balra, s e
               pillanatban hasonlított ama híres margitszigeti vendéglőshöz, aki, mikor a cigány az
               ő szerzeményét játszotta, asztaltól-asztalhoz ment, s vad-idegeneknek is sugárzó
               arccal mondta:</p>
            <p>- Was? Das ist ‘was!</p>
            <p>Párok tolongtak az asztalok körül, szép asszonyok, csunya asszonyok, sovány lányok,
               kövér férfiak, nagy, rendetlen tömeg. Elly magához szoritotta Iványi karját. Ez
               hozzáhajolt és halkan mondta neki, mosolylyal az ajkán:</p>
            <p>- Ma délután öt óra óta nem vagyok államtitkár.</p>
            <p>Asztalhoz ültek, megkezdődött a vacsora. Orsovai mielőtt leült volna a helyére, még
               egyszer végig járta a szobákat, hogy mindenkinek van-e helye. Érdekesek voltak a
               csoportok. Az egyik asztalnál Baradlay, a szép regényíró összekerült egy híres
               anatómus egyetemi tanárral. Az asszonyok, akiket éppen az író miatt tettek ahhoz az
               asztalhoz, dühösek voltak: Baradlay orvosi vitába elegyedett a professzorral, s
               emellett is maradt egész este. Dorozsmay képviselő két érett asszony között ül. A
               legvaskosabb dolgokat mesélte nekik, s nem is erőltette meg magát, hogy kétértelmű
               legyen. A fiatal nagyságos úr egyértelmű volt, s az asszonyok egyszerű arccal vettek
               tudomást a históriákról, amelyeket előadott. A miniszter egy nagy asztal fején ült,
               jobbján Orsovai, balján egy nagykereskedő, aki külön kikérte a maga számára ezt a
               kegyet a ház uránál. Szubvenció kellett neki egy alapítandó iparvállalatához. Orsovai
               mellett egy mogorva úr ült, egy szinház igazgatója. Erre meg Orsovainak volt
               szüksége. A kis Anna ugyanis ennek a mogorva úrnak a szinházánál volt alkalmazva. Öt
               perc alatt sikerült is neki a társalgást erre a témára fordítani.</p>
            <p>- Tehetséges nő, - mondta tettetett hidegséggel - érdemes volna felkarolni. Idővel
               elsőrangú erő lesz belőle...</p>
            <p>Az igazgató, a vén róka már jól tudta, hogy milyen viszony volt kettejük közt, s
               meggyőződéstől duzzadó hangon felelt:</p>
            <p>- Igaz. Nagyon tehetséges. De lássa, kérem, mit csináljunk? Nincs pénz. Én a
               művészekkel tartok, s ha volna pénz, nem fizetést, hanem civillistát adnék nekik. De
               nem lehet, mert a részvényesek greizlerkodnak...</p>
            <p>- Bizony ez baj.</p>
            <p>- Aztán lássa: utóvégre a szinháznak nem az a hivatása, hogy jól fizesse a tagjait. A
               nőket jól fizetik a szeretőik, csak a férfiak kerülnek sokba. Habár utóbbi időben már
               azok is keresnek...</p>
            <p>Szinháza egy tagjára mutatott, aki a világ legfeltünőbb szabású frakkjában ült egy
               érett hölgy mellett. Aztán közel hajolt Orsovaihoz:</p>
            <p>- Uram - mondta neki - értsük meg egymást. Az élet rövid, s a szinleléssel töltött
               napok nem jönnek vissza. Beszéljünk őszintén. Önnek tetszik az a nő. Vegyen
               részvényeket.</p>
            <p>Orsovait meglepte ez a nyers hang. De okosnak találta ezt a módszert.</p>
            <p>Az igazgató mosolygott:</p>
            <p>- Van még egy mód. Én vagyok a szinház igazgatója. Én pusszirozhatom őnagyságát.</p>
            <p>Orsovai ránézett. Nem tudta, hogy rögtön kell-e a tárcájába nyulnia, vagy majd csak
               későbben.</p>
            <p>- Nem fogunk összeveszni - mondta az igazgató, s egy ötezer forintos váltóra
               gondolt.</p>
            <p>A másik asztalnál szótlanul, mereven ült Iványi mellett az asszony. Tele volt
               rémülettel és fájdalommal. Nem tudta mire vélni Iványi szavait. Kérdezősködni nem
               lehetett. Hogy megbukott, az bizonyos, mert még tréfából sem szokott hazudni. De
               miért? Hogyan? És mit fog most csinálni? Nagy kedve lett volna fölállni, s rövid
               beszéddel hazaküldeni az egész társaságot, kiparancsolni a férjét is és maga mellé
               húzni Iványit, hogy mondjon el neki mindent. De nem lehetett, hát kínos nyugalommal
               ült mellette.</p>
            <p>Valamelyik asztalnál már róluk beszéltek.</p>
            <p>- Nézze - mondta egy kövér asszony egy másik asszonynak - milyen közömbös arccal ül
               az államtitkár mellett. Ismerem ezt, amikor ilyen közömbösek az asztal fölött... Az
               asztal alatt bezzeg...</p>
            <p>- Pszt! - mondta a másik.</p>
            <p>- Nekem beszélhet! - szólt a kövér ajkbiggyesztve - én már kijártam ezt az
               iskolát!</p>
            <p>Nagy volt a zsibongás. A viták nekihevültek, Dorozsmay körül viharosan kacagtak az
               asszonyok, s úgy hátradőltek nevettükben a székeiken, hogy fehér mellükből még több
               látszott. Egy asztalnál - valahol csak kell - a zsidókról beszéltek. Erre az adott
               okot, hogy az egyik szobában összeült a gentry, s mintegy kis szigetet alkotott ebben
               a vegyes óceánban. Egy nagyhasú kereskedő beszélt:</p>
            <p>- Wir Juden...</p>
            <p>Egy másik folyton magyarul felelt neki. A nagyhasú roppantúl panaszkodott valami
               állítólagos antisemita hecc miatt. Hogy a veje azért nem lett közjegyző, mert zsidó,
               s hogy ez nem az egyetlen eset, mert a Schlittauer fiát, aki pedig magyar nemes is az
               aldunai előnévvel, nem vették be a honvédhuszárokhoz.</p>
            <p>- Szegény Ernő kénytelen volt közös huszárnak menni! - mondta végül olyan hangon,
               mintha azt mondta volna: „Szegény Ernő negyven évi gályarabságra ment.”</p>
            <p>Aztán hozzátette:</p>
            <p>- Borzasztó időket élünk! Két év mulva annyira leszünk Pesten, hogy köveket fognak
               utánunk dobálni az utcán!</p>
            <p>A másik asztaltól egy erős férfihang kiáltott közbe:</p>
            <p>- Én is dobok egyet!</p>
            <p>Mind oda néztek. Aztán mosolyra húzódtak az arcok, mert a közbekiáltó Baradlay volt,
               akit jó zsidónak ismert mindenki, s aki sehol se tagadta ezt, irásaiban legkevésbbé.
               Nevettek, de Baradlay komoly arcát látva, a nagyhasú is komolyan kérdezte tőle:</p>
            <p>- Ugyan miért?</p>
            <p>- Mert maguk megérdemlik, hogy mindnyájukat megkövezzék!</p>
            <p>- Ohó! ohó! - kiáltott a nagyhasú elnöklete alatt álló asztal, az urak nemet intettek
               a tenyerükkel, a hölgyek nevettek. Baradlay fölállt. Végre elemében volt: ellene
               volt mindenki, s egyedül kellett harcolnia.</p>
            <p>- Még egyszer mondom - szólt kipirult arccal, miközben fényes, fekete haja a
               homlokára omlott - még egyszer mondom, hogy én is ott leszek, amikor magukat
               megkövezik és istenjézus uccse én is agyonverek annyit, amennyit csak tudok!</p>
            <p>A nagyhasú most igazán dühbe jött:</p>
            <p>- Na, wenn die Juden so sprechen!...</p>
            <p>- Ja, - kiáltotta vissza Baradlay - nem beszélek hasból! Maguk az igazi antisemiták,
               nem a néppárt! Azok, szegények, igaztalan ügyért harcolnak, s mivel minden
               hazugságnak meg kell halnia egyszer, hát az övék is meghal. De aki magukra haragszik,
               annak igaza van! Maguk kiuzsorázták a népet, elvették a gentrytől a földet,
               zergeszőrös kalapot viselnek, huszároknak küldik a fiaikat és versenyistállót
               tartanak! Maguk tapintatlanok és mi vagyunk a maguk áldozatai! Én, te, ő, mi, a
               szegény zsidó középosztály, akik a kezünk keserves munkájából élünk, mi érezzük meg a
               maguk komiszságait! Amért maga rálicitált az államra, mikor az állam földet akart
               venni ruténeknek, hogy a zsidókat is kihúzza a bajból, igen, amikor maga odament és
               azt mondta annak a nagybirtokosnak, hogy „uram, én többet fizetek, mint az állam,
               adja bérbe nekem a földjét” - amért maga ezt tette, azért annak a szegény öreg
               zsidónak, aki ott ül a tulsó asztalnál, hatvan éves koráig kellett várni, hogy
               egyetemi tanár lehessen, holott az lehetett volna már harminc év előtt! Amért a maga
               Schlittauer barátjának a fia huszárnak megy és le akarja főzni a pénzével a gentryt
               és az arisztokráciát, amelynek utóvégre is született joga ebben az országban az urat
               játszani, azért az én apám temetése után kiköpött egy ember, és azt mondta: „Pfuj,
               zsidó temetés!” De maga ezt nem érti, kérem! Amért maga igazat ad minden piszkos
               falusi uzsorás zsidónak, még akkor is, ha igazán uzsorás, amért maga bömböl a
               szövetkezetek ellen, amért maga szidja a katolikus papokat, ahelyett, hogy összehúzná
               magát és hálát adna ennek a komoly magyar fajtának, hogy bevette, testvérévé fogadta,
               azért az én fiam sírva jön haza az iskolából, hogy azt mondták neki: „zsidó!” Amért
               maguk ostobák, tapintatlanok és játszszák az arisztokratát, azért kell nekem azt
               hallani nap nap után, hogy nem vagyok magyar! Érti ezt maga? Én nem tudok se németűl,
               se franciáúl, a világnak semmi más nyelvén, csak magyarúl. Nem szeretek más földet,
               csak ezt. Itt születtem, itt van eltemetve az apám és az anyám és mégis azt kell
               hallanom, hogy én itt idegen vagyok! Ennek maguk az okai, maguk, milliomosok és nagy
               urak, bankhercegek és börzekirályok, szívtelen pénzvadászok, akiket bár köveznének
               meg az antisemiták, én is velük tartanék! Maguk csak rosszat csináltak ebben az
               országban, amely a modern nagyságát nagy részben a zsidó középosztálynak köszöni. Ami
               jót ezen a földön zsidók csináltak, azt mi csináltuk, szegény skriblerek, zsidó
               tanítók, orvosok, mérnökök, ügyvédek, bírák, zsidó villamos kalauzok, gyári
               munkások, útkaparók! Ja, die Juden sprechen so!</p>
            <p>Észre se vette, csönd lett körülötte. Leült. Csak a másik két szobában volt zaj, ez a
               szoba hallgatott. Kinos jelenet volt. De egypár emberben felforralta az
               igazságérzetet. Érezték, hogy ennek az embernek igaza van. De igaza volt a
               nagyhasúnak is: a zsidók beszélnek így? Hát akkor hogy beszéljen a szegény
               antisemita, aki ebből él? Miből éljen meg, ha zsidók eszik el előle a falatját?
               Baradlay mindevvel nem törődött. Ahol csak lehetett, hangoztatta ezeket az elveket.
               Meg volt győződve, hogy ez az igazság, s hogy addig semmire se fogják becsülni a
               zsidó vallású magyart ezen a földön, amig a haute finance és ennek rakoncátlan
               kölykei tisztességet nem tanulnak, amig a haute finance minden szemérem nélkül
               dörgölőzik az arisztokráciához, s amig ezért lenézi, magánál kisebbrangú embernek
               tartja saját munkás véreit. Ne legyen bennük meg az egyenlőség érzete. Igenis,
               érezzék, hogy az emberiségnek egy általános, nagy áramlatával állnak szemközt, s ne
               akarjanak önérzet és munka nélkül egyszerüen beletolakodni abba az áradatba, amely
               ellenük folyik. Igenis, tudják meg, hogy nem csak a szegény zsidónak a sorsa az
               elnyomatás, hanem az övék is, tűrjenek tisztességgel, s gondolják meg, hogy ha a nagy
               antisemita áradat ellen harcolni kell, akkor nem a Lipótváros nyalka huszárjai, vagy
               a bérlők gentry-majmoló fiai, sem az arisztokraták lefőzésére alakult pénzes ifjak
               klikkje nem fog harcolni, hanem a szegény intelligencia, a becsületes ügyvéd és az
               éhes ujságiró, a fáradt orvos és a tanár, a középosztály, amely tanult, s amelyben
               van az, ami a felsőbb zsidóságban nincs: önérzet és erkölcsi tartalom. És ha majd
               ütik a zsidót, hát nem a kereskedelmi bank igazgatóját fogják ütni, sem a villamos
               vasutét, sem a börzefejedelmeket, óh, ezeket nem lehet bántani. A szegény zsidó
               jogászokat fogják pofozni az egyetemen, az éhséggel küzdő orvosnövendékeket fogják
               kiverni és a rosszúl fizetett ujsagirók ablakait törik be. Ezt hirdette Baradlay,
               harcot hirdetett a haute finance túlkapásai ellen egy elnyomott vallás elnyomottjai
               nevében, azoknak az ezreknek a nevében, akik a lelkük egész, minden melegével sem
               tudnak megpuhítani egy darab rögöt ebből a magyar földből a maguk számára. Ujabb
               időben sok fiatal is csatlakozott hozzá, de a régiek, a megcsontosodott vidéki,
               úgynevezett izraeliták, s a modernek egy része, amely felekezetnélkülinek iratkozik
               be az egyetemre, ellene volt. Bolondnak tartotta és károsnak a zsidóság ügyére nézve.
               Ezek szerint az volt a jó, ha egy rongyos uzsorásért az egész magyar zsidóság
               exponálta magát. Meg az volt a rossz, a baj, a bánat, a véres sértés és az
               antisemitizmus, hogy aldunai Schlittauer Jakab fiát nem vették be a
               honvédhuszárokhoz.</p>
            <p>Vége felé járt a vacsora. Már a virággal borított gyümölcsöskosarakat fosztogatták, s
               néhány perc mulva már minden asztaltól felálltak. A notabilitások a dohányzóba
               mentek, a hölgyek egy része a fiatalabb urakkal a szalonokba vonult. A fagyos
               pincérek leszedték az asztalokat, s a drapériák mögül előtűnt a kis szinpad.</p>
            <p>A kegyelmes úr körül nagy csoport tolongott a dohányzóban. A kis öreg buta mosolylyal
               állt a frakkos urak közt, vastag szivarral a szájában. Egy sarokban Orsovai erősen
               tárgyalt a szinházigazgatóval; körülbelül megegyeztek a kis Annára nézve. A füst
               kiáradt ebből a szobából, s most már az egész lakásban dohány és ételszag terjengett,
               s a pezsgőtől vidám hölgyek egyre hangosabban viselkedtek. Orsovainé egy karosszékben
               ült, mellette Iványi. A férfi mosolyogva beszélt, mintha valami semmiségről volna
               szó:</p>
            <p>- A holnapi lapokban - mondta - benn lesz a lemondásom. Nagyon megutáltam az
               embereket. A dolog úgy történt, hogy a kegyelmes urat meginterpellálták ma a
               képviselőházban egy cukorgyár miatt...</p>
            <p>Egy másik csoportból idehallatszott:</p>
            <p>- Márkus Emilia százszor jobban játszsza!...</p>
            <p>- Az öreg felállt - folytatta Iványi - és szó nélkül rámkente az egész hibát.
               Akkorákat hazudott, hogy elhűlt bennem a vér. Az ellenzék dühös lett...</p>
            <p>(- Akkor maga sohse látta Dusét!)</p>
            <p>- ... a miniszter pedig délután magához hivatott és a világ legtermészetesebb hangján
               mondta: „beláthatja, kedves Iványi, hogy ezek után mennie kell.” Meghajtottam
               magamat, s egy félóra mulva beadtam a lemondásomat. Öt órakor a minisztériumban járt
               a Pester Lloyd munkatársa, s megkérdezte a kegyelmes úrtól, hogy megcáfolja-e az
               államtitkár távozását. Az öreg egyszerűen azt mondta neki, hogy nincs cáfolat. Ez az
               egész.</p>
            <p>(- Hát a haldoklási jelenet?)</p>
            <p>Az asszony minden ízében elkeseredve szólt:</p>
            <p>- De hisz ez gazság!</p>
            <p>- Ez politika - mondta nyugodtan Iványi. - Most egy hónapra el kell utaznom.</p>
            <p>Ez volt a borzasztó, ettől félt az asszony.</p>
            <p>- Istenem, istenem - csak ezt tudta mondani.</p>
            <p>A kis szinpadon megjelent a Walzer úr ingyen-szinésze és egy monológot adott elő.</p>
            <p>- Nézze a férjét - mondta Iványi.</p>
            <p>Odanéztek.</p>
            <p>A dohányzó közepén állt most Orsovai. Majdnem az összes férfiak ott voltak körülötte.
               A sovány képviselő, aki a parlamentben oly szolgálatkész volt vele szemben, egészen a
               közelébe furakodott. Mosolygó arccal fogadta Orsovai ezt a sok hódolatot. S ahogy egy
               lépést tett előre, hogy a szavaló szinészt jobban hallja, tiszteletteljesen utat
               nyitottak neki.</p>
            <p>Salgó főszerkesztő úr a lépcsőházban magyarázott egy éjszakázó-képű
               fiatalembernek:</p>
            <p>- Menjen be, Váradi és irhát két hasábot is. Adja a teljes névsort. A miniszterről
               külön irjon. Ha elvégezte, még vissza is jöhet. Siessen.</p>
            <p>Az ujságíró vette a kabátját és beszaladt a szerkesztőségbe. A kapuból még
               visszakiáltott:</p>
            <p>- Hozzak levonatot?</p>
            <p>- Nem kell. Majd Zrinyi átnézi.</p>
            <p>Zrinyi ugyanis szerkesztője lett a Közvélemény-nek. Fájdalom, nem vehetett részt az
               estélyen, mert a lapot kellett csinálnia.</p>
            <p>A szavalat után ének következett. Az opera két konkurrens énekesnője énekelt duettet.
               De ezekre már senki se figyelt. Csak éppen, hogy az arcukat feléjük fordították. Az
               asszonyok a legyezőik mögött suttogtak, a férfiak pedig most már mind Orsovai körül
               voltak. Megkezdődött a nagy imádás. A nehéz boroktól és a sok ételtől mámoros urak
               vágyó szemmel néztek rá, s mindenik magára akarta vonni a figyelmét. A miniszter
               külön állott egy kis csoporttal, mert ő már biztos volt a dolga felől. Az urak arról
               beszéltek, hogy miért nem választatja meg magát képviselőnek.</p>
            <p>Egy kereskedő megjegyezte:</p>
            <p>- Budapest bármely kerülete boldognak érezné magát, ha egy ilyen zseniális, népszerű,
               nagystílű ember lenne a képviselője!</p>
            <p>A sovány képviselő ráhagyta:</p>
            <p>- A Házban szívesen látnák... hisz tudják az urak, hogy mily tűntető üdvözléssel
               fogadták, amikor a karzaton megjelent!</p>
            <p>Többen kezdtek beszélni egyszerre. Mindenki be akarta bizonyítani, hogy Orsovai a
               legnagyobb magyar. Egy előkelő szobrászunk, akit bizalmas körben Fabius
               Cunctatornak neveztek, mert minden szobrával évekig késett, s aki abból élt, hogy
               alálicitálta a többit, mosolyogva kiáltott fel:</p>
            <p>Uram, esküszöm önnek, hogy még soha szobortéma úgy nem lelkesített, mint az ön
               büsztéje... nagyon örülnék, ha meglátogatna a műtermemben!</p>
            <p>Orsovai felelet gyanánt kegyesen mosolygott. A szobrász öt perc mulva boldogan
               mesélte egy másik csoportnak:</p>
            <p>- Megrendelte nálam a szobrát...</p>
            <p>Zúgott a szoba a dicséretektől. Az urak túlkiabálták egymást. Azt akarták, hogy
               képviselő, miniszter, minden legyen Orsovai. Ez a nagy imádás oly hullámokat vert,
               hogy odacsődültek a szomszéd szobából az asszonyok is.</p>
            <p>- Igen - ordította tűzpiros arccal a sovány képviselő - kell, hogy bekerüljön a
               Házba!</p>
            <p>A miniszter alkalmasnak találta a pillanatot. Közbekiáltott:</p>
            <p>- Ami késik, nem múlik!</p>
            <p>Erre olyan éljenzés és taps tört ki, hogy reszkettek belé az ablakok, s a kocsisok
               összecsoportosultak az utcán. Ezzel el volt döntve, hogy Orsovaiból képviselő is
               lesz. Mosolygott, egyre mosolygott, nem tudta, mit csináljon. Legjobban szeretett
               volna ő is tapsolni és éljenezni. A pokoli zsivaj nem akart szünni; az emberek
               egymást kapacitálták, egymást kényszerítették a házigazda nagyságának elismerésére.
               Az általános zavarban kimenekült Orsovai egy kis szalonba. Egy asszony volt ott,
               ismert pesti szépség, akinek képviselő volt a férje.</p>
            <p>- Orsovai! - kiáltott utána, amikor látta, hogy az izzadó alak tovább akar
               szökni.</p>
            <p>Orsovai megfordult:</p>
            <p>- Parancsol, nagyságos asszonyom?</p>
            <p>Az asszony kacér pillantást vetett rá, megfogta a karját és leültette maga mellé egy
               székre. Ennek a hölgynek, aki imádta a szép ruhákat, a páholyokat és a gummikerekű
               számozatlant, csőd előtt állt a férje.</p>
            <p>- Hallgasson ide, maga csábitó szemű ember - mondta neki a világ legbátoritóbb
               pillantásával és csöndesen, mintha önkéntelenül történt volna, rátette térdére a
               kezét.</p>
            
         </div>
         <div type="chapter">
            <head>XXII</head>
            <p>A munkanélkülieket segélyző nagy intézettel annyira voltak, hogy még mindig nem irták
               ki a pályázatot. Annyiféle érdeknek kellett eleget tenni, hogy a pályázati föltételek
               kidolgozása valóságos kín volt. A zsürit úgy kellett összeválogatni, hogy az öreg
               Lénárt minden bizonynyal elbukjék a pályázaton.</p>
            <p>- A pályázat - mondta a miniszter - olyan, mint amikor az ember az orfeumba megy egy
               szép nő kedvéért. Hogy vele vacsorálhasson, pro forma az egész műsort végig kell
               hallgatnia. Tőlem ugyan ötven tervvel is pályázhatik az öreg, nem kapja meg a
               munkát...</p>
            <p>A miniszternek nem az volt a célja, hogy a munkanélküliek intézetet kapjanak, hanem
               az, hogy ő pénzt kapjon. Orsovai pedig semmivel se törődött, csak a kis Annával.
               Tehát szegény mankanélküliek akár éhen is halhatnak tőlük...</p>
            <p>Kedden, Orsovai fogadónapján egy küldöttség jelentkezett. Előkelő fővárosi
               polgárokból állott, a polgármester vezetése alatt. Ezek a kitünő urak
               telektulajdonosok voltak, s telkeik a jó isten kegyelméből éppen a Lágymányoson
               terültek el, ott, ahol a munkanélküliek intézetét fel akarták állitani. A
               polgármesternek nem volt telke, de a polgármester jó brúder volt, aki szivesen
               szolgálta a polgárok érdekeit, tekintve, hogy ő maga igen sokszor szorult rájuk. Ezek
               az urak a kányákat apró zsebtolvajoknak tekintették, s megvolt bennük a nagyobb
               banditának az a lenézése a kisebb iránt, amelyről Lombroso oly érdekes fejezeteket
               irt. Ők a maguk nemében sokkal nagyobbak voltak, ők hatalmas telekspekulációkat
               öltöttek városrendezési mezbe, ők összevásárolták a dunaparti vityillókat, s amikor
               egy középület épitésére került a sor, kifosztották ezekért a vityillókért a város
               pénztárát. Barátjaik voltak a villamos vasutak főrészvényesei, a közlekedés eme
               királyai, akiknek egy szavára emelkedik bizonyos utcákban a lakások ára. Gyönyörű
               szervezet volt, mindenkor katonai pontossággal működött. Most is öröm volt nézni a
               haditervüket. Egy országos nevű gróf révén, aki milliókat harácsolt össze dunaparti
               viskókkal, rámásztak a miniszterre, hogy proponálja Orsovainak a Lágymányost. A
               villamos igazgatók kiépítik a vonalat, új városrész fejlődik, bérkaszárnyák épülnek,
               egyszobás uzsoralakások a munkásnép számára, szóval a város nagyobbodásáról van szó,
               tehát a polgármesternek erkölcsi kötelessége támogatni a tervet. Ebből hasznuk lesz
               1. a telektulajdonosoknak, akik drágán adják el a mocsaraikat, 2. a villamos
               igazgatóknak, 3. a spekuláns építészeknek, 4. a téglagyári igazgatónak, 5. a
               kövezési vállalkozónak, hatodszor, hetedszer és kétszázadszor pedig mindannak a sok
               nagyiparosnak, aki tagja volt a társaságnak, s így számíthatott munkára. Ennyi derék
               polgár kivánságára érdemes volt a polgármesternek elvállalni a küldöttség vezérletét,
               s hosszú szónoklatban ajánlani a Lágymányost.</p>
            <p>Orsovai rövid beszédben felelt nekik, kifejtvén, hogy úgy a miniszter úr ő
               kegyelmessége, mint az ő csekélysége is a Lágymányosra gondolt, s több, mint
               valószínű, hogy ez a világon páratlan intézet ott fog felépülni. A küldöttség
               elégedetten távozott, s a kapuban az egyik haramia meglökte a polgármestert:</p>
            <p>- Te, - mondta - ez az ember azért kéreti magát, mert díszpolgár akar lenni. Mit
               szólsz ehhez?</p>
            <p>A polgármester nyugodtan hagyta rá:</p>
            <p>- Én nem vagyok ellene... Utóvégre ez az intézet városunknak igazán legnagyobb,
               leghumánusabb, legvilághírűbb...</p>
            <p>Mit törődött Orsovai az intézettel! Mint mindig, úgy most se akart egyebet, csak jól
               élni. Hogy a körülötte vad forgatagban táncoló világ mit csinál vele, azzal nem sokat
               törődött. Egyáltalán nem gondolkozott a sorsán, nem kutatta sikereinek okát, csak
               élt. Egy célja azért mégis volt. A kis Annát megszerezni, s ha ezt eléri - gondolta -
               akkor teljesen boldog lesz. A kis Annának is ma kellett jönni, mára igérte, hogy
               eljön tudakozódni. Orsovai körülnézett a lakásban, s úgy találta, hogy az alkalom
               kitünő, mert a felesége nincs otthon. Elly ugyanis nem birta ki a nagy
               bizonytalanságot, s Iványihoz ment, megtudni mindent. Öt óra körül megjelent a kis
               Anna. Megint az a hidegtől piros kis arc, az élénk szem, a kedves, fiatalasszonyos
               kalap.</p>
            <p>- Fogadjunk - mondta, amikor bejött - hogy nem intézték el még a férjem ügyét!</p>
            <p>Orsovai elébe ment, megcsókolta mind a két kezét, s lesegítette válláról a
               gallért.</p>
            <p>- Még nem intéztük el, kis Anna - mondta meghatott hangon - de legkésőbb a jövő héten
               megkapják a kinevezést.</p>
            <p>- A jövő héten, a jövő héten! Mindig ezt mondják.</p>
            <p>A milliomos úgy állt előtte, mint valami gyerek, engedelmes, kérő arccal.</p>
            <p>- Óh - mondta - bár ezt mondhatnám mindig, Anna, bár ne kellene elmennie, bár maga
               mellett maradhatnék örökre.</p>
            <p>Kinyujtotta feléje a karját.</p>
            <p>- Nem, nem! - szólt az asszony és hátrahúzódott. - Értse meg, hogy ennek vége. Ilyen
               komoly, híres ember és nem akarja megérteni, hogy asszony vagyok...</p>
            <p>A férfi a képviselő feleségére gondolt, aki formális ajánlatot tett neki, s kedve
               lett volna kiborítani a fiókjából azt a száz meg száz szerelmes ajánlatot, amit
               kapott. Minden asszonynak pénz kellett, mindenki élni akart, s Budapest összes
               alkalomszerző hölgyeinek klientélája megrohanta. Egy szavába került volna, s olyan
               háremet tudott volna összeállítani, mint senki más ebben az országban.</p>
            <p>- De Anna - sóhajtotta elébe térdelve - én nem szeretek mást ezen a világon, csak
               magát.</p>
            <p>Az asszony vállat vont:</p>
            <p>- Édes Orsovai, ha ez igaz, akkor maga szerencsétlen ember lesz. Nézze, én kockára
               teszem a férjem állását, s a maga jóbarátságát, de megmondom az igazat. Én imádom a
               férjemet...</p>
            <p>Imádta is, úgy, amekkora nagy szerelemmel egyes szinésznők, akik pénzt adnak a
               férjüknek, szeretik ezeket az urakat. Ezek törvényes Alfonzok, akik sohse féltékenyek
               a feleségükre, de akikre mindig féltékenyek a feleségeik.</p>
            <p>A kis Anna elment aztán, így, minden jelenet nélkül. Orsovai egyedül maradt s nem
               tudta felfogni, hogy ime van asszony, akinek nem kell a pénz. S mivel egyszerű elméjű
               ember volt, hát elhatározta, hogy addig fogja elhalmozni mindennel, addig fog rá
               költeni, amíg az asszonynak egyszer csak magától megjön az esze. Valahol olvasta,
               hogy a férjes asszonyok sokra becsülik a hosszan kitartó, soha nem ernyedő udvarlást.
               Elhatározta, hogy ilyen udvarló lesz. És leült a székébe és eszébe jutott, hogy
               mindez bolondság, hogy soha, soha nem lesz az övé a kis Anna, és könnyek gyültek a
               szemébe.</p>
            <p>A szinház igazgatója pedig majdnem akkora lelkesedéssel gondolt erre a szerelemre,
               mint maga Orsovai. Több ízben föl is kereste a milliomost s részletes terveket
               dolgozott ki neki. A nyakába akaszkodott s mint tapasztalt szinházi ember nagyszerű
               tanácsokkal látta el. Elmondta neki minden szinésznő viszonyának történetét s lázas
               érdeklődést mutatott a dolog iránt. Közben amúgy mellékesen zsiráltatta az ötezer
               forintos váltót.</p>
            <p>A szinház főrészvényese, volt gyárigazgató, aki most pénzének kamataiból élt, egy
               napon magához hivatta az igazgatót.</p>
            <p>- Kedves barátom - rivallt rá - úgy hallom, hogy ön tárgyalásokat folytat a hires
               Orsovaival!</p>
            <p>- Én?</p>
            <p>- Igenis, ön. Figyelmeztetem, hogy önnek semmi joga beledugni az orrát egyébbe, mint
               abba, amit az ön kedvéért még művészeti vezetésnek is hajlandó vagyok nevezni. De a
               pénzügyeinkhez semmi köze, legkevésbbé van pedig joga kihasználni ennek az úrnak az
               érdeklődését Landauerné iránt. Hiába vág ilyen csodálkozó arcot, mindent tudok. Még
               egyszer őszinte jóakarattal figyelmeztetem, hogy ha arról van szó, hogy valakit meg
               kell pumpolni, hát itt vagyunk mi. Ön tudja, hogy már unjuk egyre adni a pénzt, az
               ujabb pénzeket és megint a pénzeket. Unjuk, na, erről kár is beszélni. A többi már
               szeretné otthagyni az egész históriát. Nekem legalább az az ambicióm, hogy valakire
               tisztességgel rákenjem a bódét. Hát kire kenjem, ha nem Orsovaira! Ön egy szamár,
               igazgató úr. Mi hónapok óta keresünk valakit, aki megvenné, vagy kibérelné, vagy
               elsülyesztené ezt a szinházat s amikor akad valaki, ezt ön akarja kis
               privát-gombostűjére feltűzni, mint valami lepkét...</p>
            <p>Az igazgató leforrázva távozott s ettől a naptól fogva a szinház részvényesei vették
               kezükbe a dolgot. Érdekes szinház volt ez a szinház. A Ferencvárosban építették, ahol
               édes-kevés remény volt arra, hogy sokan fogják látogatni. De a részvényes uraknak nem
               is ez volt a céljuk. Összeálltak öten-hatan, nyugdíjazott, öregedni kezdő brúderek,
               akiknek elég pénzük volt erre a lukszusra s mivel más szinházak művésznői rájuk se
               néztek, csináltak maguknak külön szinházat. Most tehát volt egy kis háremük, amelynek
               néhány nap alatt megalakult a maga külön kis izgatott élete, a maga kis
               primadonna-hecce, szépen kifejlődtek benne a vetélkedések, szóval az öregedő uraknak
               volt valami csiklandozó, pikáns foglalkozásuk. Boldog arccal jártak a kulisszák
               mögött, bekukkantottak az öltözőkbe, mint a basák a hárem celláiba. A kis szinésznők
               ezt egy csöppet se bánták. Ők örültek ennek, mert állandóan volt körülöttük hat éltes
               úr, hat gazdag polgár, aki idővel a szó szoros értelmében belebolondult ebbe a
               szinházba. A jó urak már egész napjukat ott töltötték. Az egyikük, volt igazgatója
               egy nagy vállalatnak, örült, hogy megint bibelődhetik pénztári kimutatásokkal,
               ellenőrzéssel, utalványok ellenjegyzésével, hát már reggel ott volt, nagy kéjjel
               turkált a könyvekben, szidta a pénztárost, a titkárt és az ellenőrt, leszamarazta a
               szegény igazgatót, akivel mind úgy bántak, mint egy darab rongygyal. Alig, hogy ez
               kitette a lábát, jött a másik, aki a fiatalabb hölgynemzedék tisztelője volt. Ez
               sorra fogdosta a kóristalányokat, lyukat fúratott az öltözőjük ajtaján, parancsolt
               velük, hol csókolta őket, hol meg felmondott nekik, a lakására citált egyet-kettőt s
               ez utóbbi esetben rendesen visszavonta a felmondást. A többi is ott ténfergett már
               hét órakor este a folyosókon; az egyik az igazgató nyakán ült, a másik a pénztárost
               ellenőrizte, a kis csapat kis többsége azonban a női öltözőkben lődörgött,
               be-benyitott s boldogan sütkérezett a sok fiatal lány társaságában, örült a furcsa
               szinházi szokásoknak: a tegeződésnek, a szabad csóknak, a szabad beszédnek,
               brutalizált mindenkit, aki férfi volt s éreztette a hatalmát mindenkivel, aki
               szoknyát viselt. Amikor pedig vége volt az előadásnak, a köztiszteletben álló urak
               távoztak, miközben a portás földig hajolva köszöntötte őket s egy kis vendéglőbe
               mentek vacsorálni, hol a szinház hölgytagjaival, hol azok nélkül. Szerelmesek voltak
               a szinházukba, örültek, hogy öregségükre kaptak ilyen játékszert, amelyet fiatal
               korukban elérhetetlen paradicsomnak tekintettek, örültek, hogy van egy igazi
               szinházuk, izzó élettel, igazi nőkkel, vetélkedő szubrettekkel, kritikusokkal,
               közönséggel. Igy csiklandoztatták végig hátralevő napjaikat ezzel a kis épülettel,
               amely eleinte még jövedelmezett is.</p>
            <p>Jövedelmezett, de csak eleinte. Amikor Pesten sorra kezdett bukni minden, amikor
               kocsmát nyitott egy volt milliomos és sok építész kivándorolt Németországba, sőt
               egyik-másik Transzválba is, akkor a kis szinház is inogni kezdett. Ez a kis bódé,
               amely a mulató, szórakozó város legtetején cifrálkodott, mint valami kacér kis
               tortadísz, szánalmasan feldőlt, amikor kifogyott alóla a fundamentom. Nem volt, aki
               mulasson, nem jártak operettekbe az emberek, hanem mindenki korán feküdt le, hogy
               korán kelhessen és megmenthesse, amit még lehet. A harmadrendű szórakozások igazi
               kedvelői: a gyorsan meggazdagodott, ebül gyült pénzű gavallérok letörtek s az öreg
               részvényeseknek kezdett drága mulatság lenni a szinház. Próbáltak megszabadulni
               tőle, de ez meg nehéz volt. Két ujságiró ki akarta bérelni, de mindössze ötszáz
               forintot tudott előteremteni erre a célra. Tervnek tehát nem volt gyönyörübb terv,
               mint Orsovai zsebébe dugni a műintézetet. Érezni kezdte ezt Anna is, megsejtette,
               hogy őrajta keresztül akarják megpumpolni a milliomost s egyik nagyobb szerepet a
               másik után ütötte el az ellenprimadonna kezéről.</p>
            <p>Orsovai pedig rendes vendég lett a szinházban. Állandó földszinti páholya volt s
               onnan nézte azokat a darabokat, amelyekben Anna is szerepelt. Ilyenkor le se vette
               róla egész este a látcsövét, még akkor se, ha a felesége vele volt a páholyban. A
               legutolsó kulisszatoló is tudta, hogy az Anna nagyságának mily előkelő udvarlója van,
               s maga a kis Anna nem is haragudott olyan nagyon ezért a hirért. Utóvégre ő hű maradt
               a derék állatorvoshoz, s az csak hasznára volt, hogy érdekessé tették, hogy az egész
               szinház közönsége a látcsövező szerelmesen mulatott. A szinház fiatal hölgyei
               csodálattal néztek rá, büszke volt rá az egész személyzet. Még a férfiak is oly
               büszkeséggel mentek el Orsovai mellett, mintha mondanák: „Úgy nézz rám, hogy nekem
               jogom van megölelni, megcsókolni és tegezni azt, akiért te a bolondját járod!” S
               valóban, Orsovai irigyelte is ezeket a szegény fiúkat, akiknek igazán nem volt egyéb
               gazdagságuk, mint ez az egy előnyük Magyarország leggazdagabb embere fölött.</p>
            <p>Egy este, amikor Orsovai előadás után hazatért, s látta, hogy felesége már édesen
               alszik, bement a dolgozószobájába, egy kicsit gondolkozni. Ez csak ilyen
               kétségbeesett helyzetében jutott eszébe. Ahogy leült az íróasztalához, nagy borítékot
               látott a mappán. Felbontotta. Valami akta volt benne, s mellette a miniszter
               névjegye.</p>
            <p>„Kedves Orsovai - írta a kegyelmes úr - magának küldöm ezt a kinevezést, adja oda
               annak, akit illet. Azt hiszem, szivességet teszek.”</p>
            <p>Az akta Landauer Jenő okleveles állatorvos kinevezése volt. Nevezett úr felhivatik,
               hogy jövő hó elsején jelentkezzék a kisbéri állami ménestelepen.</p>
            <p>Tehát itt volt a kinevezés. Ime, van állás, állami hivatal. Nem kell tovább kínlódni.
               Annának nem kell a részvényes urak kedvében járni, s eltűrni, hogy szőrös kezüket
               csevegésközben födetlen vállára tegyék. Vége minden bajnak, ime int felé a csöndes
               vidéki élet, a zavartalan boldogság.</p>
            <p>Orsovai nézte egy kicsit az aktát, aztán visszatette a borítékba és a zsebébe gyűrte.
               Majd elővett egyet elegáns névjegyei közül, s ezt irta rá:</p>
            <p>„Kedves Anna nagysád! A miniszter úr ő kegyelmessége éppen most értesít, hogy
               legnagyobb sajnálatára már minden állást betöltött, s így fizikai lehetetlenség, hogy
               k. férjét kinevezze.”</p>
            <p>Oh, a kis Anna nem fog vidékre menni. A kis Anna a háremben marad, amig meg nem
               puhul. A kis Annának előbb-utóbb rá kell jönnie, hogy vannak nagy és erős dolgok a
               világon, de mindeneknél erősebb a pénz.</p>
            
         </div>
         <div type="chapter">
            <head>XXIII</head>
            <p>Landauer Jenő, mint már egyszer említettük, szégyelte magát. Önérzetes ember volt, s
               álmatlan éjszakákat okozott neki az a tudat, hogy a felesége keresetéből kell élnie.
               És még ha olyan kereset volna, mint aminő a varrónőé, vagy azé az asszonyé, aki
               zongoraleckéket ad! De Landauer Jenő érezte, hogy ezzel a kilencven forinttal a
               felesége szép lábai is meg vannak fizetve, ezzel meg van fizetve a szinpadon kötelező
               kacér mosoly, meg van fizetve szelid hullámban emelkedő fehér melle és a jog egy
               csomó piszkos gondolatra. Amikor néha egyedül vacsorázott otthon, elgondolta, hogy
               azt a darab kenyeret, amit a szájába vesz, a szinházi közönség pénzén vették, s hogy
               ez a közönség ezen a pénzen jogot váltott az ő felesége lábának a látására. „- Pfuj -
               gondolta - én nem vagyok férfi, mert a feleségem testéből élek.” Ez a komplikált
               gondolatlánc, amely dicsőségére válik egy állatorvosi elmének, folyton kinozta. Alig
               mert szemébe nézni a feleségének.</p>
            <p>De ez még nem volt minden. Az állatorvos Golgotája sokkal meredekebb volt, mintsem
               gondolta. Egy napon hazajött Anna és így szólt hozzá:</p>
            <p>- Jenő, figyelj ide és érts meg. Te tudod, hogy hű feleséged vagyok, s hogy nincs más
               gondolatom, csak te. De az én pályámon kevés ez a kilencven forint. Az adósságainkat
               nem tudjuk fizetni, a végrehajtó minden héten itt van, s kedden nem volt mit
               vacsoráznunk. Orsovai úr felajánlotta, hogy megveszi az India csillagá-hoz szükséges
               ruháimat.</p>
            <p>Landauer lehajtotta a fejét.</p>
            <p>- Jenő - mondta az asszony, miközben megölelte és reszketett a hangja - Jenő, nekem
               el kell fogadni ezt az ajánlatot...</p>
            <p>Jenő nem szólt semmit, mert az asszony sírt. Nagyon keserves volt az ő életük. Jenő
               most érezte igazán, hogy mily nagy dolog az élet s mily nehéz férfinak lenni. A
               feleségét gyanúsítani eszébe sem jutott. Érezte, minden pillanatban érezte forró
               lehelletét annak a határtalan szerelemnek, amelylyel az asszony körülvette. Nem
               felelt egy szót sem. Hogyan is felelhetett volna? Hisz csak annak a férjnek van joga
               rendelkezni a felesége fölött, aki enni ad neki. A házasság gondolatának legmélyén
               ott rejtőzik az az elv, hogy a férfi gondoskodik az asszony szükségleteiről s ezért
               az asszony odaadja magát neki. Évezredek civilizációja és irodalma csak nemes
               zománcot tudott adni ennek a nyers gondolatnak, megölni nem tudta.</p>
            <p>Nem szólt semmit, s Anna elfogadta a ruhákat. Szerepet kapott az India csillagában, s
               az összes lapok megdicsérték. A Közvélemény külön tárcát írt róla, s a többi lapok
               kritikusai is jónak látták kedvében járni az Orsovai Pál szerelmének. Mindenki
               megalázkodott, mindenki hizelgett, mindenki remélt, amikor ennek az embernek a nevét
               hallotta. Budapesten abban az időben mindenkinek a zsebében volt egy váltó, amelyről
               hiányzott a zsiráns.</p>
            <p>Aztán ékszerek jöttek, amelyeknek nagy részét az első napon kölcsön adták
               Steinbeiszer úrnak, aki ezért pénzt adott és egy kis sárga nyomtatványt, amelyet
               egyrészről zálogcédulának hívnak, s amelyet másrészről el lehet adni. Landauer
               Jenőben a nyomorúság bunkósbottal verte agyon az önérzetet, s a nyomorúságnak van a
               legnehezebb bunkósbotja a világon.</p>
            <p>- Istenem - jött haza egy másik napon lihegve a kis Anna - ma egy kocsi várt a
               szinház előtt két fekete lóval...</p>
            <p>Többet nem mondott, de a férje már értett mindent. Másnap titkon, a függöny mögül
               nézte, hogy kocsin jön-e haza a felesége. Nem, gyalog jött. Harmadnap boldog volt
               Landauer. De negyednapon megállt a ház előtt a két gyönyörű fekete ló, s a kis Anna
               ugrott ki a kocsiból. „Sokáig nem birom ezt” - gondolta az állatorvos.</p>
            <p>De jobban kezdtek élni. A végrehajtó elmaradt, mert Annának fölemelték a fizetését
               százötven forintra. Egyszersmind szerepeket is kapott, s az állatorvos a
               Közvéleményben, amely ingyen járt nekik, mindennap olvashatta, hogy a felesége a
               magyar szinpad legnagyobb büszkesége. Legjobban jellemezte az ő életüket a szinlap,
               amely a kis Anna nevét így jelezte: L. Virág Anna. A fődolog Virág Anna volt, de
               mindjárt elől ott állt tilos-jelzés gyanánt az L., éppoly titokzatosan, mint ahogy
               Landauer élt, éppoly keveset törődtek vele, s éppoly kevés szerepet játszott a
               színésznő nyilvános pályáján. Amikor néha kimerészkedett az utcára, megállt a
               hirdetési oszlop előtt és hosszan nézte ezt a betűt.</p>
            <p>- Ez én vagyok - mondta magában.</p>
            
         </div>
         <div type="chapter">
            <head>XXIV</head>
            <p>Orsovai nem küldte el a névjegyet a kis Annának. Úgy gondolta, hogy legjobb lesz, ha
               személyesen hazudik neki. Tudja isten, az ilyen pillanatok oly válságosak, hogy talán
               nagyon kedvező fordulat áll be az ügyben. Másnap délelőtt tehát maga ment el Anna
               lakására, most először.</p>
            <p>Az asszony elpirult, amikor meglátta:</p>
            <p>- Az istenért, Orsovai úr - mondta neki - mily szerencsétlen napot választott! A
               férjem hetekig nem mozdul ki a házból, s éppen ma Ó-Budára ment, fizetni az egyik
               hitelezőnknek! Mit fog gondolni...</p>
            <p>Orsovai leült, anélkül, hogy az asszony megkínálta volna helylyel.</p>
            <p>- Talán jobb, hogy nincs itthon - szólt komoly arccal - mert szomorú hírt hozok a
               számára.</p>
            <p>- Nem nevezték ki.</p>
            <p>- Úgy van. A miniszter kétségbeesve kért tőlem bocsánatot, de már későn volt,
               betöltötték az összes állásokat. Elkéstünk, kis Anna. Most várhatunk egy évig.</p>
            <p>Olyan arcot vágott, mintha ez neki legalább is oly kellemetlen volna, mint
               Landaueréknek. S hogy a kis Anna szomorúan horgasztotta le a fejét, körülnézett a
               szegényes lakásban. Istenem, a mellényzsebe egy zugából kitelt volna az a pénz,
               amelylyel palotát építhetett volna a kis Anna. Amióta Pesten volt, mindenkit pénzelt,
               mindenki fosztogatta, de még egy millió se fogyott el abból a hatvanból, ami egy évi
               jövedelme volt. És a kis Annának tudnia kellene, hogy csak egy szavába kerül és az
               övé a többi ötvenkilenc.</p>
            <p>- Anna, Anna - mondta neki - maga nagyon szeretheti a férjét, hogy ilyen
               szegény...</p>
            <p>Mit csináljunk? - mondta szinte mentegetőzve az asszony.</p>
            <p>Orsovai hallgatott. Úgy ült az asszonynyal szemközt, szótlanul. A helyzet egyre
               kínosabbá vált. Anna szeretett volna szabadulni a vendégtől, mert a férje minden
               pillanatban hazajöhetett. Nem akarta, hogy itt találja Orsovait. Ez azonban úgy ült
               ott, mint akinek esze ágában sincs távozni. Hosszú ideig ültek így, szótlanul. Aztán
               Orsovai fölemelte a fejét és a szemébe nézett Annának. Az asszony nem bírta sokáig
               ezt a vágygyal, a buta emberek szomorú szerelmével teli pillantást. Lesütötte a
               szemét. Amikor újra a férfira nézett, már könnyes volt Orsovai szeme. Ah, ha e
               pillanatban az irígyek, a szegények, az alázatosak látták volna a nagy milliomost! A
               részletfizetésre vett kredenc mellett, olcsó széken ült, körülötte minden
               szegénységet és adósságot lehelt, s őneki könnyek estek ki a szeméből, az első pár
               könny a tüdőcsúcshurut óta.</p>
            <p>- Maga sír, Orsovai úr?</p>
            <p>A férfi összeszorította az ajkát. Aztán egyszerre az arcába szökött a vér. Térdre
               esett és átfogta az asszony térdét. A kis Anna megrogyott egy pillanatra, oly erővel
               szoritotta magához az előtte térdelő férfi.</p>
            <p>- Az istenért! - mondta lángbaboruló arccal, s eltakarta kezével az arcát.</p>
            <p>Orsovai nem bocsátotta el.</p>
            <p>- A férjem, a férjem jön!</p>
            <p>Ezt csak azért mondta, hogy Orsovai elbocsássa. De ez most még nagyobb erővel
               szorította magához:</p>
            <p>- Nem bánom - mondta rekedt hangon, s fejét az asszony térdéhez szorította. Úgy
               beszélt, hogy a szája a posztót érte. - Nem bánom... azt akarom, hogy találjon így,
               nem bírom tovább, nem bírom...</p>
            <p>Künn az utcán, vagy száz lépésnyire a háztól valóban jött Landauer úr. Felgyűrt
               gallérjába behúzta a fejét, s elégedett volt. A legfontosabb uzsorását fizette ki
               végleg, s ez olyan érzéssel töltötte el, mint valami sikerrel letett vizsga. A száját
               kicsire húzta össze, talán fütyörészett. Csöndesen baktatott a ház felé és a
               jövőjéről gondolkozott. Mindig a jövőjéről gondolkozott. A folyosón megállt egy
               pillanatra. Elnézett a szomszéd udvar fölött, a szép, napsugaras eget nézte. Tetszett
               neki az idő, s elhatározta, hogy kiviszi a ligetbe a feleségét. Azzal
               becsöngetett.</p>
            <p>- Az istenért! - kiáltott benn Anna - úgy-e mondtam... itt a férjem!</p>
            <p>Orsovai fölkelt a földről és leporolta a térdét.</p>
            <p>- Most üljön le hamar - hadarta az asszony - mert még rosszat sejt az uram... óh,
               hogy nem tudott máskor jönni!</p>
            <p>Az előszobából ujra berikoltott a villamos csengő. Most élesebben, türelmetlenül.</p>
            <p>- Nyitom, nyitom! - kiáltott a asszony az előszobában. Landauer úr belépett.</p>
            <p>- Mi ez? - szólt - kétszer is csöngetek.</p>
            <p>Letette a kalapját és a szoba felé ment.</p>
            <p>- Megállj, Jenő - szólt utána a felesége. - Mondok valamit. Találd ki, ki van
               benn?</p>
            <p>A férfi bután nézett rá:</p>
            <p>- Lujza?</p>
            <p>- Nem az. Képzeld: Orsovai úr.</p>
            <p>- Orsovai úr? Mit akar?</p>
            <p>- Hírt hozott. Téged vár egy félóra óta.</p>
            <p>A férfi most jól megnézte Annát:</p>
            <p>- Ezért vagy olyan izgatott?</p>
            <p>- Óh...</p>
            <p>Bementek. Landauer úr látta, hogy egy izgatott arcú, kuszált hajú, kivörösödött szemű
               úr áll a szobában. Feléje ment és bemutatkozott:</p>
            <p>- Nevem Landauer.</p>
            <p>- Orsovai.</p>
            <p>Kezet fogtak s a milliomos rögtön beszélni kezdett:</p>
            <p>- Éppen mondtam a kedves feleségének, hogy szomorú hírt hozok. A miniszter
               kétségbeesve kért bocsánatot, de...</p>
            <p>Elmondta neki a hazugságot.</p>
            <p>Landauer úr nyugodtan felelt:</p>
            <p>- Ez lehetetlen.</p>
            <p>- Hogyan? Mondom, hogy a miniszter minden állást betöltött. Elhiheti, hogy nagyon
               nehezemre esik ezzel a hírrel megszomorítani magukat...</p>
            <p>- Lehetetlen - mondta nyugodt arccal a férj - mert most Budáról jövök és fenn voltam
               a minisztériumban. Van ott egy barátom, aki állatorvosnak készült, de most irnok. Azt
               mondta, hogy látta a kinevezésemet.</p>
            <p>Orsovai nevetést erőltetett:</p>
            <p>- Akkor tévedett - jegyezte meg könnyedén.</p>
            <p>Érezte, hogy ha most ez az ember sokáig faggatja, kisül minden. Egy ideig bírja a
               komédiát, de sokáig nem.</p>
            <p>A másik csökönyösen megmaradt a kijelentésénél és egyre hangosabban beszélt:</p>
            <p>- Nem tévedett, mert megkérte a titkárt is, hogy nézzen utána. A titkár bement a
               referenshez, aki azt mondta, hogy a miniszter egyenes kivánságára kineveztek. Ez így
               van.</p>
            <p>- Nem értem a dolgot - felelt Orsovai. - Nekem a miniszter azt üzente, hogy nem
               lehet.</p>
            <p>Már hebegett és minden szaván reszketett a hazugság. Ügyetlenül tette hozzá:</p>
            <p>- Meglehet, hogy utóbb meggondolta...</p>
            <p>Landauer úr most már játszott vele.</p>
            <p>- A kinevezést - mondta - tegnap délután elküldték önnek a lakására.</p>
            <p>Úgy nézett rá, mintha bírája lett volna. Csak most kezdte sejteni az igazságot. A
               kinevezés vidékre szólt s Orsovai úr nem akarja, hogy elmenjenek Pestről. Míg a
               milliomos valami hazugság után kapkodott, nagy gyűlölettel nézte végig. Csak azokat
               tudjuk így gyűlölni, akiktől enni kapunk. Eszébe jutottak a toalettek, az ékszerek és
               eszébe jutott a két orosz trapper. Nagy utálat szállt föl a lelkében, hogy most
               először szemtől szembe is látta ezt a mérhetetlen pénzhatalmat, aki oly erős, hogy
               még neki is parancsol, akihez pedig semmi köze. És ezzel a gyűlölettel egyidejüleg a
               szégyenérzet is arcába kergette a vért. Most látta, hogy ez a hires, félelmetes ember
               is csak ember, fekete télikabátban, szürke nadrágban - s erre a fölfedezésre teli
               lett a lelke fölháborodással. Nyomatékkal ismételte:</p>
            <p>- Elküldték a lakására. Nem látta?</p>
            <p>S mereven a szemébe nézett. A kis Anna a háta mögött állt, egész testében reszketve.
               A férje válla fölött kémlelte Orsovai arcát.</p>
            <p>- Látta, vagy nem látta? - szólt goromba türelmetlenséggel az állatorvos.</p>
            <p>- Nem láttam - felelt Orsovai.</p>
            <p>De most a másik kettő már tudta, hogy hazudik. Borzasztó perspektiva nyilt a
               lelkükben. Egyszerre meglátták a pénzkirály ostobául egyszerű, aljas tervét. A férj
               reszketni érezte a vállához támaszkodó asszonyt s ez bátorságot adott neki. Mintha
               hullámzott volna az erő a lelkében, mindenkinél erősebbnek érezte magát e
               pillanatban. Egy kicsit előrehajolt s leorditott az előtte ülő Orsovaira:</p>
            <p>- Maga hazudik!</p>
            <p>A kis Anna elsikoltotta magát s minden erejéből belemarkolt a férje vállába. Orsovai
               halálsáppadt lett és felugrott:</p>
            <p>- Hogy merészeli ezt mondani?</p>
            <p>- Mert hazudik, hazudik!...</p>
            <p>Egy pillanat alatt ütésre állt Orsovai keze. A másik elkapta s most ő emelte fel a
               kezét. Pofonverte a milliomost, kétszer.</p>
            <p>- Takarodjék! - ordított rá magánkívül s most végre, annyi keserves tűrés után
               bömbölve szakadt ki belőle az önérzet. - Vigye a ruháit, a gyémántjait! Vigye a
               kocsiját!</p>
            <p>Az asszony sikoltozva tartotta vissza.</p>
            <p>- Hagyj békén! - ordított rá a férj, kiszabadította magát. Előre ugrott és feltépte
               az ajtót:</p>
            <p>- Lóduljon, lóduljon!...</p>
            <p>Orsovai összeharapta a szájaszélét és sietve ment ki. A külső ajtót nyitva hagyta.
               Ebben a pillanatban kis Anna azokra az órákra gondolt, amikor egy ágyban feküdt
               Orsovaival. Eltakarta az arcát és sírt. Tele volt nyomorúsággal.</p>
            <p>A szobában csönd lett. A kredenc hallgatott, az asztal, a tükör, mind... Mint a
               cselédek, amikor a férj a feleségével veszekszik. Landauer úr a szoba közepén állt.
               Most egyszerre rohanták meg agyát a magyarázatok, egyszerre gondolt mindennek a
               következményére, a szinházra, a világra, a miniszterre, a feleségére. S miután csak
               félig volt férfi, egy kicsit kellemetlenül érezte magát. Megvakarta a fejét s kiment
               a konyhába, ahol a felesége az asztalra borulva sírt. Nem tudta, hogy mit mondjon
               neki, de érezte, hogy valami férfias cselekedetnek kell következnie. Néhány percig
               hátratett kézzel, szótlanul járkált fel-alá, aztán erősen megfogta a síró asszony
               karját, megrázta és rákiáltott:</p>
            <p>- Mit bőgsz!</p>
            
         </div>
         <div type="chapter">
            <head>XXV</head>
            <p>A segédek napok óta jártak-keltek, tárgyaltak, de sehogyse tudtak megegyezésre jutni.
               A golyóváltások száma, a távolság, az avánsz megannyi állomásuk volt, mindeniknél
               vesztegeltek, húzták-halasztották az ügyet. Az igazság az volt, hogy mind a ketten
               féltek a párbajtól. A szegény állatorvosnak sohse volt semminemű fegyver a kezében, s
               ez volt az első lovagias ügye. Orsovai katonakorában lőtt már néhány lyukat a
               huszárkaszárnya falába, de félt ettől az embertől. Olybá vette, mint valami tigrist,
               amely a kölykét védi. De kitérni a párbaj elől nem lehetett sem a verekedő
               állatorvosnak, sem közéletünk felpofozott alakjának, a felpofozott kaszinói
               dísztagnak, a felpofozott városatyának, a felpofozott Kisfaludystának. Az
               állatorvosnak két kollégája volt a segédje; Orsovai részéről Rablay, a lovagias
               képviselő és Walzer úr vitte az ügyet.</p>
            <p>A tárgyalások harmadik napján kellemetlen dolog történt. Az állatorvos egyik segédje
               ugyanis egy levelet olvasott fel, amely Orsovaira nézve csöppet sem volt hizelgő. A
               levelet egy Lusztig nevű úr írta, aki valamikor a holland-magyar bank
               váltóosztályának főnöke volt, s akinek most kis banküzlete volt a belvárosban. A
               levélben el volt mondva egy évekkel ezelőtt történt eset, abból az időből, amikor -
               mint a segéd megjegyezte: - „ellenfelünk ő nagysága a holland-magyar bankban nevezett
               Lusztig úr alárendelt hivatalnoka volt.”</p>
            <p>A levél szerint így esett meg a dolog. Egy délelőtt Orsovai (Holländer) Pál (Izidor)
               a korzón követni kezdett egy hölgyet. Utána ment a Haris-bazáron keresztül, végig a
               Váci-utcán, megállt vele Calderoni előtt, s amikor a hölgy visszafordult, ő is utána
               ment, az arcába nézegetett, szólt is hozzá néhány szót. Hogy megszabaduljon tőle, a
               kisasszony befordult a Zsibárus-utcába. Orsovai ezt jó jelnek véve oda is utána ment,
               de amikor kiértek a Koronaherceg-utcába, szembejött velük egy fiatalember, aki
               köszöntötte a hölgyet. A hölgy viszont megállította a fiatalembert s egy kicsit
               beszélt vele. Az ifjú erre odament Orsovaihoz, beszólította egy kapu alá, s ott
               felpofozta. Orsovai zsebredugta a pofonokat, mert félt a botránytól. Az ujságok abban
               az időben telve voltak cikkekkel az aszfaltbetyárok ellen. Nem merte provokálni azt a
               fiatalembert, úgy vélekedett, hogy jobb lesz egyszerűen elhallgatni az ügyet. Hogy
               mindez szóról-szóra így: történt, azt bizonyítja 1. Lusztig Mór pénzváltó- és
               banktulajdonos, 2. kistállyai Csetneky Lajos törvényszéki jegyző, aki a pofonokat
               adta s 3. az a hölgy, akit Orsovai kisért.</p>
            <p>„A negyedik, aki a dologról tud - így végződött a levél - maga Orsovai úr, aki
               bizonyára nem lesz oly gyáva, hogy a dolgot eltagadja.”</p>
            <p>A levél nagy meglepetés volt az összes segédekre nézve. Az ügy ezáltal kínossá és
               szenzációssá vált. Hogy azonban a nyilvánosság elé semmi ne jusson a tárgyalásokból,
               az állatorvos segédje megkérte az urakat, hogy a levélről felükön kivül senkinek se
               szóljanak. Az urak komoly arccal búcsúztak el egymástól, s Orsovai segédei kissé
               szégyelték is magukat. Különösen Rablay, a lovagias ügyekben jártas képviselő érezte
               magát rosszul.</p>
            <p>A kellemetlen hírt Walzer közölte Orsovaival.</p>
            <p>- Azt hiszem - jegyezte meg - hogy ez az a komisz Lusztig, akit kidobattál a
               bankból.</p>
            <p>- Ez az - mondta Orsovai - most bosszút áll.</p>
            <p>Walzer úr kiméletesen kezdte:</p>
            <p>- Az állatorvos segédeinek kell valamit felelnünk erre a levélre. Úgy mindjárt nem
               akartuk a szemük közé vágni, hogy hazugság, jobbnak láttuk előbb veled beszélni.</p>
            <p>Orsovai fel-alá kezdett járni a szobában. Ime, ő mindig Walzer urat hívta, ha
               tanácsra volt szüksége, s most ki ad neki tanácsot arra, hogy mit mondjon Walzer
               úrnak?</p>
            <p>- Nos? - kérdezte ez.</p>
            <p>A milliomos megállott és megtört hangon mondta:</p>
            <p>- Nézd, öreg, te vagy az egyetlen barátom. Én megvallom neked őszintén, hogy ez a
               dolog igaz. De könyörgöm, kérlek, hogy találj ki valamit...</p>
            <p>A kányák főnöke csóválni kezdte a fejét:</p>
            <p>- Nehéz ügy, bonyolult ügy.</p>
            <p>- Ezek az emberek becsületbiróságot fognak kérni - beszélt rosszat sejtve Orsovai - s
               ez a biróság diszkvalifikál. Ha pedig diszkvalifikál, akkor mehetek vagy a Dunába,
               vagy Amerikába az apósom rézbányáit igazgatni...</p>
            <p>Walzer úrban nem annyira a hála dolgozott, mint inkább jövendő, nagyobb hasznok
               reménye. Tudatában volt annak, hogy ez a félóra valamikor ezreket kamatozik számára,
               hát elhatározta, hogy Orsovainak a bajból való kihúzásán fog dolgozni.</p>
            <p>- Bizd rám az ügyet - szólt megnyugtató hangon. - Tégy meg mindent, amit mondani
               fogok, rendbehozzuk az ügyet. Arra azonban figyelmeztetlek, hogy sokba fog
               kerülni.</p>
            <p>A másik mosolygott, mintha mondaná, hogy maradt még néhány százezer forintja, s
               azonfelül ötvenkilenc elkölteni való millió. Kezet szorított közéletünk kitünő
               vezérférfiával, s nyugodtan tért álomra. Elalvás előtt hosszan nézte feleségét, aki
               már aludt a nagy ágyban. Valaki figyelmeztette - ki tudja, talán maga a miniszter -
               hogy a bukott államtitkár nagyon udvarol a feleségének. Nézte ezt a szép asszonyt,
               aki igazában most kezdett csak fejlődni, egy pillanatra fel is dühödött az
               államtitkár ellen. De aztán elmosolyodott:</p>
            <p>- Nem - mondta magában - még egy párbaj? Nem vagyok én vívómester...</p>
            <p>Azzal megfordult és elaludt.</p>
            <p>Másnap reggel Rablay képviselő megjelent Walzer úrnál, s bizalmasan értesítette, hogy
               ez az ügy kezd nagyon piszkos lenni. Beszélt azzal a bizonyos Csetnekyvel, aki a
               fővárosi társaság kedvelt tagja volt, s aki megerősítette a denunciáló levelet. A
               képviselő úr azt tanácsolta, hogy jó lesz még idején lemondani a segédi tisztről.</p>
            <p>- Hogyan? - kiáltott fel Walzer - ön cserben hagyná barátját, éppen amikor bajban
               van? Hiszen éppen most van a legnagyobb szükségünk az ön kiváló érzékére és bölcs
               tanácsaira.</p>
            <p>Ugyanis előbb hizelgéssel akarta megfogni segédtársát, hogy a neki szánt pénzt ő
               tarthassa meg. Mert hogy Rablaynak a segédi tisztben való megmaradását fel fogja írni
               Orsovai számlájára, az bizonyos volt. De Rablay szintén meg akarta kapni a maga
               részét:</p>
            <p>- Barátom, - mondta - ha én exponálom magamat ilyen ügyben valakiért, akkor én már
               nagy hálával tartozom annak a valakinek...</p>
            <p>- Utóvégre - mosolygott rá Walzer - nincs még későn... A mai nap még hozhat olyan
               eseményt, amelyért holnap már hála jár...</p>
            <p>Óh, a két bácsi már értette egymást. Nem is kellett összemosolyogniuk, az gyerekes
               lett volna. Csak elégedetten, szótlanul szívták a szivarjaikat, s örültek ennek a
               kitünő üzletnek. Élni csak kell, utóvégre a becsületbeli ügy néha a legszebb kereseti
               ágak egyike.</p>
            <p>Orsovai jól sejtette: az ellenfél segédei kijelentették, hogy felük addig nem ad
               elégtételt, amig ez az ügy el nincs intézve. Erre viszont felállott Walzer úr, s azt
               a kijelentést tette, hogy a levélben foglalt állítás valótlanság, s aljas bosszú
               műve.</p>
            <p>- Felünk ugyanis - szónokolt nagy hévvel - amikor még a holland-magyar bank szegény
               hivatalnoka volt, összeveszett ezzel a Lusztig úrral egy hölgy miatt...</p>
            <p>Itt egy kicsit megállt, mert bizarrnak gondolta a dolgot. Íme a kis Anna egy másik
               volt szeretője menti meg a párbajtól a kis Anna mostani férjét.</p>
            <p>- Egy hölgy miatt nagy haragban voltak, s ez a Lusztig úr, ahol csak tehette, kínozta
               Orsovait. Végül, amikor beteg volt, ki is dobta. Orsovai úrnak pedig, amikor a bank
               igazgatótanácsában helyet foglalt, első dolga volt ezt a Lusztigot kidobatni. Innen a
               bosszú. Ami magát a levelet illeti, az szemenszedett hazugság!</p>
            <p>Rablay ámultan hallgatta ezt a beszédet. Nem értette a dolgot. Ő tegnap beszélt azzal
               a Csetnekyvel, aki igenis felpofozta Orsovait, s ez a Walzer most a legnagyobb
               nyugalommal cáfolja meg az ügyet.</p>
            <p>Az állatorvos segédei felük nevében azt a kijelentést tették, hogy addig nem
               tárgyalnak, míg vagy egyszerűen lovagias úton, vagy becsületbiróság útján ezt az
               ügyet el nem intézik. Erre már haragosan pattant fel Walzer:</p>
            <p>- Belemegyünk a becsületbiróságba!</p>
            <p>Rablay nem mert szólni, de nagyon kellemetlenül érezte magát. Még sohse volt ilyen
               piszkos ügye. Speciálisan mindig politikai párbajokkal foglalkozott, ahol nincsenek a
               feleknek zsebredugott pofonaik. Hát hagyta a társát, hadd beszéljen. A közismert
               Walzer bizonyára okosan cselekszik.</p>
            <p>Azzal váltak el, hogy becsületbiróság fog itélni Orsovai párbajképessége fölött.
               Rablaynak első dolga volt, hogy az utcán megrohanta kérdésekkel Walzert.</p>
            <p>- Barátom - szólt ez - az a dolog nem igaz.</p>
            <p>- De én beszéltem Csetnekyvel!</p>
            <p>- Értsen meg: nem igaz. Érti?</p>
            <p>A zsebére ütött és hangosan szólt rá:</p>
            <p>- Még most se érti?</p>
            <p>Erre elhallgatott a képviselő. Kis vártatva azonban megszólalt:</p>
            <p>- Azt hiszi?</p>
            <p>- Hogyne hinném! Amig bizonyos pénzösszegekről van szó, addig csak valószínű, hogy mi
               vagyunk az urak. Amint azonban határtalan a pénz, bizonyos, hogy az történik, amit mi
               akarunk.</p>
            <p>Rablay egy kicsit szégyelte, hogy oly naivnak mutatkozott. A másik meg is rótta:</p>
            <p>- Csodálom, hogy egy képviselőnek ezt így a szájába kell rágni.</p>
            <p>A városban nagyon érdeklődtek a dolog iránt. Hiába fiakkerezte be Salgó főszerkesztő
               úr az összes lapokat, egy napon az egyik kiirta két sorban, hogy Orsovai Pálnak
               párbajügye van, s másnap az összes lapok közölték ezt a hírt, óvatosan megnevezve a
               forrást, amelyből merítették. Magánkörökben a párbaj történetét is tudták. A jelenet
               szereplői közül egyik se szólt róla senkinek és mégis kiszivárgott az egész. Az ember
               néha azt hiszi, hogy minden ajtót becsukott, s mindig van egy, amelyről
               megfeledkezett. A zsúrokon széltében beszéltek az állatorvos lakásán történtekről,
               csak éppen a kinevezési históriáról nem tudott senki. Azt hitték, hogy az állatorvos
               rajtakapta a feleségével. A szinházban is sokat beszéltek róla. Az igazgató némi
               lelkifurdalásokat érzett, mert úgy vélte, hogy ő is oka a dolognak. Az öregedő
               részvényesek pikáns megjegyzéseket tettek az esetre, s ezeken az estéken nagyobb
               élénkséggel mászkáltak az öltözőkben, kémlelték a hatást a félmeztelen hölgyecskék
               arcán. Ami a minisztert illeti, ez volt szives az ügy elintézéséig felfüggeszteni a
               látogatásait Orsovainál.</p>
            <p>A pikáns történet azonban nem maradt meg zsúrtémának. Soha még komoly testületek:
               vállalatok igazgatótanácsai, bankok, egyesületek pikantériától így meg nem ijedtek.
               Elég volt Walzer úrnak egyszer kiszalasztania a száján azt a kijelentést, hogy
               Orsovai elmegy az apósával Amerikába, ha diszkvalifikálják - s már ideges
               mozgékonyság fogta el valamennyit. Még a börze is nervózus lett s táviratok kezdtek
               röpködni vidékre.</p>
            <p>A becsületbiróságot két napi szaladgálás után hozták össze. Két-két tagot ajánlottak
               a felek, s ez a négy úr aztán elnököt választott. A beesületbiróság tagjai a
               következők voltak:</p>
            <p>1. Kamerál István országgyülési képviselő és fővárosi bizottsági tag. Walzer úr
               jóbarátja, aki egyrészről a kányák egyik oszlopos embere volt, másrészről pedig a
               legközelebbi választáson képviselő szeretett volna lenni a Terézvárosban. Mellékesen
               nagy váltók erejéig volt érdekelve a Walzer úr bankjánál. Ezt a nagyságos urat
               Walzer kérte fel, valamint</p>
            <p>2. rózsahegyi Strausz Henrik urat is. Strausz úr becsületbiróságának okai már
               komplikáltabbak voltak. Ő igazgatója volt egy előkelő közlekedési vállalatnak, amely
               a pénzét a holland-magyar banknál akarta elhelyezni. Nem azért, mert ez volt a
               legjobb bank, hanem mert Strausz úr igazgatósági tag akart lenni. Ha a vállalata
               millióit odaadja, igazgatósági tag lesz 30-40,000 forint évi fizetéssel, s ez kellett
               neki. A tárgyalások éppen most folytak, s Walzer úrnak igazán zseniális ötlete volt,
               hogy ezt a köztiszteletben álló pénzembert felszólította, tudván, hogy Orsovaitól
               nagyon sok függ a holland-magyar banknál.</p>
            <p>Kevesebb magyarázat szükséges</p>
            <p>3. Almás Géza állatorvos és</p>
            <p>4. Bárd Ernő harmadrendű festőművész nevéhez. Ez a két úr Landauer segédeinek
               választottja volt, minden panama nélkül.</p>
            <p>Az elnök báró volt. Báró Rupp. Ez is Walzer úrnak köszönhette ezt a megtiszteltetést.
               A báró végleg eladósodott úriember volt, azok közül való, akik, mikor mindenüket
               elvesztették, a filosemitizmusra adják magukat, s ezáltal volt társaságuk szemében
               mélyebbre sülyednek, mint az orfeumba kerülő grófnők. A báró volt a lipótvárosi
               zsúrok arisztokratája, az úgynevezett és minden valamire való zsúron szükséges
               Representations Christ.</p>
            <p>Íme, ezekből az urakból állott a biróság, amely hivatva volt dönteni Orsovai
               párbajképessége fölött. A lapok révén hamar köztudomású lett ez az előkelő névsor, s
               az öt úriember néhány napra Budapest legaktuálisabb öt férfia lett. Báró Ruppot a
               tárgyalás előtt való napon megrohanták lipótvárosi barátai, a börze-hercegek. Világos
               volt, hogyha a becsületbiróság Orsovait diszkvalifikálja, ez nagy hatással lesz a
               tőzsdére. A milliomos számos vállalatnál volt érdekelve, s különösen egy gyönge lábon
               álló kőszénbánya-részvénytársaság emberei féltek a bukásától. Ennek a társaságnak az
               igazgatója nagyon hosszú ideig tárgyalt a báróval. Okos érvekkel magyarázta meg neki,
               hogy Orsovai bukása nagy kár volna a most fejlődő magyar iparra nézve. Ugyancsak ez
               az igazgató egy kis küldöttséget telegrafált fel a bányafaluból. A küldöttség, amely
               szegény parasztokból, sáppadt bányászokból állott, sorra járta a becsületbiróság
               tagjait, s egyszerű beszédben magyarázta meg nekik, hogy a falu lakosai éhen halnak,
               ha a bányatársaság megbukik. Már pedig a társaság a nélkül is gyöngén áll, s csak
               Orsovai tartja benne a lelket. Teljes fegyvertárukat mozgósították mind a
               félbenmaradt, haldokló vállalatok, amelyek Orsovai pénzéből éltek s benne
               reménykedtek, ránehezedett a becsületbirákra mindenik, szinte a sebeiket mutogatták
               nekik, irgalomért könyörögve. Hasonló utakon jött a többi kérelem, könyörgés,
               rábeszélés is, a pénzemberek minden összeköttetésüket kihasználták, hogy
               megközelítsék a becsületbirákat. Féltek, reszketve gondoltak arra az eshetőségre,
               hogy Orsovai fényes pályája megszakad, hogy egyet gondol és itt hagyja ezt az
               országot. A becsületbiráknál még az építészek klikkje is jelentkezett, attól való
               félelmében, hogy a munkanélküliek intézetéből nem lesz semmi. Nyomást kaptak a
               szabadkőművesség részéről is. A szabadkőművesek minden pénzbeli cél nélkül, csak
               azért presszionálták őket, mert féltek, hogy a gyönyörű jótékonysági intézet meghal,
               még mielőtt világra jött volna. Az elnök úrhoz elküldte férjét az a szép képviselőnő
               is, aki az estélyen Orsovai combjára tette a kezét, s aki erősen reménykedett, hogy
               az aranykirályt meg tudja hódítani.</p>
            <p>Ami magukat a becsületbirákat illeti, Kamerál képviselőre egyenesen életkérdés volt,
               hogy Walzer úr kegyeit megnyerje. Rózsahegyi Strausz Orsovaitól függött, s azonkívül
               ő vette tervbe a kelenföldi villamos vasutat, amely a hatalmas intézet körül alakuló
               városrészt volt hivatva föllendíteni. Almás állatorvos úr független ember volt, Bárd
               Ernővel, a festővel pedig az történt, hogy egy napon vették meg az összes eladó
               festményeit, még pedig jó áron, s vagy öt-hat lipótvárosi asszony megrendelte nála az
               arcképét. Mindenki éreztette ezekkel az urakkal, hogy Budapest gazdasági életének
               nyugalma függ tőlük, hogy tőlük függ a tőzsde, egy csomó vállalat életképessége, s
               ezen a réven sok ezer szegény ember sorsa. A birák méltósággal viselték tisztüket, s
               mivel egyebet nem tehettek, a legkomorabb arccal járkáltak a városban, s a kiváncsiak
               harapófogóval sem tudtak volna egy árva kis ujságot kivenni belőlük.</p>
            <p>A tárgyalás napját nagyra feszült izgalommal várta az egész város, különösen pedig a
               város gyomra, a pénzvilág. Azt mindenki sejtette, hogy Orsovai annak idején tényleg
               zsebredugta a pofonokat, s aki nem sejtette, az elébb-utóbb megbizonyosodott felőle,
               mert Csetneky, aki örült ennek a lovagias szereplésnek, uton-útfélen hiresztelte a
               dolgot.</p>
            <p>Egy keddi nap estéjén, tiz órakor ült össze a becsületbiróság, hogy a kényes ügyben
               döntsön. A Walzer úrék kaszinójában volt a tárgyalás, ahol kényelmesen elmaradhattak
               reggelig is. Az urakat Walzer úr kalauzolta. Sorra járták a szobákat, de egyik se
               volt szabad. Zavarni meg senkit sem akartak.</p>
            <p>- Van itt még egy szoba, az úgynevezett szecessziós terem - mondta Walzer úr, s
               kinyitott egy ajtót. Amikor a villamos lámpát felcsavarta, egy elegáns szobában
               találták magukat, amelynek falán egyetlen nagy kép függött. Egy életnagyságú arckép,
               amely fekete háttérből előkelően kivilágló férfiút ábrázolt. Orsovai képe volt,
               amelyet a kaszinó annak idején festetett, amikor a milliomost dísztagjává
               választotta.</p>
            <p>- Hm - mondta az elnök, amikor a képet meglátta, s egy kicsit félrehúzta a száját. De
               azért elhelyezkedtek a szobában. A kép alá a báró ült, jobbra tőle Orsovai
               választottjai, balra a másik kettő. Az elnök előadta a tényállást, s megjegyezte,
               hogy az urak kivánságára ki fogják hallgatni a tanukat. Aztán az egyik kiszólt az
               ajtón:</p>
            <p>- Szabadna kérnem, Lusztig úr.</p>
            <p>Lusztig úr bement.</p>
            <p>A szomszéd szobában nagy izgatottság volt. Ott várt az egész Nádor-utca, ott
               virrasztott a kőszénbánya- és a posztókiviteli-társaság egész igazgatótanácsa, a
               gyufagyár, a csavargyár, a varrógép-gyár, az üveggyár, a villamos vasút és a börze
               minden előkelő férfia. Az összes lapok küldtek egy-egy tudósítót, aki részletes
               jelentést írt minden félórában. Magának a kaszinónak minden épkézláb tagja ott
               szivarozott, s az előszobában ült a lipótvárosi kaszinó egy szolgája, aki szintén
               minden félórában vitt jelentést.</p>
            <p>- Lusztig úr - szólt az elnök - ön irta ezt a levelet?</p>
            <p>Megmutatta neki.</p>
            <p>- Igenis, én irtam.</p>
            <p>- Fenntartja-e most is emez állításait?</p>
            <p>Lusztig úr mosolyogva hallgatott. Strausz úr ismételte az elnök kérdését:</p>
            <p>- Fenntartja-e szóról-szóra?</p>
            <p>- Istenem - mondta Lusztig úr - az embert utóvégre elvakítja néha a düh, s nem
               gondolja meg, hogy haragjában valakinek az exisztenciáját tönkreteheti.</p>
            <p>Kamerál képviselő szólalt meg most:</p>
            <p>- Szóval ön most nem irná alá azt a levelet.</p>
            <p>- Nagyon dühös voltam...</p>
            <p>Az elnök arisztokratikus henyeséggel dőlt hátra a székében, s rá se nézve a tanúra,
               szólt, olyan hangon, mint a vizsgáztató tanár, aki segíteni akar a beprotegált
               jogásznak:</p>
            <p>- Az ember sokszor téved, s memóriája sem mindig csalhatatlan. Ez a dolog évekkel
               ezelőtt történt...</p>
            <p>- Nagyon régen - szólt Lusztig.</p>
            <p>- S amikor arról van szó, hogy valaki a becsületét elveszítse-e, akkor nagyon
               pontosan kell emlékezni.</p>
            <p>A tanú zavartan tette hozzá:</p>
            <p>- Már pedig, amit a pillanat hevében mint bizonyosságot állítottam, arra most nem
               merném a szavamat adni...</p>
            <p>Most először szólalt meg az állatorvos-bíró:</p>
            <p>- Kérem, a levélben világosan ki van írva az egész eset. Furcsa, hogy most egyszerre
               nem emlékszik rá.</p>
            <p>- Bocsánat, - szólt nekipirulva a tanú - csak nem fogok úgy emlékezetből tönkretenni
               valakit!</p>
            <p>- Igaza van - jegyezte meg rózsahegyi Strausz.</p>
            <p>Az elnök összegezte a vallomást:</p>
            <p>- Szóval Lusztig úr kijelenti, hogy levelét a pillanat hatása alatt írta, s annak
               tartalmáért nem vállal felelősséget.</p>
            <p>- Kijelentem! - vágta ki Lusztig, még mielőtt az állatorvos tiltakozhatott volna.</p>
            <p>- Köszönöm, szíveskedjék visszavonulni - szólt az elnök, s bekérette a másik tanút,
               Csetneky urat.</p>
            <p>Walzer úr a külső szobában várta Lusztigot.</p>
            <p>- Nos?</p>
            <p>- Rendben van.</p>
            <p>- Jó. Holnap reggel jőjjön el hozzám.</p>
            <p>Csetneky meghajtotta magát az elnök előtt.</p>
            <p>- Nemde Csetneky úr?</p>
            <p>- Az vagyok.</p>
            <p>- Szíveskedjék előadni mindent, ami azon a bizonyos napon a Váci-utcán történt.</p>
            <p>- A korzón sétáltam - kezdte a tanú - és a Zsibárus-utca közelében találkoztam egy
               hölgyismerősömmel. A kisasszony megállított és elpanaszolta, hogy egy szalmakalapos
               úr mindenütt a nyomában van, szabadítsam meg tőle. Megjegyzem, hogy ez a hölgy
               állandóan abban a hitben élt, hogy a férfiak az utcán követik. „Nagyon szívesen” -
               feleltem, s miután abban az időben még nagyon forróvérű krakéler voltam, rögtön
               megszólítottam a szalmakalapos urat: „Bocsánat - mondtam - kérném csak egy szóra...”
               Egy kapu alá mentünk, ahol bemutatkoztam neki, s megmondtam, hogy mily kellemetlen
               kötelességet rótt rám a kisasszony. Orsovai úr a leglovagiasabb hangon jegyezte meg,
               hogy tévedés lesz a dologban, mert ő rendes sétáját végezte, s a Váci-utcán mindenki
               Calderoniig megy, megnézi az arcképeket és visszafordul. Erre én bocsánatot kértem
               tőle és távoztam.</p>
            <p>- Hogy eshetett meg mégis - szólt közbe a tenorhangú állatorvos - hogy mindenki
               tettleges bántalomról beszélt?</p>
            <p>Csetneky úgy tett, mint ahogy a védők szoktak az ügyészszel, a törvényszéknél: rá se
               nézett, s továbbra is az elnök arcába nézve felelt hivatalos hangon:</p>
            <p>- Ahhoz semmi közöm, hogy a többiek mit beszéltek.</p>
            <p>Szinte ellenséges indulattal volt az állatorvos ellen, úgy, hogy ez összehúzta magát,
               érezve az általános hidegséget, amely ellene irányult, s azontúl nem szólt egy szót
               sem.</p>
            <p>- Különben is, - mondta még a tanú - a szóbanforgó hölgy, fájdalom, oly csúnya, hogy
               nem teszem fel Orsovai úr ízléséről, hogy utána ment volna. De a kisasszony megkért
               erre a kínos dologra, hát megtettem.</p>
            <p>Az elnök hidegen végezte tisztét:</p>
            <p>- Köszönöm. Szíveskedjék visszavonulni.</p>
            <p>Walzer úr ezt is megfogta künn:</p>
            <p>- Rendben van?</p>
            <p>- Rendben.</p>
            <p>- Jó. Jőjjön el hozzám holnap délelőtt.</p>
            <p>A várakozók közt nagy volt az elégedettség, amikor a koronatanú vallomásáról is
               értesültek. Az újságírók lázasan jegyeztek, inkább a külső képre helyezve súlyt, mert
               a bíróság tárgyalása becsületszó alá zárt titok volt. A lipótvárosi kaszinó szolgája
               egy borítékkal a kezében szaladt el.</p>
            <p>A becsületbírák most tanácskozni kezdtek. Az elnök összegezte a vallomások
               eredményét, s éppen a forma kedvéért még Kamerál képviselő szólt néhány szót. Mint
               tapasztalt becsületbeli férfiú, figyelmeztette a bírákat tisztük kiváló fontosságára,
               s arra, hogy e pillanatban egy ember becsülete, jövője, boldogsága függ tőlük.</p>
            <p>- Gondolják meg az urak a szavazás előtt - végezte kis szónoklatát, - hogy az igazság
               ügyét szolgálják, s hogy az egész főváros lesi e pillanatban e kis testület
               ítéletét.</p>
            <p>Erre következett a szavazás. Mindössze egy nem volt a négy cédulán. A szegény
               állatorvos írta. Az elnök nem szavazott, ami egy kissé könnyített a lelkiismeretén.
               Kihirdette az eredményt: „A becsületbíróság Orsovai Pál urat a lovagias elégtétel
               adására és vevésére feltétlenül képesnek találta.”</p>
            <p>Az ajtók kinyíltak, s öt perc mulva a bírák már a kaszinó különböző szobáiban
               pezsgőztek, ünnepeltették magukat. Walzer úr Orsovai lakására szaladt az örvendetes
               hírrel. A báró négy börziánerrel ült egy asztalnál, amelyen folyt a pezsgő.</p>
            <p>A tárgyalási terem üresen maradt. Egy télikabátos, cilinderes úr, akit a szolgák nem
               ismertek, megfogta az egyiket lenn a ruhatár előtt:</p>
            <p>- Vezessen csak abba a szobába, ahol a tárgyalás volt.</p>
            <p>A szolga fölvezette.</p>
            <p>- Itt felejtettem a szivartárcámat - mondta ez az úr, amikor a szolga újra
               felcsavarta a villamos csillárt. Azzal az asztalhoz ment, megtalálta a
               szivartárcáját, s mielőtt kiment volna, egy pillantást vetett Orsovai életnagyságú
               képére. A kép mintha hideg gőggel mosolygott volna le a magasból reá, a szolgára, a
               bútorokra, az egész kaszinóra, az egész világra.</p>
            <p>- Pfuj - mondta a télikabátos úr, s kiment.</p>
            <p>Az egyik becsületbíró volt. Az állatorvos.</p>
            
         </div>
         <div type="chapter">
            <head>XXVI</head>
            <p>Szegény Ambrosio Posiról majdnem megfeledkeztünk. Pedig ezalatt nagy változásokon
               ment keresztül. Például egészen megfehéredett a haja, s izmos nyaka előre görbült.
               Lassanként fölvette azoknak az embereknek az arcszínét, akik csak egyszer esznek
               napjában, s akkor is kávét. A térde is megrogyott, s most már igazán koldus volt. A
               szerkesztőségbe, ahová melegedni járt, egy napon nagyon szomorúan állított be. A
               mosónéját, aki szegény, oly rendesen megverte az utóbbi időben minden nap, elvitték a
               mentők. Ki tudja, talán vissza se jön többé. Részegen esett össze az utcán,
               mindenféle rút betegségekkel égette össze a belsejét az alkohol. Borzasztó asszony
               volt, de Posi sajnálta, mint ahogy sajnálunk mindenkit, aki valaha szeretettel volt
               irántunk. A mindennapi kávénak vége volt, s most igazán nem lehetett tudni, hogy mi a
               teendő. Posi tanácstalanul állt az olaszbarát újságíró mellett, aki a szemét nézte. A
               szeme ugyanis az utóbbi időben állandóan vizes volt a szegény olasznak. Mintha a
               könnyek úgy gondolkoztak volna, hogy miután annyi dolguk akad, hát legjobb lesz
               permanenciában lenni, Posi szemén mindig ült egy csöpp, s e mögött a kis vizecske
               mögött révedezett bizalmatlan, szomorú pillantása. Eddig legalább mindig tiszta volt
               az inge, most azonban ennek is vége lett. A mentőkocsiban elvitték az ő életét, az ő
               vagyonát, az ő tisztaságát, az ő mindennapi híg kávéját, meg a szerelmet is.
               Mindent.</p>
            <p>Posi határozottan önfejű ember volt. A nyomorúság folyton ujabb és ujabb hadakat
               küldött ellene; már minden oldalról körül volt kerítve, már alig volt benne élet. De
               Posi még mindig viaskodott, darabokra tépett lélekkel, véresen, piszkos ingben. Posi
               - és ez szóról-szóra igaz - a fejébe vette, hogy még egyszer elmegy a királyhoz. A
               felséges úr jósága határtalan s ha egyszer már megértette, másodszor is meg fogja
               érteni. „Utóvégre is - ordította valami kétségbeesett hang a szegény ember haldokló
               lelkében - igazságnak mégis csak kell lennie a földön s az nem lehet, hogy valaki igy
               minden, de minden ok nélkül nyomorultul elpusztuljon!”</p>
            <p>A szerkesztőségben körüljárt egy kis papirdarab s mivel Ambrosio már nagyon erősen
               köpte a vért, sikerült összegyüjteni számára egy második bécsi útra szükséges pénzt.
               Ezzel aztán el is utazott. De hiába járt a királynál. Azt mondják, hogy amikor a
               kabinetiroda főnöke a többi kérvényekkel együtt erről is referált a királynak,
               őfelsége elmosolyodott s összecsapta a kezét, mondván:</p>
            <p>- Ennek a szegény embernek igaza van, de szegény olyan szegény, hogy még én se tudok
               rajta segíteni!</p>
            <p>- Információim szerint - jegyezte meg a kabinetiroda főnöke - a magyar kormánynak
               fölötte kellemetlen ez az ember. Fiuménak érdeke, hogy ne kerüljön oda vissza.</p>
            <p>- Mit csináljunk - mondta a király - hát nem fogadom szegényt.</p>
            <p>Sóhajtott, mert érezte a véghetetlen nyomorúságnak azt a lehelletét, amely a
               kérvényből feléje csapott. Föltette a pápaszemét.</p>
            <p>- Menjünk tovább - mondta - s a kabinetiroda főnöke monoton hangon a következő
               kérvényről referált.</p>
            <p>„Menjünk tovább” - s ezzel vége volt Posi ügyének a legmagasabb fórum előtt is. Ezen
               a ponton levette róla kezét az emberek hatalmában levő földi igazság s most már egyes
               egyedül vagdalkozott utolsó csöpp erejével a nyomorúság rémes hadserege ellen.
               Visszajött Bécsből s szégyelte, hogy a szegény ujságirók pénzét hiába költötte
               el.</p>
            <p>- Meg kell halni - mondta az első szép tavaszias napon, hogy az Andrássy-út külső
               felén sétált. De semmi bátorsága sem volt. Remélt még egy kicsit, valami majd csak
               történik vele.</p>
            <p>És egyszerre csak megállt. Messziről egy bicikliző hölgy röpült feléje a kocsiúton.
               Megdöbbent a látásán, mert nagyon hasonlított így távolról a feleségéhez. Kiállt a
               gyalogjáró szélére, hogy jól lássa, amikor arra karikázik. Egy pillanat mulva már
               mellette suhogott a női ruha s Posi megismerte a feleségét. Ő volt, elegáns
               bicikliruhában. A fején kacér kis sapka, szőke fürtei kedvesen lobogtak a halántéka
               körül s arcáról lemosolygott az, hogy ez az asszony most kelt föl, jól megreggelizett
               s nagy élvezettel karikázik a napsugáron. Hogy melléje ért, ránézett a rongyos
               emberre.</p>
            <p>Megismerte, de semmi meglepetést nem árult el az arca. Sőt nyugodtan mosolygott,
               mondhatni kacéran nevetett rá Posira s vissza se nézett rá, amikor elszáguldott
               mellette. Egy perc mulva már csak lobogó ruhája látszott, de, mondom, állandóan
               könnyes volt Posi szeme, hát nemsokára már ezt se látta.</p>
            <p>Mérhetetlen düh fogta el. Csak most jutott eszébe, hogy ő még mindig törvényes férje
               ennek az asszonynak. Hogy még mindig az ő nevét viseli s hogy ha valamikor alkalma
               volna valami jól kereső tisztességes nőszemélylyel házasságra lépni, nem lehetne,
               mert még nem vált el ettől. S e pillanatban új reménynyel töltötte el egy jó házasság
               gondolata. Valami jó házasságé, hogy az asszony legalább is egy forintot keressen
               minden nap. Igen, el fog válni ettől a végleg elzüllött teremtéstől. A dolog nem lesz
               nehéz, hisz oly könnyű rábizonyítani a házasságtörést. Pesten dolgozó fiumei
               munkásoktól tudta, hogy valami főhadnagygyal él.</p>
            <p>Még aznap délután fölkereste az olaszbarát ujságirót. Elmondta neki, hogy el akar
               válni a feleségétől. Megmagyarázta neki, hogy a szegény embernek ez nem kerül
               pénzébe. Hogy ő majd kijelöl egy fiumei ügyvédet, aki a maga nemében elsőrendű
               kapacitás s aki a kamarai szabályok értelmében ingyen köteles elvállalni a
               képviseletét. Meg is irták a leveleket, az elsőt a fiumei kamarának, a másodikat
               ennek a hires ügyvédnek s ékes szavakban magyarázták el neki Posi nyomorúságát. Hisz
               oly kevésről volt szó... néhány beadvány a törvényszékhez s aztán egyszer éppen hogy
               el kell menni. A hirneves ügyvéd válaszára egy hétig vártak. Akkor megjött a levél.
               Rövid és erélyes kis irás volt. Hogy a doktor úrnak most töméntelen dolga van s nem
               ér rá ilyen apró-cseprő ügyekkel foglalkozni. De ha Posi úr azonban erőnek erejével
               ragaszkodik a doktor úrhoz, kötelességéhez híven elvállalja az ügyét, ámbár nem
               kezeskedik arról, hogy a fiumei törvényszék illetékesnek fogja magát tartani, mivel
               Posi legutóbbi lakóhelye nem Fiume, hanem Susák volt, s ez már horvát terület.</p>
            <p>- Irjunk egy más ügyvédnek - mondta vigasztaló hangon az olaszbarát.</p>
            <p>- Nem - kiáltott Posi - most már nem írunk senkinek! Most már nem kell nekem semmi!
               Csak hallotta volna ezt az ügyvédet, amikor képviselőjelölt volt... Most ránk se akar
               ismerni!</p>
            <p>Az urak, akik körülötte álltak, nem szóltak egy szót sem. Megalázó látvány volt ez a
               szegény olasz, akin a világ semmi hatalma nem tudott segíteni. Megalázó volt minden
               férfilélekre nézve. Az emberek azt hiszik, hogy az akarat hatalom. Ime, mit szólnak
               ehhez a Posihoz? Ott állt és végső elkeseredéssel szólt:</p>
            <p>- Engem mindenki felrúg.</p>
            <p>Csitítani kezdték, vigasztalgatták. De már ők maguk se találtak vigasztaló szót a
               számára. Egyik-másik kisompolygott, mert utálatosnak találta ezt a lassú kivégzést,
               amelylyel a balsors öli az áldozatát.</p>
            <p>Ez volt Ambrosio Posi válópöre, amely után nem mert többé a szerkesztőségbe menni.
               Szégyelte, hogy már hónapok óta ezekből a vagyontalan fiukból él s hogy bécsi útjára
               külön is megpumpolta őket. Kiment megint a központi pályaudvar kertjébe, de most nem
               volt szerencséje. Ropogós szoknyájú cselédlányok boldogan sétáltak bakákkal és
               mesterlegényekkel, kézenfogva. Hiába keresett, hiába nézett körül, sehol sem látott
               valakit, aki utódja lehetett volna a mosónénak. Igaz, hogy a külseje nem volt
               bizalomgerjesztő. Rongyos és piszkos volt, sovány és görbe, vizes szeméből éhség és
               bánat villogott, a haja hosszúra nőtt s megőszült, szóval Ambrosio Posival olyan
               alaposan elbánt a Gondviselés, hogy érdemes lett volna lefotografálni.</p>
            <p>Innen is elsompolygott, s kifelé ment a külvárosi utcákon. Most még egyszer
               visszagondolt a jó meleg fogházra, a rabkosztra, amelylyel ez a vendégszerető nagy
               város mindjárt az első napon megkínálta. Egy rendőr jött vele szemben, s nagyon
               gyanúsan nézett rá. Posi sejtette, hogy ezeknek a gyanús nézéseknek előbb-utóbb
               megint börtön és toloncház lesz a végük. De a rendőr, hála istennek, tovább ment.
               Hagyta Ambrosiot. Ambrosio pedig köhögni kezdett, s hogy a köhögése nem akart szűnni,
               nekidőlt a temető falának, így legalább volt, ami megtámasztotta. Úgy köpte a vért a
               gyalogjáróra, az ő szegény, drága vérét, amely minden köhögéssel fájdalmasan szakadt
               ki a tüdejéből. Reszketett a térde, s az arca egészen elsáppadt. Nagy kábulat fogta
               el, s oly gyönge volt, hogy a cókmókjaikkal hazatérő zsibárusoknak és tót
               munkásasszonyoknak, akik undorodva kerülték ki a véres gyalogjárót, csak egy bánatos
               mosolylyal tudott felelni.</p>
            
         </div>
         <div type="chapter">
            <head>XXVII</head>
            <p>Iványi Sándor vidékre utazott, s úgy beszélték, hogy soha többé nem is jön vissza. A
               politikát megutálta, s a bátyja birtokán pihen. Azt is mondták, hogy az irodalomra
               adta magát, s egy regényen dolgozik. A képviselők egy kis frakciója, amely sokra
               becsülte a bukott államtitkárt, egyideig lármázott az érdekében, de hiába. Iványinak
               magának se volt kedve visszatérni a politika piszkos labirintjába. Vidéken volt,
               elbujt, s azt akarta, hogy elfelejtsék. A stréber politikusok örültek ennek, s egy
               félóra alatt szívből elfelejtették. Egy asszony sírt csak utána sokáig, hosszú
               délutánokon, még hosszabb éjjeleken át.</p>
            <p>Mert most már éjjel is lehetett sírnia. A párbaj-história óta külön szobában aludt
               Elly. A kis budoárjából valóságos leányszobát csinált. Úgy rendezte be, mint ahogy
               valamikor az édesanyja rendezte be a szobáját Chicagóban. Világoskék mennyezetes
               ágyat állított bele, s világoskék bútorokat. Ebbe a kis zugba zárkózott be, itt
               foglalkozott emlékeivel és itt sírta ki magát, amikor már nem tudta visszafojtani a
               könnyeit. Nagy gonddal és szeretettel igyekezett azon, hogy megint lány legyen
               belőle. Lányoknak való regényeket vett, s iparkodott együtt érezni a szentimentális
               hősökkel. Egyszer az az ötlete támadt, hogy naplót fog vezetni. Ezt lányos
               gondolatnak találta, de amikor másodszor irt az ezüstcsattos kis könyvbe, úgy érezte,
               hogy ez komoly dolog, mert jót tesz a lelkének. Ebből az időből valók az itt
               következő sorok, naplójának harmadik fejezete:</p>
            <p>Hétfő. </p>
            <p>„Éjfél van, s megint egyedül vagyok a szobámban, mint két évvel ezelőtt, amikor a
               mama még élt, s amikor még félnem kellett, hogy rajtakap a virrasztáson. Hogy ezt a
               szót: mama, leírom, úgy érzem, mintha idegen nyelven írnék. Két éve idestova, hogy
               ezt a szót ki nem mondtam, le nem írtam. Szegény mama a földben van, elképzelem a hó
               alatt nyugvó temetőt, s a keményre fagyott földet, amely mamának szép fehér mellére
               nehezedik. Óh, mily jó volna, ha most is itt volna a szomszéd szobában, hogy így egy
               ingben átmehetnék hozzá, a nyakába akaszkodhatnám. Ma történik először, hogy
               hosszasabban gondolok mamára. Azt hiszem, hogy ez azért van, mert nagyon egyedül
               vagyok. Sándor elutazott, s érzem, hogy soha többé nem jön vissza. Apa egész nap a
               kimutatásaival foglalkozik, s nem akarom megrontani azt a hitét, hogy boldog vagyok.
               Istenem, ha elgondolom, hogy egy idegen ország kellő közepén vagyok, s nincs más
               senkim, csak ez a papirlap, amely közönyösen tűr mindent, amit a tollammal ráírok...
               Ma szigorúan elhatároztam, hogy nem alszom soha többé egy szobában a férjemmel.
               Amikor utoljára feküdtünk egymás mellett a nagy ágyban, s én virrasztottam, nehéz
               álma volt. A kínlódó emberek nyugtalan álmát aludta, gyötrődés volt csak nézni is.
               Mélyen lélekzett, s izgatottan hánykolódott. A haját összekuszálta a sok forgolódás
               és a szája kinyilt. Talán láza is volt, oly vérpirosnak láttam az arcát az éjjeli
               lámpa fényénél. Ez a szegény ember szerelmes, olyan szerelmes, mint valami
               tizennyolcéves fiú. Furcsa, hogy a férfiak nem utálnak a feleségük mellé feküdni, ha
               másba szerelmesek. Én a legnagyobb kínokat álltam ki minden este, amikor melléje
               kellett feküdnöm, s boldog voltam, ha valami gyűlésen vagy banketten volt, hogy magam
               aludhattam el a nagy ágyban. Most egyedül fekszik benne, s én boldogan nyújtózom el a
               takaróm alatt, egyedül, szabadon.”</p>
            <p>„Óh, ha apa nem volna, már nem kellene virrasztanom. Mindennap fölteszem magamban,
               hogy elmondok neki mindent, elsírom, öreg vállára hajtva a fejem, minden panaszomat,
               de nem tudom megtenni, nem tudom. Amint meglátom jó arcát, amint látom, mint örül, ha
               mosolygó arccal szólok a férjemhez, egyszerre elröppen a lelkemből az akarat. Nem
               tudnék fájdalmat okozni ennek az áldott öreg embernek, s marcangolja a szívemet az a
               tudat, hogy egy napon mégis csak ez lesz a vége. Egy napon nagyon össze fog gyülni
               bennem a keserűség, s mindent elmondok neki, hogy vigyen vissza Amerikába, hogy új
               életet kezdjek. Hátha az az új sikerülni fog, hátha megbocsátja a jó isten, hogy ezt
               a régit elhibáztam. De mit csináljak, ha megint meglátom boldogságtól sugárzó
               szemét? Apának még legföljebb tíz esztendeje van ezen a földön, s ebből a tízből
               legalább is egyet tönkreteszek ezzel a vallomással, - ha ugyan nem mind a tízet.
               Van-e jogom éveket venni el az apám életéből, s nem kötelességem-e tovább csalni,
               hogy boldog legyen? Érzem, hogy nagyon sokkal tartozom apának. Nem, nem, soha nem
               szólok neki. Legalább is addig, amíg birom ezt az életet.”</p>
            <p>„De hogy birjam Sándor nélkül? Sándor, Sándor, mindig csak visszatér hozzám a képe,
               látom ősz hajszálait, mély szemét, s azt a sebhelyet a vállán, amit valami párbajban
               kapott. Tudom, hogy asszonyért kapta, kitaláltam, meg mernék rá esküdni, s mégis
               odaadnám az életemet, ha még egyszer megcsókolhatnám azt a kardvágást.”</p>
            <p>„Tegnap megismerkedtem egy nagy politikussal. Roppant érdekes ember. Valamikor
               miniszter volt, s azt mondják róla, hogy ő a legerősebb fej ebben az országban. Azt
               magam is tapasztaltam, hogy rettenetes igazságérzet lakik benne. Nem szép ember, de
               erős. Mindenki reszket tőle ebben az országban. Nagyritkán nyilvánítja csak a
               véleményét, de azért mégis ő itt a legnagyobb úr. Csöndes magányából ő kormányozza a
               miniszterelnököt és a királyt. Az udvarnál utálják, és félnek tőle. Furcsa dolog; nem
               teszem fel erről az országról, hogy ne akadna benne még egy-két ilyen erős elme, s
               mégis ezt az egyet imádják csak. Talán azért van ez így, mert nagyon tisztességes
               ember. Azt pedig fölteszem erről az országról, hogy ilyen tisztességes ember nincs
               több benne.”</p>
            <p>„Szeretem ezt az embert, mert sokban hasonlít Sándorhoz. De Sándor érzékenyebb, mint
               ő. Ez az ember sohse fogja megutálni a politikát, mert ővele senki se mer
               komiszkodni. Sándor finomabb ember. Ez nyers, azt mondják, durva is. Érdekes, hogy ez
               is imádja a drága szőnyegeket és a régi képeket. Hallom, hogy a lakásán valóságos
               kincseket rejteget, tisztán a maga gyönyörűségére. Ha férfi volnék, irigyelném,
               nagyon irigyelném. Ez az igazi férfi-élet! Úrnak lenni, kényszeríteni a többit a
               megalázkodásra, az imádatra, minden hatalmi forma nélkül, tisztán észszel és erővel
               kormányozni a leghatalmasabbakat, nem fogadni el semmit, magányosan járni a hegyeket,
               lenézni mindent és mindenkit. Érzem, hogy még mindig nem irtam le igazán ezt az
               embert. Nem barlangban élő bölcs, akihez tanácsért járnak, nem is intrikus, akivel
               számolni kell. Egy darab nyers, de öntudatos erő. Úgy képzelem el, mint valami
               hatalmas vizesést. Egy ügyes miniszterelnök belékapaszkodhatik, s hajthatja vele a
               maga kis gépeit, ha neki is úgy tetszik. De porrá zúzza és elsodorja azt, aki nincs a
               kedvére. Egymagában az igazság nem lehet ily félelmetes, s egymagában az erő nem
               lehet ily tiszteletreméltó. Ez az ember - most azt hiszem, eltaláltam - az
               igazságnak és az erőnek vegyüléke, erős igazság vagy igazságos erő. Egyszer beszéltem
               vele, de már imádom, mint figurát. Ha regényben olvasnám, szerelmes volnék belé.”</p>
            <p>„Nem, egészen őszinte leszek. Ha nagyon elkeseredem és mindenről lemondva megpróbálok
               szeretőket tartani, ez lesz az első. Az asszonyok félnek tőle. Talán érdekelni fogja
               egy asszony, aki legalább az első napon reszketés nélkül mer a szemébe nézni. Imádom
               a nagy erőt, a férfit, s mindig félek magamtól, ha ilyen emberrel kerülök össze.
               Kéjes borzongás fut végig a hátamon, ha magamnál valami véghetetlenül hatalmasabbal
               állok szemközt. Szeretem gyöngének érezni magamat. Talán ezért állok meg reszkető
               imádattal a tenger partján s a nagyon magas hegyek alatt. S talán ezért utálom ezt az
               életet s azt a szegény embert, aki a másik szobában egyedül hánykolódik a nagy
               ágyon.”</p>
            
         </div>
         <div type="chapter">
            <head>XXVIII</head>
            <p>A szegény ember valóban nyugtalanul hánykolódott a nagy ágyon. Nem tudott elaludni, s
               ilyenkor mindig kénytelen volt gondolkozni. A párbaj, amelynek alkalmából mind a
               ketten lyukat lőttek a levegőbe, erősen kiélezte a helyzetét. Landauer úr azonkivül
               megkapta a kinevezését, s már előkészületeket is tett az útra. A szinház nagyban
               hirdette a szeretett primadonna bucsúfölléptét, amely szenzációs estének igérkezett.
               L. Virág Anna egyszeribe híres lett, arcképe azonnal megjelent Calderoninál s azokban
               az állandóan megszünőfélben levő hetilapokban, amelyek oly ismeretes tipusai a magyar
               időszaki irodalomnak. A pénzvilág emberei megváltották jegyeiket erre az előadásra,
               mert igazán kiváncsiak voltak arra a hölgyre, aki miatt majd hogy déroute nem volt a
               börzén, s a ki miatt egész csomó vállalat állott az örvény szélén. Csak Orsovainak
               nem volt kedve megjelenni azon az estén. Hiába rohanták meg a virágárusok mindenféle
               virágkosár és virágeső-tervezetekkel, nem kellett neki semmi. Bágyadtan végezte azt a
               kis dolgát, ami volt, s úgy járkált, mint aki tudja, hogy valaminek történnie kell
               vele, de sejtelme sem volt arról, hogy mi lesz az a valami.</p>
            <p>A miniszter, az elpusztíthatatlan öreg újra megjelent nála, amikor a becsületét oly
               gyönyörűen megreperálták. A miniszter egyébként így gondolkozott:</p>
            <p>- Sohse fogom ezentúl cserbenhagyni ezt az embert, mert most már meggyőzött arról,
               hogy ő a legnagyobb úr a világon. Szégyellem magamat, amiért becsületügye tartamára
               felfüggesztettem a barátságot. Tudnom kellett volna, hogy az ő becsülete abszolute
               sérthetetlen. Azt tudtam, hogy mindenki éhes, de azt nem sejtettem, hogy ennyire nagy
               az éhség. Most tudom, s nincs okosabb politika, mint az élelmezővel barátkozni.</p>
            <p>Megjelent, s most igazán nem zsenirozta magát.</p>
            <p>- Édes öcsém - mondta - borzasztó helyzetben vagyok.</p>
            <p>Orsovai gépies mozdulattal ment a kassza felé. A miniszter folytatta:</p>
            <p>- Itt van ez a Schön, aki a négyezer forintjáért zaklat. A másik zsidó tizezerért
               zaklat, minden zsidó zaklat.</p>
            <p>Orsovai minderre nem felelt, csak rámutatott a nyitott kasszára. A kis öreg odament
               és nagy otthonossággal piszkált benne. A miniszternek határozott betörő-talentuma
               volt. Ezt a komplikált, sokajtós, fiókos kasszát egyszer látta csak belülről, s most
               mégis minden rekeszét pontosan ismerte. Ráncos kis keze ügyesen járt a fiókocskák
               közt, bütykös ujjai oly mozgékonysággal húzogatták a fiókokat, mint ahogy a
               gyakorlott orgonajátékos húzogatja a regisztereket. Igen, a kegyelmes úrnak ez volt a
               hangszere, a Wertheim kassza. Művésze volt ennek az instrumentumnak, de a szegény
               orgonistához hasonlatosan ő is mindig olyan hangszeren játszott, amely nem volt az
               övé. A kis öregnek nem volt kasszája, s ez volt az ő korának egyik legnagyobb
               komikuma.</p>
            <p>Kikotorászott egy csomó pénzt és hangosan kezdte olvasni:</p>
            <p>- Kettő, négy...</p>
            <p>A milliomos blazírtan intett:</p>
            <p>- Ne számolja... Vigye el, úgy, ahogy van. Vegyen, amennyit akar.</p>
            <p>A kegyelmes úr bánatosan nézett vissza a kasszára, most már sajnálta, hogy nem vett
               ki többet. De tapasztalt ember volt, tehát tudta, hogy az életnek vannak kellemetlen
               percei, s hogy a teljesített vágy mindig egy kis csalódást hord a méhében.</p>
            <p>Zsebregyűrte a pénzt.</p>
            <p>- El kell mennem - sóhajtotta, s kezet nyujtott Orsovainak.</p>
            <p>Ez a hintaszékén ült s maga elé bámult. Csak úgy hanyagúl adott kezet a miniszternek,
               s tovább szívta a szivarját. Föl se kelt.</p>
            <p>- El kell mennem - ismételte a kegyelmes ur, mire Orsovai nagyon csöndesen, bánatos
               szelidséggel szólalt meg:</p>
            <p>- Bánom is én.</p>
            <p>Nagyon bizalmasak voltak, ez úgy kifejlődik idővel. A kegyelmes úr nevetett, s
               távozóban fejcsóválva jegyezte meg:</p>
            <p>- Fiú, fiú, ma nincs jókedvében...</p>
            <p>Azzal elment.</p>
            <p>A fiú egyedül maradt, s új szivarra gyujtott. Nagyon elégedetlen volt, s várta azt az
               eseményt, ami majd valami határozott irányba vezeti az életét. Mert így csupa
               bizonytalanság volt az exisztenciája. A feleségével hetek óta alig, hogy beszélt, s
               az biztos volt, hogy ez nem maradhat így. A hatalma minden irányban oly nagyra
               növekedett, hogy ő, akinek soha egy gondolata nem volt, aki soha véleményt semmiről
               nem alkotott, utálni kezdte az embereket. A legváltozatosabb formákban is mindig egy
               és ugyanazt a dolgot látta: az általános nagy éhséget, s azt az üres helyet a
               váltókon, amely a zsiráns hiányát jelentette.</p>
            <p>Ez a bizonytalan hangulat úgy dobálta, mint a hullámos tenger egy fadarabot.
               Hozzácsapdosta kemény igazságokhoz, belelökte a piszokba, majd megint felszalasztotta
               egy hullám tetejére, hogy a napot lássa.</p>
            <p>Egy napon például a következő dolog esett meg vele. Egész délután otthon volt, s
               unatkozott. Végigböngészte a lapokat, de ebbe beleunt. Föl-alá járkált a szobájában,
               s egyszerre csak megállott a könyvtára előtt. Ez most történt vele először. Amikor a
               villába behurcolkodott, egy könyvkereskedő rásózta ezt a hatalmas könyvtárat. De soha
               nem jutott eszébe egy könyvet is a kezébe venni. Most a félhomályban csak úgy
               találomra belenyúlt a szekrénybe és kihúzott egy kis kötetet. Annak a költőnek a
               versei voltak ebben a könyvben, aki ugyanakkor bukott ki a Kisfaludy-társaságból,
               amikor őt beválasztották.</p>
            <p>- Fehér József - olvasta a szerző nevét - ez nagy szamár lehet, ha kibukott a
               Társaságból.</p>
            <p>(A Kisfaludy-társaságot bizalmasan csak Társaságnak nevezte.)</p>
            <p>De azért belenézett, s végig olvasott egy kis szerelmes verset. A költők legnagyobb
               hatalma abban áll, hogy minden szerelmes versük ráillik az olvasó esetére. Orsovai
               konstatálta ezt, s örült a versnek, mert a költő is reménytelenül szeretett, s arról
               énekelt, hogy a leány soha sem lehet az övé.</p>
            <p>- Ez nem is rossz - mondta Orsovai.</p>
            <p>Lámpát gyujtott s leült az íróasztalához. Mosolyogni kezdett. Most már nem nézett a
               könyvbe, hanem a szivarfüstöt bámulta, s a mosoly egyre szélesebb lett az arcán.
               Végül halkan elnevette magát.</p>
            <p>- Verset fogok írni - mondta.</p>
            <p>S bemártotta a tollat. Gondolkozni kezdett, hogy miképpen kezdje. De csak odáig
               jutott, hogy gondos kalligráfiával felírta a nevét a papirra. De már úgy érezte, hogy
               valami gondolat támad a fejében, s amikor ezt írta: Pál, Pál, P, P, P, nagyon kezdett
               fájni a szíve. Most kérdezte először magától, hogy mire való ez az egész élet. Ez a
               hatalmas kérdés megrázta a lelkét. Igen, mire való az élet és mire való a hatalom,
               mire való minden ezen a világon, ha az ember egy kis szerelem miatt elveszíti az
               egész lelkét? Az arca kipirult egy kicsit és izgatottan irta le az első sort:</p>
            <p>Mire való az élet?...</p>
            <p>De ekkor bejött a szolgája:</p>
            <p>- Egy úr akar beszélni a nagyságos úrral.</p>
            <p>- Nem vagyok itthon.</p>
            <p>A szolga kiment, de mindjárt visszajött:</p>
            <p>- Azt mondja, hogy okvetlenül kell beszélnie a nagyságos úrral. Tolnainak hívják.</p>
            <p>Orsovai hangosabban ismételte:</p>
            <p>- Nem vagyok itthon.</p>
            <p>A szolga megint kiment, de harmadszor is benyitott, s csöndesen mondta:</p>
            <p>- Azt mondja az az úr, hogy sikkasztási ügyben jött.</p>
            <p>- Sikkasztási ügyben?</p>
            <p>- Azt mondja.</p>
            <p>Letette a tollat, s a papirlapot megfordította. Azzal felállt:</p>
            <p>- Küldje be.</p>
            <p>Egy kiéhezett arcú fiatalember jött be. Hosszú fekete haja volt, s a szeme kissé
               keresztbe állott. Kopott fekete szalonkabát volt rajta, s lerítt róla az a kínos
               kényszer-elegáncia, amely onnan van, hogy egy Ferenc-József kabátot kapott valakitől,
               s most ezt hordja, mert nincs más.</p>
            <p>- Orsovai úrhoz van szerencsém?</p>
            <p>- Az vagyok. Micsoda sikkasztási ügyről beszél?</p>
            <p>A kopott ifjú közelebb ment az íróasztalhoz, amelyet erősen megvilágított egy kis
               villamos állólámpa. A szoba egyébként sötét volt, mert a zöld ernyő mind a fényt az
               asztalra verte. Az ifjúnak csak az éhségtől ragyogó szeme világolt ebben a homályban,
               egy kis zöld fénynyel, amit a lámpaernyőtől kapott.</p>
            <p>- Én kérem - kezdte - az a Tolnai vagyok, akit elbocsátottak, mert tizenöt forintot
               sikkasztottam.</p>
            <p>- Honnan bocsátották el?</p>
            <p>Az ifjú csodálkozva nézett rá, hogy nem tudja. Azt hitte, hogy a neve már meg van
               bélyegezve az egész világ előtt.</p>
            <p>- A vállalattól - felelt - az intézettől... A nagyságos úr intézetétől a
               munkanélküliek számára.</p>
            <p>- Hát maga sikkasztott?</p>
            <p>- Én, kérem.</p>
            <p>Csönd lett. Orsovai kelletlenül nézett rá:</p>
            <p>- Hát most mit akar?</p>
            <p>- Vissza szeretnék jutni, kérem, mert én becsületes ember vagyok. Azt a pénzt azért
               loptam, mert nagyon szerelmes voltam és egy asszonynak vettem rajta valamit. Bevallom
               nyiltan.</p>
            <p>A szeme mutatta, hogy nem hazudik. De ettől a kínos vallomástól reszkető lett a
               hangja.</p>
            <p>- Most két napja, hogy nem ettem - folytatta szemérem nélkül. Azért jöttem, hogy
               tessék nekem megkegyelmezni és visszavenni az irodába. A tizenöt forintot le lehet
               húzni két hónap alatt. Az anyám sírjára esküszöm, hogy becsületes ember leszek.</p>
            <p>Ez a hang meglepte Orsovait. A szemébe nézett a fiúnak:</p>
            <p>- Micsoda maga az irodában?</p>
            <p>- Irnok vagyok, kérem.</p>
            <p>Orsovai a tollával kezdett játszani:</p>
            <p>- Egy asszonyba szerelmes?</p>
            <p>- Óh, igen.</p>
            <p>Szerette volna most jól megvacsoráztatni, s megkérni, hogy mondja el a szerelmét.
               Szerelmes történetet akart hallani és jól esett volna neki, ha ez a fiú boldogtalanúl
               lett volna szerelmes. Olyannyira nem volt senkije a milliók urának, hogy e
               pillanatban úgy érezte: ez a szegény kidobott irnok a legjobb barátja, osztályos
               társa a boldogtalanságban.</p>
            <p>- És aztán mondani is szeretnék valamit.</p>
            <p>- Húzza idébb azt a széket és üljön le - mondta neki barátságosan Orsovai. - Látom,
               hogy maga nem romlott ember. Ha megigéri, hogy tisztességes lesz, visszaveszszük.</p>
            <p>- Óh...</p>
            <p>- Hát mit akar még mondani?</p>
            <p>- Az nagyon hosszú. Alig tudok beszélni, mert nagyon éhes vagyok...</p>
            <p>Orsovai csöngetett. Hideg felvágottat hozatott, s teát főzetett. Tetszett neki ez a
               titokzatos kaland, ez a vad-idegen ember, akit öt perc óta ismert, s aki élete
               legnagyobb titkait máris elmondta neki. Az irnok mohón ette meg a sonkát s amikor a
               forró teát kezdte kanalazni, a milliomos rászólt:</p>
            <p>- Na most már beszélhet.</p>
            <p>- Előre kell bocsátanom - szólt az irnok - hogy szocialista vagyok. Már többször
               ültem a rendőrség fogházában és benn van az arcképem az albumban. Megmondom nyiltan,
               nem bánom, ha ki is dobnak megint. Azért álltam be a vállalathoz, mert annak a célja
               egyezik az elveimmel. És azt akarom megmondani önnek, hogy nincs az egész
               vállalatában egy tisztességes ember sem.</p>
            <p>Orsovai furcsán nézett rá. Azt hitte, hogy azok közül a rajongó fiatalok közül való,
               akik nem is tudják, hogy miért, de folyton haragszanak.</p>
            <p>- Ne mondja...</p>
            <p>- Hiába mosolyog uraságod, mindent be fogok bizonyitani. Megvallom, nem hittem, hogy
               mindezt szemtől-szembe elmondhatom önnek. Azt hittem, nem is fogad. De most itt ülök
               és nem megyek el addig, amíg mindent el nem mondtam. Kezdjük elől. Azt senki se
               mondta meg önnek, hogy a pályázatnál csalás történt. A pályabíróság már előre tudta,
               hogy Pusztainak a terve fog győzni. Egy Lénárt nevű építész sokkal nagyszerűbb és
               olcsóbb tervet adott be. Ez nem az én ítéletem. Hallgatóztam az ajtón és hallottam
               őket káromkodni. Az egyik zsüritag pártolta ezt a tervet és napnál világosabban
               kimutatta, hogy jobb és olcsóbb, mint a többi. De azért mégis Pusztai kapta meg. Azt
               is megmondom, hogy miért. Mert Pusztai albérletbe fogja adni a munka egy részét a
               pályabíráknak. Azonkívül a pályabírák províziót húznak azoktól az iparosoktól, akik
               Pusztai emberei. Ezeknek érdekük volt, hogy ők szállítsák a téglát, a bádogot, a fát,
               üveget, lakatosmunkát, vízvezetéket, satöbbi. A téglagyári igazgató sógora
               Pusztainak, s ez a gazember megkente az egész zsürit. Ezért kibuktatták Lénártot, de
               harmadik díjat adtak neki. Ez talán ezer forint, de aki a munkát megkapja, az
               százszor annyit nyer. Ugy-e érti, hogy egy nagy ringbe csoportosultak, hogy az ön
               pénzén, meg az állam pénzén megosztozzanak? Rosszabb és drágább lesz ezáltal a munka.
               Azok a nyomorult szegény emberek is meg fogják ezt sínleni, akik az intézetbe
               kerülnek. Ez egy.</p>
            <p>Ivott néhány kortyot a teából és folytatta:</p>
            <p>- Ott van a felügyelő-bizottmány, amelyre semmi szükség nincs. Walzer úrnak ötszáz
               forintja van havonként, s ezért nem csinál semmit. Ezt kilopja az ön zsebéből.</p>
            <p>- Walzer úr...</p>
            <p>- Tessék végighallgatni. Walzer úr bejött az irodába és megnézte a vízvezetéki
               munkára beérkezett pályázatokat, s aláhúzta egyiknek a nevét. Ez egy Weiner nevezetű,
               aki a kaszinóban alelnök. Meg se nézték a többit, s most ezt bízták meg a munkával.
               Utána lehet nézni, kék ceruzával van aláhúzva a neve. Menjünk tovább. Azon a helyen,
               ahol a telkeket még egy hónappal ezelőtt négyszögölenként két-három forintért adták,
               az ön bizottsága negyven és negyvenöt forintot fizetett egy négyszögölért. De ez
               semmi. Az eredeti tervet már megváltoztatták Manger Boldizsár miatt. Ez a Manger az,
               aki a polgármester karriérjét megcsinálta. Tudja, ez az, akivel tavaly az a botrány
               volt, mert pimaszkodott egy tanítónővel, aki be akart jutni a fővároshoz és
               protekcióért járt nála. Ennek a Mangernek volt ott egy mocsara, s hogy ezt eladhassa,
               nagy pénzért átrajzoltatták az egész tervet és bevették az ő telkét is a megveendők
               közé. Maga a polgármester beszélt Walzer úrral ebben az ügyben, s a telekért százhúsz
               forintot fizettek négyszögölenként. Tudja ezt?</p>
            <p>Orsovai nem felelt. Erősen szivta a szivarját és hátradőlt a székében.</p>
            <p>De ez még mindig semmi - mondta a <hi xml:id="Hlk159496121">sáppadt</hi> ifjú. -
               Lénárt ajánlata szerint egy év alatt fel kellett volna épülni az egész intézetnek.
               Maga a miniszter járt közben, hogy a Pusztai kétéves tervét nyújtsák el három évre.
               Igy az összes urak tovább húzzák a fizetésüket, s tovább van honnan lopniuk. Menjünk
               tovább. A szobrászati munkával már megbíztak egy művészt, aki bele is kezdett. De
               aztán mindenféle ürügygyel elvették tőle, s odaadták egy másiknak, aki drágábban
               csinálja meg. Ez az ember kiadta az egész munkát szegény, fiatal szobrászoknak, akik
               a pénz tizedrészéért csinálják meg a szobrokat. Ez mind az ön pénzén megy, mindenki
               azon töri a fejét, hogy miképpen lophat többet. Gondolkoztam, csak úgy kedvtelésből,
               azon is, hogy hogyan lehetne ezen segíteni. De nagyon felizgatott a dolog, mert
               láttam, hogy nincs segítség. Már arra gondoltam, hogy egy röpiratban leleplezem az
               egész bandát. Úgy vannak szervezve, mint egy elsőrangú rablóbanda. Mindenik függ a
               másiktól, mindenik lop az ön pénzéből és mindenik ad belőle a másiknak is.
               Fiakkerpénzért a mult héten csütörtökön százhetven forintot fizettek ki. Ez egy nap.
               De nehogy azt higyje, hogy bérkocsin mentek. Van a Terézvárosban egy fuvaros, a
               fiakkermeister Strausz, ez adja a kocsikat. Ez azért van, mert a választásokon is ez
               a párt fuvarosa. És ilyet mondhatnék még ezret, de felfordul a gyomrom, ha mind az
               eszembe jut.</p>
            <p>Nagyon izgatott volt. Ragyogott a szeme, s halvány arcán pirosság jelentkezett.
               Elhallgatott, s csak nagy, erős lélekzése mutatta, hogy forr benne a düh ennyi gazság
               miatt. Orsovai megszólalt:</p>
            <p>- És miért mondja el mindezt nekem?</p>
            <p>- Hogy tudja, kikkel van dolga. Ha majd egyszer állni fog ez az intézet és a
               miniszter nagy beszéddel megnyitja, gondoljon arra, hogy minden téglája lopás és
               rablás, minden kilincse hazugság, mert nincs egy tisztességes ember sem ebben a
               városban. Ha másokkal csináltatta volna, akkor mások loptak volna. A legszentebb
               igazságot szolgálja ez az intézet, és haramiák építik. Amilyen hatalmas erő van a
               gondolatban, annyi a piszok a kivitelben. Sírni tudnék...</p>
            <p>Összeszorította a fogát. Látszott rajta, hogy még zöld ifjú és sejtelme sincs az
               életről. Nevetségesen komolyszámba vette ezt a sok panamát, holott ez mind
               természetesnek tünt fel Orsovai előtt. Orsovai az utóbbi időben, mint már többször
               említettük, gondolkozott, s így most hamar rájött arra, hogy ez az ifjú még nagyon
               fiatal.</p>
            <p>- Barátom - monda neki kisfaludysta-hangon, s e pillanatban mint halhatatlan, mint
               városatya, mint dísztag, mint becsületbiróságilag kvalifikált lovag, mint országos
               hirű ember, mint nagy jótevő, mint előkelő elme, mint leendő díszpolgár és képviselő,
               és mint suttogták: báró, szóval mint mindaz, ami csak lett belőle, szólt a nagy
               emberek nagy mondásainak klasszikus nyugalmával:</p>
            <p>- Barátom, az életet úgy kell venni, ahogy van.</p>
            <p>A fiú rá se figyelt, haragos szemmel nézett a sötétbe. A fiú, a szegény szerelmes
               sikkasztó úgy tele volt becsülettel, hogy nem akart ebbe belenyugodni. Egyre módokat
               keresett, hogy ezen a sok piszkon segítsen. De nem talált.</p>
            <p>Orsovai felállt.</p>
            <p>- Így van ez - sóhajtott - most el kell mennem. A kaszinóban találkozom Walzer úrral,
               majd szólok neki az ön érdekében. Hogy is hivják?</p>
            <p>- Tolnai István.</p>
            <p>- Jó.</p>
            <p>Az ifjú is felállt és vette a kalapját.</p>
            <p>- Alásszolgája - mondta.</p>
            <p>Orsovai visszahivta:</p>
            <p>- Mondja csak, szereti magát az a bizonyos asszony?</p>
            <p>- Óh, nagyon. Legalább én azt hiszem.</p>
            <p>- Úriasszony?</p>
            <p>- Igen. A férje nagyiparos és bizottsági tag a városnál. Ő is szállító az intézetnél.
               Sokat fognak nyerni.</p>
            <p>Csönd lett. Az ifjú az ajtó felé ment, s onnan még egyszer visszafordulva csöndesen
               jegyezte meg:</p>
            <p>- Ő protegált be a vállalathoz.</p>
            
         </div>
         <div type="chapter">
            <head>XXIX</head>
            <p>Még egy részlet Elly naplójából:</p>
            <p>Szombat. </p>
            <p>„Napról napra különösebb viszonyban élek a férjemmel. Szinte szégyellem magamat.
               Szegény úgy járkál a lakásban, mint valami gyerek, aki rosszat cselekedett s nem mer
               az anyja szemébe nézni. Nem bánom, legyen most már mindig így: legyek én az
               erősebbik, legyek én az úr. Nem is tudom elképzelni másként az életemet. Még csak az
               kellene, hogy ezek után szabad se legyek!”</p>
            <p>„Apa csöndesen él az ő kis lakásában és azt hiszi, hogy boldogok vagyunk. Édes, jó
               apa. Az utóbbi időben azzal szórakozik, hogy órákat bont széjjel és aztán megint
               összeállítja őket. A ház valamennyi óráját megreparálta, s most azon töri a fejét,
               hogy minden segítség nélkül egymaga fog csinálni egy órát. Én úgy teszek, mintha
               nagyon örülnék ennek a foglalkozásának, mert látom, hogy szórakoztatja. Csak attól
               félek, hogy az az óra, amit csinálni fog, nem fog járni. Ez nagyon
               elszomorítaná...”</p>
            <p>„A nagy politikussal megint találkoztam. Ez a nyers ember úgy vonz, mint a nagy darab
               vas vonzza a mozgékony, ideges kis mágnestűt. Ismeretlen reszketések fognak el, ha a
               közelébe jutok, s érzem, hogy lenyűgöz. Azt beszélik, hogy most ellenzéket fog
               csinálni a miniszterelnök ellen, s meg fogja buktatni. A miniszterelnök reszket
               ettől a gondolattól. Egy politikus ismerősön úgy fejezte ki magát, hogy „nagyon
               elkomiszodott a kormány, kell, hogy valaki felfricskázza őket.” Már pedig én láttam a
               hüvelykujját: ha ő egyszer felfricskáz valakit, akkor nagy a baj. Egy csomó képviselő
               vele megy az ő saját külön ellenzékébe. A legnagyobb részük tisztességből és a „nagy
               Nyughatatlan” iránt érzett határtalan tiszteletből. A kisebb rész, amelynek minden
               mindegy, okosságból tart vele, úgy gondolkozván, hogy a hatalom mindig az ő erős
               kezében marad. Most veszem csak észre, hogy érdeklődni kezdek a politika iránt. Talán
               Sándor hatása...”</p>
            <p>„Sándor... Elment, s most már biztos, hogy nem jön vissza. Nyugodt vidéki életet él s
               én talán soha többé nem látom édes ősz hajszálait s a kardvágást a vállán. Sándor ezt
               egy asszonyért kapta, ez nem megy ki a fejemből. De vajjon van-e jogom ezt a szemére
               vetni? Ő sohse kérte számon tőlem a multamat. Sándor... Csöndes éjszakákon mindig
               fogok rád gondolni, a te csodaszép perzsa szőnyegedre, a te szegény pénzedre, a
               melyet elvettem tőled. A te késői szerelmedre, a te véghetetlen jóságodra, szelid
               komolyságodra, s arra, hogy az élet nagyon szemtelenül dobál bennünket.”</p>
            
         </div>
         <div type="chapter">
            <head>XXX</head>
            <p>Egy délután a szobája ablakából nézte Elly, mint száll be a férje a fogatába, nagy
               szivarral a szájában. Valami részvénytársaságnak a közgyülésére ment. Alig robogott
               el a kocsi a ház elől, bejött a szobalány:</p>
            <p>- Nagyságos asszony kérem, itt van Iványi méltóságos úr.</p>
            <p>Az asszonynak úgy teleszaladt boldogsággal a szíve, hogy hangosan elnevette
               magát.</p>
            <p>- Jöjjön be!</p>
            <p>És Sándor bejött. Becsukta maga mögött az ajtót és kezet csókolt Ellynek. Szomorúnak
               látszott. A letört emberek bánatos tehetetlensége érzett ki a pillantásából. Hatalmas
               termete, amely oly jól illett a parancsoló államtitkárhoz, a zseniális emberhez, a
               nagy szervezőhöz, most mintha teher lett volna, meggörnyedt egy kissé. Nem volt
               harmónia az uralkodásra termett test és a minden hatalmától megfosztott lélek
               közt.</p>
            <p>Kezet csókolt az asszonynak, de az megkereste ajkával a száját, s ott maradt, úgy,
               lehunyt szemmel, várta, amig a lelke utóléri azt a nagy örömet, amelyet a test egy
               pillanat alatt magába vesz. Aztán leültette maga mellé a pamlagra és a szemét
               nézte.</p>
            <p>- Sándor, Sándor...</p>
            <p>Mást nem tudott mondani.</p>
            <p>- Azért jöttem - kezdte csöndesen a férfi - mert nem tudlak elfelejteni soha többé
               ebben az életben. Ez úgy van, hogy az én koromban, ahol az emlékezés kezdődik, már
               nem lehet elfelejteni semmit. Egyideig próbáltam. Klasszikusokat olvastam, de ezek
               oly világosak és átlátszóak, hogy olvasásközben valamennyin keresztül téged láttalak.
               Hát kerestem izgató, zavaros olvasmányt, amely jobban lekösse a gondolkodásomat. De
               ezt meg nem tudtam olvasni. Aztán elhatároztam, hogy magam írok. Belekezdtem egy
               regénybe; eleinte igen jól ment a munka, de már a huszadik oldalnál minden alakom
               olyan volt, mint te. Nemcsak minden nő, a férfiak is. Próbáltam a legkülönbözőbb
               karaktereket festeni, de valamennyiben téged rajzoltalak le. Hát abbahagytam, nem
               ment tovább...</p>
            <p>Ezt keserűséggel mondta. Úgy érezte: az is a letöréséhez tartozik, hogy nem tud
               regényt írni. Halkan tette hozzá:</p>
            <p>- Nekem többé semmi se sikerül.</p>
            <p>Ebben vád is volt, és ez szinte jól esett az asszonynak. Érezte azt a nagy kapcsot,
               amely rémületes erővel kötötte hozzá ezt az embert. Hozzáhajolt, most már csókolni se
               tudta, csak nagyon komolyan mondta:</p>
            <p>- Sándor...</p>
            <p>A férfi egy kicsit gondolkozott, aztán valami mosolygásféle jelent meg az arcán.</p>
            <p>- Meg még valami hozott vissza - mondta. - Abban a kis faluban, ahová elbujtam, s
               amely körül a bátyámnak az erdői vannak, van egy ezüstbánya. Amikor gyerekek voltunk,
               még jól ment a dolga a bányának. Vidám hivatalnokok vezették, az igazgatója egy
               kedves porosz öreg úr volt és a részvénytársaság szép osztalékot fizetett. Aztán,
               hogy az igazgató meghalt, a bánya is egyre rosszabbul ment. Csak, hogy éppen meg nem
               szűnt. Most viszontláttam a bányát, éppen, amikor újjászületett. Az első napokban
               csöndben aludtunk minden éjjel. Aztán egy éjszaka felriadtam. A völgyből az éji
               csöndön át valami rég nem hallott dobogás jött. Nehéz, tompa ütések. Felköltöttem a
               bátyámat. „Mi ez?” - kérdeztem. Béla felült az ágyban és hallgatózott. Aztán azt
               mondta: „Te, ez a zúzónak a hangja.” Azt mondom: „A zúzóé? Hiszen már évek óta nem
               jár.” Azt feleli a bátyám: „Ma elkezdték, most föllendül megint a bánya, mert pénzt
               kaptak attól az Orsovaitól.”</p>
            <p>Már pirosabb volt az arca és valami tűz égett a szemében.</p>
            <p>- Képzelheted - folytatta - mit éreztem. Béla befordult és tovább aludt. Én meg
               hallgattam, hogy’ kalapál a zúzó. „Bum, bum”, - lassú ütemben járt, ahogy
               gyermekkoromban hallottam. Nagyon elérzékenyültem. Két óra lehetett, hajnali kettő.
               Felöltöztem és kimentem a nagy utcára. Ott még jobban lehetett hallani. Eszembe
               jutott minden gyermekemlékem. Annyi mindenre gondoltam, hogy észre se vettem, már
               lenn voltam a bányatelepnél. És itt már zuhanásnak hallottam, amint a nehéz gerendák
               ráestek a kövekre, és a patakot is hallottam, amint sziszegve, sustorogva veszekedett
               a nagy kerékkel. És nagy keserűség fogott el. Hát itt se hagy békében ez a név? -
               gondoltam. Én eljöttem ide eltemetkezni, csöndben elhantolni az emlékeimet és
               egyszerre elkezd dübörögni az éjszakában a nagy zúzó, zuhannak a vasvégű gerendák,
               kopognak a teknők, a villamos motor megint dolgozik, fény van mindenik ablakban, mert
               a te férjed pénzt adott. Az inspekciós szobában új hivatalnokok kártyáztak, a nagy
               szellőztetőnek megint hallgattam azt a szomorú, bőgő hörgését, amire úgy emlékszem...
               minden zaj, minden éjjeli világosság azért volt, mert te pénzt hoztál ebbe az
               országba. Itt, a világ végén, az isten háta mögé dugott kis tót faluban, ahová a
               madár se jár, elnyult a te urad keze, beledobott egy marék aranyat, felrázta a
               félhalott bányát! Elszörnyedtem, hogy milyen nagy dolog ez. Hajnalban hosszú sorban
               jöttek a bányászok, égő mécsessel, emberek, akiknek eddig nem volt kenyerük, s akik
               kukoricaliszttel kevert meleg vizet ebédeltek, s akik most húst esznek és munkába
               mennek, pénzt kapnak, törődnek a jövőjükkel, terveket szőnek, házasságokat terveznek
               - mind azért, mert ti odadobtatok egy kis pénzt. És verte, verte, egyre ütötte a
               szivemet ez a nagy dobogás, a ti pénzeteknek a hangja, amely nem hagyott aludni és
               úgy felzaklatta az én szegény lelkemet, hogy sírni tudtam volna.</p>
            <p>- Sándor, te jó, te okos...</p>
            <p>Sándort úgy felizgatta az elbeszélés, hogy fölkelt és járkálni kezdett a szobában.
               Halkabban folytatta:</p>
            <p>- Akkor hajnalban, amikor hazafelé bandukoltam, irigyeltem az urad pénzét. Féltékeny
               voltam, nem rá, hanem a pénzére. Azt gondoltam, hogy ez a hatalom, amely más
               országban is nagy volna, de ezen a szegény földön egyszerűen rettenetes, megfogja a
               te lelkedet. Megmondom őszintén. Komolyan féltem attól, hogy te beleszeretsz az
               uradba, amiért ilyen nagyon hatalmas ember. Mi vagyok én hozzája képest? Ki vagyok
               én? És tudom, hogy a te lelkedet csak valami rendkivüli dolog töltheti be. És
               utóvégre az is gyönyörű, ha valaki ilyen nagyon gazdag. Azon a mértéken, ahol az
               energiákat mérik, a te urad pénze nyom annyit, mint egy nagy hadvezér, egy nagy
               költő, egy reformátor...</p>
            <p>Az asszony letérdelt eléje.</p>
            <p>- Sándor - mondta - te vagy az úr. Verj meg és én megcsókolom a cipőd porát.</p>
            <p>A férfi megsimogatta a fejét. De másra gondolt. Erős elhatározással szólt:</p>
            <p>- És el fogok menni.</p>
            <p>- Hová?</p>
            <p>- Amerikába. Dolgozni fogok. Ha igazán erős ember vagyok, két életet is megtudok
               élni.</p>
            <p>Elly, ahogy térdelt, hátradőlt és ráült a sarkára, mint a porban játszó gyerekek
               szokták. És a világ legegyszerübb hangján felelt neki:</p>
            <p>- Én pedig elmegyek veled.</p>
            
         </div>
         <div type="chapter">
            <head>XXXI</head>
            <p>A választások napja közeledett. A bukófélben levő miniszterelnöknek ez volt utolsó
               ténykedése. A lelke mélyéig erkölcstelen, de erélyes politikus föltette magában,
               hogy egy utolsó nagy erőfeszítést tesz. Pénze bőven volt ehhez: a gazdag zsidók és
               arisztokraták felekezeti különbség nélkül hordták hozzá az aranyat, hogy segítsenek
               rajta. Az irodája lázasan dolgozott, a telegrammok csak úgy röpködtek az országban,
               a felcitált főispánok és helyi kapacitások megtöltötték az előkelő szállókat. A
               város rendes képén ez mit sem változtatott, de a politikai világ hatalmas
               forrongásban volt. Csupa bizonytalanság volt a közélet, az emberek valami nagy
               rázkódást vártak. Vagy annak kellett következnie, hogy az erélyes kormányelnök
               felrugja magát a felszinre, vagy annak, hogy a kormány megbukik, s vele megy a
               semmiségbe az egész erkölcstelen rendszer, a hazugságok sok hatalmas épülete,
               elszakad a millió érdekszál, amely eddig a nagy többséget együtt tartotta, s jön
               valami levente, valami chevalier sans peur et sans reproche, aki rendet csinál ebben
               az országban. Izgatottan járkáltak a kormánypárt nagy portentumai, akik nem tudták,
               hogy maholnap nem jutnak-e koldusbotra, s a nagy Nyughatatlan okos fejjel diktálta a
               vádpontokat, óvatosan rendezte el kis hadseregét. Még ujságja is akadt, amely első
               hirnöke volt ennek az erkölcsi forradalomnak. A kormánypárt zöme, amely kitartott a
               miniszterelnök mellett, gúnyosan jakobinusoknak nevezte a kivált töredéket. A töredék
               pedig testvéri szeretetben harcolt együtt, azaz hogy semmi aktiv dolgot nem
               cselekedett.</p>
            <p>Az ő jelentőségük abból állott, hogy külön pártot alkottak. A Házban nem szónokoltak,
               a nyilvánosság előtt nem szerepeltek. De az egész ország tudta, hogy a Nyughatatlan
               vezetése alatt megtagadták a közösséget az eddigi rendszerrel, s az ország tapsolt
               nekik. A kormány helyzete egyre szánalmasabbá vált.</p>
            <p>Ebben a zavaros időben történt, hogy a miniszterelnök egy napon magához hivatta
               Orsovait. Orsovai délután ment fel Budára, s otthon meghagyta, hogy nem jön haza
               vacsorázni.</p>
            <p>A miniszterelnök nyájasan fogadta:</p>
            <p>- Üljön le, kedves uram - mondta neki - és hallgasson végig, figyeljen mindenre, amit
               mondok.</p>
            <p>Orsovai leült, s a kis Annára gondolt e pillanatban. Semmi más gondolata nem volt, ez
               gyötörte fájdalmas következetességgel. Mintegy kábultan látta csak a körülte
               forrongó világot, nem emlékezett a tegnapra s a holnappal nem törődött. A pénz meg
               még jobban folyt a kezei közül, most már azt a csekély ragaszkodást sem érezte amely
               eddig az aranyhoz kötötte. Hadd vigyék el, neki nem kell, hadd boldoguljanak, neki
               csak egy szinésznő kell, egy középtehetségű szegény kis szinésznő, akit elvisz a
               férje vidékre, hogy soha többé nem fogja látni. A férje, egy rongyos állatorvos, egy
               bizonyos Landauer nevezetű, egy senki, egy semmi, aki talán csak úgy véletlenül jött
               a világra...</p>
            <p>Alig vette észre, hogy a miniszterelnök beszélni kezdett hozzá, nyers katonahangon,
               szinte parancsolva; a gorombaságig brutális őszinteség recsegett ki a hangjából:</p>
            <p>- Kedves uram - mondta neki - mindenekelőtt jöjjünk tisztába egy dologgal. Én azt
               hallottam, hogy ön szeretne képviselő lenni. Megjegyzem, hogy világosan kell
               beszélnie, mert én is nevén szoktam nevezni a gyereket. Igaz ez?</p>
            <p>Mit tehetett mást, mosolyogva hagyta rá:</p>
            <p>- Igaz.</p>
            <p>- Nézze édes barátom - folytatta a miniszterelnök - én magát ezennel megkinálom egy
               kerülettel. Legyünk őszinték: nekem nagy szükségem van önre. A pénzére, a
               népszerűségére, a nevére, s főleg arra a rémületesen sok összeköttetésére, amit a
               vállalatai révén szerzett. Hogy egy kicsit tapogatóztam a városban, megdöbbenve
               konstatáltam, hogy Budapesten minden ember az ön rabszolgája. Uram, ha ön akarná,
               holnapután császár lehetne.</p>
            <p>Orsovai csak mosolygott. A kegyelmes úr szigorú hangon folytatta:</p>
            <p>- A vásár kettőnkön áll. Én felajánlok önnek a magam részéről egy ülést a
               képviselőházban. Hogy ez mi mindennel jár, azt ön tudja. Pénz önnek nem kell, tehát
               ez az ülés az ön számára csak címet, méltóságot és díszt jelent. Nem akarom
               feldicsérni a portékámat, úgy adom, ahogy van. Ha önnek tetszik az az eszme, hogy
               Budapest főváros egy kerületét képviseli az országházban, nyujtsa a kezét és legyen a
               barátom: Még azt is megmondom, hogy hálás ember vagyok és inkább összetöröm a mások
               csontjait és összetöretem a magaméit, semhogy cserben hagyjak valakit, akinek
               tartozom. Érti?</p>
            <p>- Értem.</p>
            <p>- És mi a válasza?</p>
            <p>Orsovai még mindig mosolygott, s szótlanul nyujtotta a kezét a miniszterelnök felé.
               Kezet fogtak. A kegyelmes úr erre elővette a szivaros skatulyáját és megkinálta
               belőle a milliomost. Aztán így szólt:</p>
            <p>- Most pedig szivarszó mellett hallgassa meg tanácsaimat. Jól figyeljen, mert néhány
               nap mulva már talán egy percnyi időt sem szentelhetek önnek, annyira el fog foglalni
               az általános szervezkedés. A dolog egyébként nagyon egyszerű: ön elmegy Walzer úrhoz,
               s megmondja, hogy nálam volt. Egyszersmind holnap délután fél hatra ide küldi. A
               többi teendőjére nézve fogadjon szót ennek az úrnak. Régi emberem, bár minden
               kerületben volna egy ilyen. Menjünk tovább. Ami a kötelességeit illeti, egyelőre csak
               arról van szó, hogy nekem nagyon sok pénz kell. Sok százezer forint. Legjobb az ilyet
               így kereken kimondani. Utálom az udvarlást. Az asszony, az más. Igazam van?</p>
            <p>- Óh, természetesen...</p>
            <p>- Sőt annyira megyek, hogy most megmondom: hagyjon magamra. Egy negyedóra mulva itt
               lesz a kis haditanácsom és készülnöm kell a jelentésre, amit nekik tenni fogok. Ha
               majd minden rendben lesz, másnak fog látni. Most viharos napokat élek és minden
               mondatom ki van számítva.</p>
            <p>A milliomos fölkelt, köszönt és ment.</p>
            <p>- Ime - gondolta a lépcsőn lemenet - most képviselő vagyok. Soha egy lépést nem
               tettem ezért a méltóságért, nem jártam senkinek a nyakára. Senki sem mondhatja, hogy
               nem a magam erejéből lettem az, ami vagyok.</p>
            <p>A Duna felé ment. Most már tavaszias illat szállt esténként a Duna fölött. Az első
               tavaszi napok járták. Titkos, kezdődő ibolyaillatot hozott a szellő a Gellérthegy
               felől, s valami édes, vizes szaga volt a levegőnek, valami erjedő, izgató elem volt
               benne, tele ébredő erők hangulatával. A városban most kezdték gyujtogatni a
               lámpákat. Még nem volt egészen este, s a citadella kivált az égből. A Margitsziget
               felől reszketett az utolsó vöröses világosság az égen, de ez csakhamar eltűnt. Hogy
               Orsovai megállt fenn a várhegyen, alatta feküdt az egész nagy város, amely most
               készült éjjeli toalettjéhez. Ezt az utcákon járó emberek nem vették észre, ezt csak a
               magasságokból lehetett látni. A Dunasoron mint két izzó gyöngysor, villant fel a száz
               meg száz gázlámpa, s a Gellérthegy oldalában, mint este ébredő éji bogarak,
               csillantak meg a szerteszórt apró lángok. A Duna minden lámpát visszatükrözött,
               kanyargó vonalakká húzta a lángokat, hosszú ezüstcölöpöket mutatott a villamos
               ívlámpák alatt, s a Gellérthegytől le egészen Ó-Budáig reszkettette az apró és nagy
               fénypikkelyeket. A távolban néhány gyárkémény tüzes füstöt okádott. A nagy, örökké
               dolgozó gyárak lázas lehellete volt ez. Pénzt csináltak, pénzt vertek mindenütt, de
               még mindig nem volt elég. Egy malom, amely közvetlenül a Duna partján állt, minden
               ablakából világított. Olyan volt ez a hatemeletes óriási kőkocka, mint valami
               boszorkányműhely, amely messze búgó morgással dolgozott az estében, ez is pénzt
               csinált, de hiába, még mindig éhes volt mindenki.</p>
            <p>- Haj, hó, képviselő vagyok! - mondta vígan Orsovai, egy kis időre megfeledkezve a
               kis Annáról.</p>
            <p>Pestről idáig lehetett hallani a kocsirobogást, a villamos csengését, s azt a halk
               morajt, ami az élő városokból hallszik, ha az egészet egyszerre látjuk. Hajók úsztak
               le csöndesen a Dunán. Ezeken is pénzt nyer valaki, de a hajók folyton fognak úszni, a
               kormos gépészek mindig fűtenek, mindig izzadnak, a kazán alatt nem hal meg a tűz, s a
               csavar örökkön forog, még mindig kell pénz, még mindig éhes a gazda. A partra nézett
               és látta, hogy hordják a zsákokat egy hatalmas fekete bárkába. A nagy szörnyeteg
               nyelte a búzát, reggel óta hordták bele, de még mindig kért. A fürdők felől
               katonazene hallatszott.</p>
            <p>- Haj, hó, az leszek, ami akarok! - mondta Orsovai.</p>
            <p>Hogy a rengeteg sok házat látta, amelyek fölött már úrrá kezdett lenni a sötétség, s
               amelyek közül kiviláglott halvány fehér sugározással a keleti pályaudvar, egy
               pillanatra arra gondolt, hogy majdnem mindenik házban van valaki, aki függ tőle. Erre
               a gondolatra kifeszítette a mellét és mosolyogni kezdett. Lenézett a szabadelvükörre.
               A nagy veranda kékes fényben ragyogott. Ez a hatalmas üvegkalitka úgy fénylett a
               sötétben, mint valami lázbeteg szeme. Nem lehetett tudni, halál lesz-e a vége ennek a
               forró láznak vagy gyógyulás. De betegesen nagy fény volt, annyi szent, s
               izgatottságot, lármát, forrongó lelkeket sejtetett. Orsovai elképzelte mindazokat a
               képviselőket, akik várakoznak, remélnek, reszketnek, s akik egyszer oly megdöbbentő
               lelkesedéssel fogadták az országházban. Ezek voltak a legéhesebbek. Ezek ordítottak a
               hatalmas étvágytól, ezek ölni és rabolni tudtak volna valamiért, amivel jól lehetett
               lakni. Mi történik, hogy fogják ezek fogadni, ha egyszer majd mint képviselő fog
               bevonulni az országházba?</p>
            <p>- Haj, hó, császár leszek! - mondta Orsovai, s eszébe jutott egy ellenzéki politikus,
               aki négy évvel ezelőtt azt mondta, hogy adjanak neki kilenc milliót és az egész
               magyar parlamentet beviszi a bécsi Reichsrathba. Ez négy év előtt volt, s ama férfiú
               kilenc millióról beszélt. Neki pedig ötvenkilenc van, és ráadásul még ezer! Szent
               Isten...</p>
            <p>Gyalog indult Pest felé, mert levegőre volt szüksége. Úgy ment végig a lánchídon,
               mint valami hatalmas király. A fejét gőgösen vetette hátra, s nem nézett rá senkire.
               Lassan haladt az éjjeli életét kezdő város felé, s tele volt hatalmának érzetével.
               Arra gondolt, hogy holnap miképpen fogja fogadni a nagykövetet.</p>
            <p>Óh, a nagykövet...</p>
            <p>Az ügy egy kissé bonyolódott. Valami amerikai konzurcium nagy szénbányákat talált
               Ázsia egy kis országában, közel a tengerparthoz. A hatalmas széntömeg kiaknázására
               hamar megalakult a részvénytársaság, s a munka megkezdődött. Eleinte rendben ment
               minden, a bánya pompásan jövedelmezett. Edwards - a jó Edwards, az öreg Hutkinson
               társa - vett is részvényeket. De aztán alaposan fordult a kocka. A bányarészvények
               hanyatthomlok estek lefelé. Ez részint a háborús világ miatt történt, részint pedig
               azért, mert rémületes sikkasztásoknak jöttek nyomára. Edwards, az óvatos Edwards
               most egyszerre elvesztette a fejét. Mindenáron túl akart adni a részvényein,
               fűnek-fának kinálta a halványzöld íveket. Hutkinson látta ezt és Hutkinson nagyon
               szerette Edwardst. Megvette tőle a részvényeket és eltette a fiókjába. Ő nem volt oly
               ideges ember, mint a társa, s úgy gondolkozott, hogy ha mindenki csal, hát a föld nem
               csal. Ahol szén van, onnan arany jön, elébb utóbb. A sok részvény évekig hevert így a
               fiókjában, mig aztán egyszer elővette őket. A szénbányákban lázas munka kezdődött, s
               az ujjászülető társaság élelmes igazgatója egy bankon törte a fejét, egy bankon, amit
               a bánya közelében kell felállitani. Tervét előadta Hutkinsonnak, aki a felesége
               életében még tele volt vállalkozó kedvvel. A bank meg is alakult, s várakozáson felül
               sikerült. A környék szegény népét valósággal kifosztotta, s rövid hét év alatt az
               exotikus bank igazgatója nagyobb úr volt a kis országban, mint maga a fejedelem. A
               fejedelem ugyanis hatalmas összegek erejéig volt a banknál érdekelve, a fejedelem a
               bank pénzén mulatta végig kétszer Európát, s ennek fejében a banknak minden szabad
               volt.</p>
            <p>Történt azonban, hogy az angol gyarmatügyi miniszternek megakadt a szeme ezen a kis
               országon, amely tele volt gazdagsággal. A bank hatalmas vállalkozásai terelték rá a
               figyelmét. S mivel a kis országnak egy nyulványa leért egészen a tengerig, a terv
               hamarosan készen volt. Az angol királynő ő felségének tengerészeti minisztere
               elhatározta, hogy ezen a parton ugynevezett szénállomást létesit. A szénállomás olyan
               állomás, ahol a hadihajók szenet vesznek föl, s ezen a cimen folyton ott
               okvetetlenkednek. Hogy a szénfölvételtől a bombázásig s a csapatok partraszálitásáig
               mily rövid az út, azt tudják őfelsége tengerészeti miniszteriumában. Tehát az angol
               kormány alkudozásba bocsátkozott a fejedelemmel.</p>
            <p>Ám a bank igazgatója nem volt rest fiú. Egy napon beállitott a fejedelemhez, s
               csontos, szögletes kalandorpofáját oly közel tolta a fejedelem olajbarna arcához,
               hogy az megijedt tőle. Az igazgató szigorúan ráparancsolt a fejedelemre, hogy legyen
               kissé tekintettel a bankra is. Aztán követelte tőle, hogy neki is legyen beleszólása
               ebbe a szén-ügybe. Erről a kihallgatásról, amelynek alkalmából a fejedelem egészen
               az ajtóig kikisérte az igazgató urat, Abbáziába is ment egy tudósitó távirat. Akkor
               olvasta ezt az öreg Hutkinson, amikor a Stefánia-szálló portása legszebb rondirásával
               irta fel egy kartonlaprja: Hutkinson G. Tamás és leánya, Chicago. A távirat
               jelentette, hogy minden rendben megy, az angol kormány legközelebb megkezdi a
               tárgyalásokat a bankkal is, úgy a bányák, mint az erdők és egyéb hatalmas vállalatok
               ügyében s a fejedelem és az országnagyok adósságai ügyében. Szóval az angol kormány
               tudta, hogy a bank nagy úr, de amig lehetett, nem állt vele szóba, mert azt is tudta,
               hogy viszont ez a csevegés pénzbe kerül. Most azonban kénytelen volt vele, hát
               elkezdte. De nem tudtak megegyezésre jutni. Hónapokig tárgyaltak, de a szögletesarcú
               igazgatónak oly kemény volt a feje, hogy még az angolok se tudtak vele bírni. Végre
               ez a szögletes ember megunta a sok hercehurcát, s ráordított az angol kormány
               emberére, hogy ő nem tárgyal többet, tessék a gazdával beszélni. A gazdát Hutkinson
               Tamásnak hívják és most Magyarországon lakik, mert a leánya beleszeretett egy ottani
               koldusba. Az angol kormány embere erre összepakolta az irásait, vette a bőrtáskáját,
               köszönt és visszautazott Londonba. A miniszter dühbe jött, amikor meglátta.</p>
            <p>- Hogyan - kiáltott rá - még a szemem elé mer kerülni, szerencsétlen?</p>
            <p>Szegényt bedugták valami irodába, s a miniszter most kétszeres energiával vetette rá
               magát kedves tervének megvalósítására. Hazacitálta a bécsi angol nagykövetet, s
               megmagyarázta neki apróra a dolgot. A bécsi nagykövet már régóta szeretett volna
               párisi nagykövetté avanzsálni, s a miniszter ezt kereken meg is igérte neki arra az
               esetre, ha sikerrel végzi küldetését. Az excellenciás úr erre visszautazott Bécsbe, s
               táviratilag jelentette Hutkinson Tamásnak, hogy meglátogatja.</p>
            <p>Az öreg Hutkinson lázasan dolgozott az óráján, amikor megkapta a táviratot. Azonnal
               bevitte a vejéhez.</p>
            <p>- Nézze, Pál - mondta neki egyszerűen - én már öreg vagyok ezekhez a dolgokhoz. Az
               angol nagykövet ide fog jönni, én fütyülök rá. Beszéljen vele, hisz maga éppen úgy
               ismeri ezt az ügyet, mint én...</p>
            <p>Letette a sürgönyt az asztalra, s a választ meg se várva, visszasietett a szobájába,
               szemére illesztette a nagyitó üveget, s tovább piszkálta a készülő órát. Orsovai,
               mielőtt a miniszterelnökhöz ment volna, még egyszer átfutotta az exotikus bank
               történetét és évi mérlegeit, hogy teljesen tájékozva legyen.</p>
            <p>Most, hazafelé menet, eszébe jutott a nagykövet, aki holnap reggel érkezik Pestre, s
               még délelőtt látogatást tesz nála.</p>
            <p>- Angolország beszélni akar velem - mondta nagyon halk hangon, örökös mosolyával -
               majd megmutatom én Angolországnak, hogy ki vagyok!</p>
            <p>Szinte megreszkettette az a gondolat, hogy Anglia, ez a hihetetlenül nagy hatalom,
               elküldi hozzá a képviselőjét, tárgyalni. Előre elképzelte a jelenetet: miképpen fogja
               leültetni a nagykövetet, milyen hideg és mély óvatosságot mutató arccal fog vele
               beszélni, s mint fogja kelletni magát.</p>
            <p>- Fogadok, hogy egy hétig itt marad, Pesten! - mondta ravaszul hunyorgatva. -
               Kecsegtetni fogom, reményt adok neki, aztán megint visszahúzódom. Angolország lesni
               fogja a pillantásomat és a nagykövet megsürgönyzi Londonba, ha összeráncolom a
               szemöldökömet!</p>
            <p>A sarki rendőr szalutált neki.</p>
            <p>- Jó estét, barátom - felelt Orsovai, s megszerette volna mondani neki, hogy ma éjjel
               jobban vigyázzon rá, mert Angolország izgatottan érdeklődik az állapota iránt.</p>
            <p>A kapuja elé ért és becsöngetett.</p>
            <p>- Hopp - szólt egyszerre - ezek nem várnak vacsorával...</p>
            <p>Otthon azt mondta délután, hogy a képviselőkkel vacsorázik. De erről útközben
               megfeledkezett, s most lusta volt visszafordulni.</p>
            <p>Furcsa, nem jöttek nyitni a kaput. Még egyszer csöngetett. Valami világosság
               futkosott az ajtó szines üvegje mögött, s kis vártatva megjelent a szobalány.</p>
            <p>- Ejnye, de megváratják az embert!</p>
            <p>A szobalány piros volt. Belülről az ajtó csapódása hallatszott.</p>
            <p>- Mi ez? - mondta Orsovai a szobalánynak - miért olyan piros maga?</p>
            <p>- Semmiért, kezit csókolom - felelt a lány és még jobban elpirult.</p>
            <p>Orsovai bement a szobájába, s meggyújtotta a lámpását. Még az asztalon volt a
               nagykövet sürgönye. Kezébe vette a papírlapot és meglobogtatta a levegőben.</p>
            <p>- Angolország kunyorálni jön - mondta.</p>
            <p>E pillanatban tisztán hallotta, hogy óvatosan kinyitják azt az ajtót, amely a
               felesége új szobájából az előszobába vezet.</p>
            <p>- Mi ez? - szólt, s összeráncolta a szemöldökét. - Csapkodnak, mászkálnak... mi
               történik itt?</p>
            <p>Az ajtóhoz ment, egy kicsit kinyitotta, s kinézett az előszobába. Az előszobában nem
               égett a villamos láng, de a felesége szobájából halvány fény szűrődött ki. Orsovai
               nagyon megijedt. Egy hatalmas férfialak ment ki lábujjhegyen a felesége szobájából, a
               kapu felé. Utána a szobalány, ijedt, nagyrameresztett szemmel, kezében gyertyát
               tartva, amelynek lángját a másik kezével eltakarta. A háttérben állt a felesége,
               halványlila pongyolában, égő szemmel.</p>
            <p>Most hirtelen nem tudta, mit csináljon. Összeszorította a fogát és ordítani akart. A
               nagy férfialakban megismerte Iványi Sándort. De ez ekkor már az utcán volt és a
               szobalány jött visszafelé a gyertyával. Aztán becsukódott a felesége szobájának
               ajtaja s megint sötét lett az előszoba. Orsovai hallotta, amint hangosan reszket a
               kezében a sürgöny. Fölállt, s egy pillanatra tele volt kétséggel. Mit csináljon? Az
               állatorvossal való párbaj óta, a feleségétől való különélés második hetében, az angol
               nagykövet sürgönyével a kezében, nem csinálhat jelenetet. Ha a felesége ma éjjel
               itthagyja, elmegy az apjával, vége mindennek. Adieu képviselőség, adieu Angolország,
               adieu minden...</p>
            <p>A szobalány kopogtatott az ajtón. Biztos, hogy az asszony küldte, puhatolózni.</p>
            <p>- A nagyságos úr vacsorázni akar?</p>
            <p>Orsovai egy pillanatig gondolkozott. Aztán nyugodtan felelt:</p>
            <p>- Igen. Hozzon egy kis sonkát... teát is. Hogy van a nagyságos asszony?</p>
            <p>- Jól érzi magát. Olvas...</p>
            <p>- Hát csak hozza a sonkát - szólt Orsovai könnyű sóhajjal, amelylyel sok mindent
               temetett el - hozza a sonkát - mondta, s hanyag előkelőséggel dobta az iróasztalra az
               angol nagykövet sürgönyét.</p>
            
         </div>
         <div type="chapter">
            <head>XXXII</head>
            <p>A nagykövet azonban nem jött másnap. Egy sürgöny jött helyette, amely azt jelentette,
               hogy ő excellenciája el nem halasztható teendői miatt csak néhány nap mulva teheti
               tiszteletét. Orsovai a zsebébe gyűrte a sürgönyt:</p>
            <p>- Untat ez a nagykövet - mondta - ha rossz kedvemben talál, még ki is dobom...</p>
            <p>Azzal becsöngette a szolgáját és egy levelet adott a kezébe:</p>
            <p>- Ezt vigye azonnal a szerkesztőségbe, Zrinyi úrnak.</p>
            <p>A szolga már tudta, hogy a „szerkesztőség” a Közvélemény szerkesztősége. Orsovai úgy
               beszélt erről a helyiségről, mintha a lakásának egy része volna.</p>
            <p>- Mondja meg Zrinyi úrnak, hogy minden bizonynyal elvárom.</p>
            <p>Ugyanis szükség volt Zrinyi úrra. Walzer a miniszterelnöknél járt és alázatosan
               meghajtott fővel fogadta a parancsot: Orsovai lesz a kerület képviselője. A palota
               lépcsőjén lejövet azonban mégis megvakarta a tarkóját, még pedig két okból. Először
               azért, mert most meg kellett szegnie a Kamerál Istvánnak tett igéretét. Kamerál úr,
               akit a becsületbiróságból van szerencsénk ismerni, bizton számított arra, hogy végre
               budapesti képviselő lesz. A másik baj az volt, hogy Orsovai ellen könnyebb lesz erős
               akciót kifejtenie az ellenjelöltnek. Az ellenjelölt egy Harsányi nevű ügyvéd volt,
               aki vezércikkeket irt egy nagy napilapnak, szónokolt a népgyűléseken, ostoba módon
               egyre becsületről beszélt, s abban a tévhitben élt, hogy a korrupció és a
               klikkrendszer tönkre fogja tenni az országot. Ő alapította a Jakobinusok körét, s ő
               volt ebben a körben Danton. Most a választás előtt kétszeres erővel agitált, irt,
               szónokolt, s elég nagy pártot sikerült csinálnia. Tehát Walzer úrnak volt oka
               megvakarni a tarkóját.</p>
            <p>De Walzer úr nem azért volt a Kányák elnöke, hogy hamar bizalmat ne merített volna az
               eszébe és barátaiba vetett hitből. Vigan állított be Orsovaihoz és azonnal megkezdte
               az intézkedést. A választási irodát berendezték, „fiakkermeister Strausz” megjelent a
               láthatáron, jöttek a zöld tollak és a nagy plakátok, amelyeken ez volt olvasható:
               Éljen Orsovai Pál, szeretett képviselő-jelöltünk. Néhány nap alatt teleragasztották
               ezekkel a szines cédulákkal az egész kerületet, s megkezdődött a rendes hajsza. A
               választási irodát ama bizonyos szabó vezette, aki ruhákat csak éppen a választások
               közé eső időszakban csinált, s aki Budapest korteseinek királya volt. Nem kiskaliberű
               ordító, ivó és kapacitáló kortes, hanem szervező talentum, amolyan nagyvállalkozó,
               aki átlagárban csinálja meg a választást, s amit megspórol, az az övé. A derék
               férfiúval ezuttal is fixben egyeztek meg, s ő azonnal átvette a parancsnokságot.
               Saját külön, helyesbített választási névsorából másolatokat csináltatott, s
               mindenféle gépeket hozott az irodába. Ő találta fel a választási számológépet, ami
               igen ravasz eszköz volt, srófokra, kerekekre járt, s jelezte a szavazatok arányát.
               Néhány nap alatt rendbehozta lakatra járó, rézfedelű nagy könyvét, amelyben minden
               választó neve mellett betűk és jelek voltak. Benne volt ebben a könyvben, hogy X-nek
               pénz kell, ipszilonnak kézszorítás, az egyiknél kezet kell csókolni őnagyságának, a
               másiknál akár gorombáskodni is lehet, mert váltója van a banknál stb. stb. Orsovai
               bámulta ezt a zseniális embert, aki némely pillanatban aggódó hadvezérhez
               hasonlított, de aztán nemsokára fölvette az operáció előtt álló sebész öntudatos
               nyugalmát, mintha mondaná:</p>
            <p>- Bátorság, fiatal ember, bizzék bennem, hamar végzünk.</p>
            <p>Eleinte Orsovai is részt akart venni a munkálatokban, de a szabó egyszerüen
               kidobta.</p>
            <p>- Ezek az ő kedves manírjai - mondta büszke, szinte apai mosolylyal Walzer úr -
               mindent el kell tőle tűrni, mert amit ő csinál, az rendjén van.</p>
            <p>Tehát Orsovai a beszédekre adta magát. Zrinyi úr megérkezett „a szerkesztőségből” és
               lázasan készítette a szónoklatokat. A szabó egyszerüen felirta egy cédulára a kocsmák
               neveit, s Orsovai sorra járta nagy kíséretével ezeket a piszkos, borgőzös tanyákat,
               ahol reggelig ittak és bőgtek a választók.</p>
            <p>Valami szerencsétlen és elkeseredett ügyvéd szociálista programmal akart föllépni. De
               csak egy óráig volt képviselőjelölt, hamar visszavonult, látva, hogy a gyárigazgatók
               kötelezővé teszik műhelyeikben a zöld tollat.</p>
            <p>Amikor hajnal felé vége szakadt a szónoklásnak, Orsovai elszakadt a kiséretétől. Nem
               tudott hazamenni, napok óta csak úgy kóborolt, kábultan, mint valami szerelmes
               gyerek. A kis Anna már készült az útjára. Landauer boldogan járkált, zsebében a
               kinevezéssel, fizetgette az adósságait és egyre tervelt. Orsovai azt is megtette,
               hogy egy napon beállított a Landauerék házmesteréhez. Fejedelmileg megfizette a
               házmesternét, aki ezért igaz részvéttel viseltetett iránta, s mindent elmondott neki.
               Igy tudta meg, hogy az állatorvosék még csak néhány napig maradnak Budapesten, s
               aztán elutaznak örökre, mert az urat kinevezték vidékre.</p>
            <p>Orsovai nem tudta, mit csináljon. Szerette volna, ha valami igaz barátja tanácscsal
               segítette volna. De nem volt barátja szegénynek. Csak az vigasztalta, hogy ha volna
               is barátja, az se tudna semmit mondani. Mert a dolgon már nem lehetett segíteni. Itt
               mindennek vége szakadt, a kis Anna elutazik, ez valóság, nem jön vissza, ez is
               valóság, csupa rémületes, vigasztalan valóság. Hiába minden.</p>
            <p>Az utolsó kocsma, amelyben valahogy elhebegte a Zrinyi-készítette beszédet, közel
               volt a városligethez. A nagy tömegben elkeveredett s aztán kiszökött a kocsmából.
               Hajnali három óra lehetett már, s az édes tavaszi éjszakában rejtelmes illatok jöttek
               a liget felől. Elindult a rügyező bokrok között, kifelé, egyedül. Kelet felől már
               derengett egy kis világosság. De a fenyvesben koromfeketén meredtek az éjszakába a
               nagy fák, rejtelmes tömeggel rajzolódtak a világosodó égbe. Orsovai Pál oly
               szerencsétlennek érezte magát, hogy kigombolta a mellényét és a szivére szorította a
               jobbkezét. Elnézett a fák között, hallgatózott a tó körül, figyelt egy kis csurgásra,
               amely a viz felől hallatszott, majd lehunyta a szemét.</p>
            <p>- Fájok - mondta magában, s tetszett neki ez az ostoba ige, amelyet nem szoktak első
               személyben használni. De úgy érezte, hogy nagyon ráillik.</p>
            <p>- Fájok - ismételte, s érezte, hogy egész teste és az egész lelke tele van
               fájdalommal. Hogy a mellét tapogatta, arra a fölfedezésre jutott, hogy mégis csak itt
               érzi legjobban a fájást.</p>
            <p>- A szerelem a mellben van - mondta halkan - és nagyon fáj...</p>
            <p>A hidon túl meglátott egy rendőrt.</p>
            <p>- Beszélni fogok a rendőrrel - szólt. - Kiváncsi vagyok, hogyan él egy rendőr.</p>
            <p>A rendőr beburkolózott a köpenyegébe és nekitámaszkodott egy fának. Úgylátszott, hogy
               már vége felé jár az ideje, s várja, hogy fölváltsák. Amikor Orsovai a közelébe ért,
               köszöntötte:</p>
            <p>- Jó reggelt kivánok, nagyságos úr.</p>
            <p>Ez is ismerte. Mindenki ismerte.</p>
            <p>- Jó reggelt biztos úr - felelt neki Orsovai és megkinálta egy szivarral. - Régen van
               már itt?</p>
            <p>- Éjfél óta, könyörgöm.</p>
            <p>- Hm - mondta Orsovai, s azon gondolkozott, hogy miképpen kezdje meg a beszélgetést.
               Aztán egyet vont a vállán s egyszerüen kérdezte:</p>
            <p>- Nős ember maga?</p>
            <p>- Igenis.</p>
            <p>- Gyereke is van?</p>
            <p>- Négy, nagyságos úr.</p>
            <p>Egy kis csönd lett. Aztán tovább kérdezte a milliomos:</p>
            <p>- Boldog maga?</p>
            <p>A rendőr mosolygott és szégyenlősen felelt:</p>
            <p>- Hát már ahogy mink boldogok szokunk lenni.</p>
            <p>- Szereti a feleségét?</p>
            <p>- Hogyne szeretném.</p>
            <p>Egyre világosodott körülöttük. A fenyők mögűl vöröses lehellet szállt fel az égen.
               Egy tejeskocsi zökögött arra.</p>
            <p>- Szerelmes volt a feleségébe mielőtt elvette?</p>
            <p>- Szerettük egymást, nagyságos úr. Az asszony szobalány volt a báró Somorjaiéknál,
               aztán megismerkedtünk egy szüreti mulatságon. Aztán elgyött hozzám feleségül.</p>
            <p>- Hm - mondta Orsovai, s maga elé nézett a földre - nem szeretett maga azóta mást,
               mint a feleségét?</p>
            <p>- Nem én, nagyságos úr. Nem is érek rá, mert úgy bánnak az emberrel, mint a kutyával.
               Akinek protekciója van, az más. Mit csináljon a szegény ember? Én hiába küzködök, a
               mult hónapban is mellőztek egy másik közrendőr miatt, akit a hercegprimás
               protekciózott.</p>
            <p>- Maga nem is tudna szerelmes lenni? - folytatta a gondolatát Orsovai.</p>
            <p>- Már miért ne, nagyságos úr, ha valami csinos nőszemélyről volna szó...</p>
            <p>- És a felesége? Azt otthagyná?</p>
            <p>- Nem én. Az ilyesmihez semmi köze az asszonynak...</p>
            <p>Egy másik rendőr közeledett feléjük. Fölváltotta ezt a szegény embert. Orsovai még
               egy szivart adott neki, aztán tovább bandukolt az egyre hajnalodó ég alatt. A
               fölváltott rendőr csöndesen ballagott hazafelé, kopogott a csizmája az úton, vitte
               haza a kis filozófiáját, s boldogan gondolt a fülledt, de meleg szobára, ahol most
               aludni fog. Orsovai sokáig nézett utána. A városból csöndes morajlást hozott a
               hajnali szellő. A fák mögött, a kövezett uton egyre több kocsi zörgött végig, ébredni
               kezdett a város. Orsovai fáradtnak érezte magát. Most már némi örömmel gondolt az
               ágyára, a párnára, a meleg dunnára. Visszanézett a híd mögé, ahol az előbb egy
               egyszerű ember oly egyszerűen vallotta meg neki az életét, egy egyszerű ember, aki
               elballagott a szürkületben, aki soha nem zavart vizet, aki született, él és meg fog
               halni és aki csak úgy csöndesen, bután keresztülmászik az életen, anélkül, hogy
               beválasztanák a Kisfaludy-társaságba, s hogy a nevét szines plakátokon
               olvashatná.</p>
            <p>Ő is hazafelé indult.</p>
            <p>A szürkületben megkezdődött Budapest élete. Zöldséges és tejeskocsik ügettek az
               utcákon, még félig leragadt szemű, álmos asszonyokkal a bakon. Az Andrássy-uton két
               jól megrakodott fiakker vágtatott a város felé. Mindenikben két-három férfi és
               ugyanannyi hölgy ült, minden rend nélkül, mintha csak úgy egymásra dobálta volna őket
               valaki. Kurjongattak a kocsiban, s mintha azt kiáltották volna, hogy: „éljen az élet,
               éljen a hajnal!” A lányok kalaptollait még messziről is látta Orsovai, amint a
               kocsik fölött lobogtak.</p>
            <p>- Borzasztó - mondta magában - most lefeküdni...</p>
            <p>Ilyenkor, reggel felé valami beteges tettvágy fogja el az embert. Vannak, akik az
               átvirrasztott éjszaka után munkához is fognak, s csak akkor érzik, hogy kell az álom.
               Orsovai semmi álmosságot nem érzett. Csak az az általános, nagy, türelmetlen fájdalom
               kínozta, amely mintha a melléből indult volna ki. „A szerelem nem alszik soha” -
               gondolta.</p>
            <p>Már közeledett a háza felé, messziről látta is a villát, amely békésen aludt,
               csöndesen lehunyva fehér szemhéjait, a csipkés függönyöket. Egy kis füstszallag
               szállt a kéményéből a szürke téli ég felé, a konyhában már fűtöttek.</p>
            <p>Orsovai éhes volt. Meglátott a sarkon egy szegény kis kávéházat és megkívánta a forró
               fehér kávét meg a friss kiflit. Egyet gondolt, s betért megreggelizni. Fél hat
               lehetett.</p>
            
         </div>
         <div type="chapter">
            <head>XXXIII</head>
            <p>A kis villa azonban nem aludt. Csak éppen úgy tett, mintha aludnék, minden szemét
               csukva tartotta. Az egyik emeleti szobában, amelyet Elly a maga szobájának rendezett
               be, két ember volt ébren. Egy férfi, meg egy asszony.</p>
            <p>Az asszony az ágyban feküdt, csipkés hálóingben, mind a két kezét az egyik orcája alá
               támasztva és mosolygott. A férfi ingujjban volt s egy karosszékben ült. Hátradőlt, s
               félig lehunyt szemmel nézte a spirituszlámpát, amely előtte égett egy kis asztalon.
               Teát főztek. A víz már elkezdte a sustorgást, haragudott a forraló födele alatt, s
               időnként mérges pöfögéssel lökött ki egy-egy kis gőzfelleget a födél alól.</p>
            <p>- Forr - mondta csöndesen Elly.</p>
            <p>A férfi fölállt, hogy eloltsa a lángot. Most látszott csak, hogy milyen hatalmas
               ember. Rövidre nyirt fekete szakáll vette körül az arcát, s a bő, fehér ing alatt
               hatalmasnak látszott a válla. A haja is rövidre volt nyirva, de a feje tetején már
               megjelent az a kis világos folt, amely a közeledő kopaszságot jelzi. Kioltotta a kék
               lángot és a forró vizet beleöntötte a teáskannába. Aztán a függöny csipkéin keresztül
               kinézett az utcára.</p>
            <p>- Világosodik - szólt - már egészen reggel van.</p>
            <p>A hangja nyersen, erősen vágott bele a szoba álmos csöndjébe.</p>
            <p>- Lehetetlen - felelt ágyából az asszony - hogy a férjem még nincs itthon... Különben
               érthető ez az éjszakázás, most, hogy választás van...</p>
            <p>A szélesvállú ember ügyetlenül bibelődött a teával. Olyan erős, széles tenyere volt,
               mint valami szobrásznak. Nem is tudta, hogy fogja meg vele a finom kis csészéket.</p>
            <p>- Istenem - szólt az asszony - mit csinálunk, ha a férjem be talál jönni ebbe a
               szobába?</p>
            <p>- Épp az imént mondta, hogy még sohse jött be, örül majd, ha lefekhetik...</p>
            <p>- De az utóbbi időben gyanakszik. Meg mernék rá esküdni, hogy a multkor látta, amikor
               maga elment innen. Éppen akkor jött haza.</p>
            <p>- Nem bánom - felelt egyszerüen a férfi.</p>
            <p>Kis csönd lett. Aztán az asszony csöndesen, őszintén nevetni kezdett a vánkosába:</p>
            <p>- Én se bánom - suttogta.</p>
            <p>Aztán hozzátette, kissé komolyabban:</p>
            <p>- Utóvégre is én vagyok itt az úr, vagy mi! A nyomorult az én pénzemmel fizet a
               kocsmákban és én adtam háromszázötvenezer forintot a miniszterelnöknek... ő éppen
               csak, hogy elvitte. Még csak az kellene, hogy egy szót is szóljon...</p>
            <p>Felült az ágyában. A férfinak tetszett ez a hang, s mosolyogva élvezte az asszony
               beszédét. Ez pedig most már egészen komoly arccal ült az ágyában és vad pirosságot
               kergetett a harag a homloka felé:</p>
            <p>- Még csak az kellene, hogy egy szót is szóljon! Még csak az hiányzik, hogy féltékeny
               legyen... Nem elég nyomorult az én életem így is? Nem ő tett-e tönkre, nem ő
               fosztott-e meg attól, hogy boldog legyek, mint a többi asszonyok? Mit csináljak, ha
               már egyszer tönkretette az életemet? Ujra nem kezdhetem... apa miatt.</p>
            <p>A férfi már ott ült mellette az ágyon, s a mellére vonta az asszony égő fejét.
               Cirógatta, mint valami gyereket.</p>
            <p>- Nem, nem, - kiáltott az asszony - ki fogom lökni, itt én vagyok az úr, meg az
               apám!</p>
            <p>- De édes...</p>
            <p>- Ide nem jön be többet... a pénzemet elviheti, megválasztathatja magát császárnak
               is, ezek a kutyák mindennek megteszik, ha pénzt látnak... De nekem nem kell
               többé...</p>
            <p>- Édes maga nagyon izgatott - vigasztalta a férfi. - Feküdjék vissza a párnájára és
               próbáljon aludni... hisz nem aludt egész éjjel...</p>
            <p>Az asszony lesütötte a szemét, hogy erre az éjszakára gondolt. Egy könny is jött a
               szeméből. Nagyon gyerek volt e pillanatban.</p>
            <p>- Mondja csak, maga - fordult a férfi felé - mit szólna maga, hogy ha én egyszerüen
               kidobnám most ezt az embert, amikor hazajön...</p>
            <p>A szélesvállú egyszerüen mondta:</p>
            <p>- Nekem tetszik ez az idea. Ezt még nem hallottam soha.</p>
            <p>- Hát én megteszem.</p>
            <p>Villogott a szeme. Úgy nézett merőn a férfira, s egy szót se szólt többet. Nagyon
               sokat szenvedett s most már nem bírta tovább. Egy pillanat alatt elvonult előtte a
               jövője képe. Kidobja, hotelbe küldi, s ha majd megválasztották képviselőnek,
               megindítja a válópört. Aztán isten veled Európa... Az anyja sírját látta a chicagói
               temetőben. Egyszerre rohanta meg minden emlék, amit ez az idegen föld elfeledtetett
               eddig. A jó Edwardsra is gondolt, akit már oly régóta nem látott. S utálta, az
               álmatlan ember nagy hajnali csömörével utálta ezt az idegen várost, ezt a férjet, ezt
               a lakást, s a polgárokat, akik egész éjjel ordítottak az utcán az ő pénzén.</p>
            <p>- Megteszem - mondta még egyszer maga elé nézve.</p>
            <p>A kis kávéházban e pillanatban kelt föl Orsovai az asztal mellől. Fizetett, s
               kinézett az utcára, ahol szállinkózni kezdett a tavaszi hó, amely még délelőtt el fog
               olvadni. A meleg kávé jót tett neki, s hogy végignézte az ujságokat, el is
               álmosodott. Felhajtotta nagy, prémes gallérját és kiment a csípős hidegbe. Most már
               sokan voltak az utcán, mindenki sietett. Mindenkinek látszott piros arcán, hogy most
               kelt föl, most mosakodott, és siet a reggeli hidegben valami jól fűtött iroda vagy
               műhely felé. „Érdekes - gondolta - hogy reggel mindenki szemközt jön az emberrel...
               alig egy pár ember megy arrafelé, amerre én.” Kellemes kábultsággal bandukolt
               hazafelé, s ahogy a kapuban megállt s megnyomta a csengőt, behunyta a szemét.</p>
            <p>- Milyen jó lesz az ágy - motyogta.</p>
            <p>Az inas már fenn volt. Kinyitotta az ajtót, aztán megint becsukta s leszaladt a
               konyhába, melegedni. Az első villamos most csörtetett végig a fasoron, nagyokat
               csöngetve. Orsovai fölfelé ment a lépcsőn, s még hallotta, a mint az inas lenn a
               konyhában ujságolta a szakácsnénak:</p>
            <p>- Hű, Mari, esik a hó...</p>
            <p>Fönn be volt zárva a lakás ajtaja. Ezt Orsovai különösnek találta. Ezt az ajtót sohse
               szokták bezárni. De aztán arra gondolt, hogy a felesége bizonyára félt egymagában, s
               bezárkozott. Csöndesen kopogtatni kezdett. Nem jött senki.</p>
            <p>- Álmos vagyok - motyogta, s nagyobbakat kezdett ütni az ajtóra. Ha az asszony
               bezárta, most keljen föl és nyissa ki. De az asszony csak nem jött. Ekkor arra
               gondolt, hogy fölkelti az öreg Hutkinsont. De az a tulsó oldalon aludt, s ott csak a
               falon lehetett volna kopogtatni. Visszament az ajtóhoz, a fejét csóválta, s haragosan
               kezdte püfölni a magas, faragott szárnyat.</p>
            <p>- Nyissák ki! - kiáltotta.</p>
            <p>Hogy még erre se jött senki, mérges lett. Rúgta, verte az ajtót és káromkodni
               kezdett:</p>
            <p>- Nyissák ki, a szentséges úristenit, mert berúgom!</p>
            <p>Lihegve tette hozzá, magához beszélve:</p>
            <p>- Utóvégre csak van jogom bemenni a saját lakásomba...</p>
            <p>Ekkor fordult a kulcs a zárban és kinyilott az ajtó. A felesége állt előtte, ingben,
               egy szál kék selyem alsószoknyában. A szeme nagy tűzzel égett, s a fejét dacosan
               tartotta magasra.</p>
            <p>- Tessék visszamenni oda, ahonnan jött - mondta neki, s be akarta csapni az orra
               előtt a nehéz ajtót. De Orsovai közbeugrott és visszanyomta.</p>
            <p>- Micsoda manír ez! - kiáltotta.</p>
            <p>Az asszony beengedte. Orsovai szikrázó szemmel állt meg a küszöbön.</p>
            <p>- Mi ez! - szólt nagy haraggal.</p>
            <p>Elly csöndesen felelt:</p>
            <p>- Ez az, hogy ide nem jön be. Érti? Hordja el magát!</p>
            <p>- Nem értem, nem értem!</p>
            <p>Az asszony összeszorította a fogát:</p>
            <p>- Értse meg, ha nem érti. Éppen elég volt ebből az életből. Utálom, utálom, érti?</p>
            <p>S az ajtó felé tolta. A férfi bután csak azt mondogatta:</p>
            <p>- Mi ez? mi ez?</p>
            <p>De ekkor már kivül volt a küszöbön. Az egész dolog annyira meglepte, hogy akaratlanul
               is engedett az asszony karjának. Amikor künn volt, Elly becsapta az ajtót, s
               ráfordította a kulcsot. Aztán a kulcslyukhoz hajolt és hangosan mondta:</p>
            <p>- Zavar engem, menjen a szállodába aludni.</p>
            <p>De erre már arcába szökött a vér, s úgy érezte, hogy elborítja az agyát. Leroskadt a
               földre, egy székbe temette arcát, s nagy, hangosan csukló sírás szakadt ki a
               melléből.</p>
            <p>- Óh, édes jó mamám - mondta keservesen bolond hangsulylyal - milyen nagyon piszkos
               az élet...</p>
            
         </div>
         <div type="chapter">
            <head>XXXIV</head>
            <p>- Amig a választás tart, itt fogok lakni - mondta Orsovai a Hungária előkelő
               igazgatójának, aki meglátogatta a szobájában, amikor délben fölkelt. De a finom
               igazgató, aki Pesten a legnagyobb emberismerők egyike (a szállók az emberismeret
               legjobb iskolái), látta az arcán, hogy egyedül szeretne maradni, tehát köszönt és
               ment.</p>
            <p>Orsovai öltözni kezdett. A nagy szobában ugyanazok a bútorok álltak, amelyek akkor
               fogadták, amikor először lakott itt, boldogan, annak a valaminek a kezdetén, amit ő
               szeretett pályájának nevezni. Megállt a nagy tükör előtt, s a miniszterre gondolt,
               aki mindjárt az első napon meglátogatta egy magas úrral. Ez a magas úr azóta
               megbukott, de a szívós kis öreg még mindig tartotta magát.</p>
            <p>- Hogy eltűnnek az emberek - gondolta.</p>
            <p>Felöltözött s leült egy karosszékbe. Végigsimította a homlokát, mert úgy érezte, hogy
               sok az ő fejének az a nagy tömeg gondolat, ami az agyában nyüzsög. Megint a multakra
               gondolt, s most hirtelen a buccarii kikötőt látta, amely olyan furcsán kanyarodik, s
               a partot, amelyet komoly ciprusok őriznek.</p>
            <p>- Érdekes - mondta egészen halkan - az a kikötő olyan, mint egy tó...</p>
            <p>Majd fölkelt és föl-alá kezdett járni. Érezte, hogy nemsokára gondolkoznia kell,
               törni a fejét a felesége dolgán, a választáson, a kis Annán, s félt ettől a sok nagy
               kérdéstől. Számolni kezdett hangosan:</p>
            <p>- Egy, kettő, három, négy...</p>
            <p>Egészen százig. Ott megállt s megint az első napra gondolt, amelyet ebben a szobában
               töltött. Mily kedves reggel volt az, a kávénak oly házias, meleg illata volt, a
               küszöbön állt egy édes, gyerekarcú, szinte leány asszony, s a folyosóra nyiló ajtó
               mögül csöndes beszéd hallatszott, ahogy a miniszternek megmutatták az ajtót. Figyelni
               kezdett. Most is kereste valaki. Tisztán hallotta, amint a pincér magyarázta
               valakinek:</p>
            <p>- Orsovai úr? Jobbra a második ajtó.</p>
            <p>Már kopogtattak is.</p>
            <p>- Ki lehet ez? - gondolta a milliomos - aki már tudja, hogy itt lakom?</p>
            <p>Egy szegény asszony jött be.</p>
            <p>- Maga az, házmesterné?</p>
            <p>- Én vagyok, nagyságos úr, hírt hozok.</p>
            <p>- Mondja, mondja.</p>
            <p>A szegény asszony nagyot lélekzett és elkezdte:</p>
            <p>- Hát az van, nagyságos úr, csókolom a kezit, hogy a Landáerék elutaznak.</p>
            <p>- Mikor?</p>
            <p>- A pakkolás szerint úgy van, hogy holnap a reggeli vonattal. A csomagjuk már egybe
               van, ma este a vendéglőben fognak vacsorálni. Én azt gondoltam, hogy ez javára lesz a
               nagyságos úrnak, ha meghozom a hírt, hát elmentem a fasorba, de otthon azt mondták,
               hogy a hotelbe tetszett menni, az inas meg azt mondta, hogy valószinűleg ebbe a
               hotelbe, mert ez az első... így hát aztán...</p>
            <p>- Holnap reggel utaznak?</p>
            <p>- Igenis, csókolom a kezit.</p>
            <p>Csönd lett. A szegény asszony nem mert tovább beszélni, mert látta, hogy a nagyságos
               úr egyszerre nagyon komoly lett.</p>
            <p>Meg is ijedt egy kicsit.</p>
            <p>- Jól van - mondta Orsovai - köszönöm a szívességét, itt van, ez a magáé...</p>
            <p>Pénzt adott neki. A házmesterné kezet akart érte csókolni.</p>
            <p>- Hagyja, hagyja.</p>
            <p>Kiment, örült szegény, hogy mehetett.</p>
            <p>Most már kellett gondolkozni. Ezt volt az utolsó nap, a kis Anna holnap reggel beül a
               vonatba és örökre elmegy. Hangosan mondta ezt a szót:</p>
            <p>- Örökre.</p>
            <p>És ez fájt neki. Mind ezek a nagy szavak: „soha, mindig, örökre”, fájtak neki. De még
               soha nem fájt egyik se oly nagyon, mint most ez az „örökre”. Ezek az r-ek, meg az a k
               a második r előtt úgy hangzik, mintha valami nagy alkotmány dőlne össze recsegve,
               ropogva, maga alá temetve mindent: örökre, örökre...</p>
            <p>- Istenem, mit csináljak? - szólt hangosan, s úgy tett, mint a rossz, vidéki
               szinészek: a balkezét a szívére szorította, jobbjával a homlokát fogta. Mégis csak a
               legrosszabb szinészektől tanulunk meg szenvedni és a legrosszabb regényeken tanulunk
               meg sírni. Talán most érezte először ez a szegény ember, hogy milyen véghetetlenül
               nyomorult szamár ő tulajdonképpen, hogy nincs egyetlen gondolata sem, s hogy hiányzik
               belőle minden, amivel csak egy kicsit is segíteni tudna ennyi szenvedésen. Gyöngesége
               tudatában másokra gondolt, jóbarátaira, akiknek váltót írt alá, a nagy urakra, akik
               pénzt kaptak tőle, a vállalatokra, amelyek megpumpolták, a száz meg száz részvényre,
               kölcsönre, alamizsnára, ajándékra, adományra, amiért cserében most nincs egyetlenegy
               okos fej sem, amely segítségére tudna jönni. Egyedül állt egy hotelszobában, egyedül
               a világ közepén.</p>
            <p>Magára kapta a télikabátját, fejébe tette a cilinderét és lement az utcára. Nem
               tudta, hogy miért; az utcán mindig kell valaminek történnie. Ha az ember kimegy az
               utcára, akkor mennie kell valamerre, valahova, s ez mindjárt foglalkozás; ahová
               megérkezik, ott mondani kell valamit, törődni kell valamivel, ez mindjárt tett. Ha az
               ember nem tud akarni valamit, hát így viteti magát.</p>
            <p>Az órájára nézett:</p>
            <p>- Istenem, már négy óra... egész délelőtt aludtam...</p>
            <p>A választási iroda felé ment. De már éppenséggel semmire sem gondolt, mert egy
               utcasarkon, ahol keresztülkasul voltak raggatva a színes plakátok, hirtelen
               felkiáltott:</p>
            <p>- Hogyan, ma van a választás?</p>
            <p>És erre a fölfedezésre megfordult s elindult az ellenkező irányba. Bánja is ő most,
               válaszszanak akit akarnak. Visszamenjen könyörögni a feleségéhez? Nem, ezt nem
               lehet. Különben is messze van innen a fasor. Csak ment, bandukolt az utcán a
               járókelők között, s hogy ne fájjon olyan nagyon az a valami a lelkében, újra kezdte
               mormogó hangon a számolást:</p>
            <p>- Egy, kettő, három, négy...</p>
            <p>De most a száznál nem állt meg.</p>
            <p>Ebben az órában már nagyon élénk volt a választási helyiség. A délelőtt nyugodtan
               telt el kormánypárti szavazatokkal; amelyek közé csak ritkán keveredett egy-két
               pirostollas jakobinus. Tizenkettő után jöttek a hivatalnokok s a gyári munkások.
               Ekkor már sűrübb lett az iskola udvarán a pirostollas csoport s a jakobinus vezérek
               tízével küldték a tornaterembe a szavazókat. Egy óra körül ebéd volt, szüneteltek
               egy kicsit, mert ritkán jöttek a szavazatok. A nagy lármát, a mozgást estére várták.
               A fiakkerek rendben működtek. A kocsisoknak szép zöld karszallagjuk volt és minden
               kocsis mellett egy csirkefogó ült a nemzetiszinű zászlóval s unos-untalan ezt
               ordította:</p>
            <p>- Éljen Orsovai, éljen!</p>
            <p>Az elemi iskola előtt, amelynek tornatermében folyt a szavazás, magas deszkafal
               választotta ketté az utcát. Az egyik oldalon a pirostollasok mentek be az iskolába, a
               másikon a zöldtollasok. Itt a deszkafal mögött ordítoztak, mindenféle nótákat
               énekeltek, amelyekben előfordult Orsovai neve. A közeli kávéházakban, ahol kis
               kartonjegyekkel fizettek a választók, nagy volt az élénkség. A füst és a borgőz
               közül, amikor kinyitották az ajtót, ki-kirebbent egy hangosan szónokló hang, vagy
               máshonnan valami fojtott, füstbefulladt dühös éljenzés. Az egyik előkelőbb
               kávéházban a nagy urak foglaltak helyet. Ezek közt képviselők, nagykereskedők,
               bankigazgatók, börziánerek, nagyobb vállalatok vezetőemberei voltak, akik mind oly
               hallgatag komolysággal vártak az egyre sötétedő alkonyatban, mintha a szomszéd
               szobában valami kedves betegük sorsa éppen most dőlne el.</p>
            <p>- Aligha végeznek éjszaka előtt - mondta egy monoklis öreg úr, föltekintve a
               Lloydból.</p>
            <p>Erre a többiek is letették az ujságjaikat s elevenebb lett a hangulat. Ugyanekkor
               nyilt ki a dupla üvegajtó s belépett rajta a Lipótvárosi Kaszinó egyenruhás szolgája.
               Az egyik uriember egy cédulát adott neki:</p>
            <p>- Itt van, Sándor, siessen vele. És mondja megy a Kiesemann nagyságos úrnak, hogy
               jobban tenné, ha ide jönne. Mondja meg neki, hogy itt vagyunk...</p>
            <p>A szolga is kiváncsi volt, megnézte a cédulát:</p>
            <p>- Hétszáznyolcvan, kétszáznegyvenöt...</p>
            <p>Elmosolyodott s olyan mozdulatot tett, mintha mondaná: „Minek ez az izgalom, ha ily
               nagy a többsége?”</p>
            <p>Aztán elment. Az urak disputába kezdtek s szidták a jutagyár munkásait, akiket a maga
               részére hódított a jakobinus ügyvéd. Majd a telefonhoz hivták egyiküket.</p>
            <p>- El kell mennem - mondta, amikor kijött a fülkéből - a csavargyáriak még mindig nem
               jöttek...</p>
            <p>Ez is elment. De ujak jöttek helyette, üdvözölték egymást, összetolták az asztalokat
               s egyre nagyobb lett körülöttük a füst.</p>
            <p>- Kétségtelen, hogy ma ez a legérdekesebb választás az országban - szólt az
               egyik.</p>
            <p>- Istenem, istenem... - csóválta a fejét egy pofaszakállas, kövér ember, az ingadozó
               kőszénbánya-vállalat igazgatója. Ez nagyon pedáns ember volt s neki voltak a
               legkeservesebb napjai Orsovai miatt. Alig hogy kilábolt abból az átkozott
               becsületügyből, most itt az ujabb izgalom, az ujabb nyugtalanság.</p>
            <p>- Mit jajgat maga? - vetette oda neki egy úr, akinek a fején volt a cilindere.</p>
            <p>- Mit jajgatok? Mi történik, ha ez az ember megbukik nekem?</p>
            <p>Ez az. Nekem. Ez volt a helyes kifejezés. Mindezek az urak, akik itt ültek, mindazok,
               akik kaszinóban gyülekeztek és félóránként hirekért küldték a szolgát, mindazok, akik
               vidéken izgatottan várták a szavazatok arányát jelző sürgönyöket, joggal mondhatták,
               hogy nekem. Igenis, nekik bukik meg, ha megbukik s nekik lesz meg, ha meglesz. Az a
               száz meg száz szál, amely Orsovaihoz fűzte a vállalatok, részvények és mindenféle már
               megtörtént és reménybeli kölcsönök révén ezeket az embereket, most nagy izgalomban
               izzott, reszketett, mint valami nagy esemény előtt álló ember idegrendszere. Úgy
               érezték, hogy még csak a képviselőség hiányzott ahhoz, hogy Orsovai igazán császár
               legyen ebben az országban s féltek, hogy megrendül a hatalma, ha elbukik.</p>
            <p>Ujabb félóra telt el s a szolga ismét megjelent. - Nyolcszáznegyven,
               kétszáznegyvenhét.</p>
            <p>Biztos volt a győzelem. A pirostollasok kimerültek, kínos munkával tudtak csak
               felhajtani egy-egy szavazatot. Az Orsovai-pártnak pedig százakra menő tartaléka volt
               még s azonkívül mind a hivatalnokokat estére várták. Olyannyira, hogy a választási
               iroda nagyon csöndes helyiség lett, egy hideg pont a körötte forrongó, üvöltő
               embertömeg közepette. A szabó nyugodtan állt a falra függesztett listák alatt s a
               szemével parancsolt az irnokoknak. Egy pisszenés se hallatszott az irodában, egy
               fölösleges ember se volt benne. A hireket egy kis ablakon adták be a szabónak, aki
               egy másik kis ablakon csúsztatta ki az utasításokat.</p>
            <p>Nyolc óra körül nagy volt a lárma a választási helyiség körül. Munkások és
               hivatalnokok jöttek. Most már az összes fiakkerek dolgoztak, sőt a külvárosból
               omnibuszok hozták a szavazókat. A kis ablakon kifüggesztett cédulán ez állt:</p>
            
            <table>
               <row>
                  <cell>Orsovai</cell>
                  <cell>Harsányi</cell>
               </row>
               <row>
                  <cell>1059</cell>
                  <cell>322</cell>
               </row>
            </table>
            <p> Az utcán nyüzsgött a nép s Orsovai nevét ordította. A kocsmából világosság áradt és
               a kurjongatástól minden ablak reszketett. Mindenünnen ének és ordítás hallatszott s
               még az utca hideg esti levegőjén is érezni lehetett a dohány és a bor szagát. A
               gázlámpák félhomálya megnövesztette a tömegeket s a mellékutcákból kiforduló
               csoportok oly félelmetesen nagyoknak látszottak, mintha ez estén az egész város
               idejött volna tüntetni, énekelni, a vállára emelni Orsovai Pált.</p>
            <p>Orsovai Pált, aki e pillanatban a város egyik távoleső részén úgy surrant végig a
               házak mellett, mint valami üldözött tolvaj. A kalapja hátra volt csapva a fején, a
               télikabátja nyitva. Szinte bukdácsolva ment, mint valami részeg. Sietett. Az egyik
               kis utcából a másikba fordult, beleütközött a szembejövőkbe, bocsánatot kért, tovább
               szaladt. Végre megállt egy ház előtt s aztán bement a kapu alá. Becsöngetett a
               házmesterhez. A szegény asszony megijedt, amikor ilyen izgatottnak látta a nagyságos
               urat. A nagyságos úr, szegény, bebukott a konyhába s megfogózkodott a kredencben.</p>
            <p>- Asszonyság - mondta - én be akarok nézni az ablakukon... látni akarom, ahogy
               pakkolnak...</p>
            <p>S bólongatott a fejével, lemondólag, keservesen.</p>
            <p>- Istenem - sóhajtotta.</p>
            <p>A házmesterné megmutatta neki az ablakot s Orsovai odaállt a falhoz s benézett a
               szobába egy hasadékon, amely a leeresztett függöny és az ablak félfája közt
               maradt.</p>
            <p>Benn valóban pakkoltak. Két nagy kézitáska nyitva állott az asztalon, két nagy koffer
               pedig a fal mellett. Landauer úr ingujjban járkált, hordta a fehérneműt és a ruhát, a
               felesége pedig egy kiskendővel amúgy szobalányosan bekötött fejjel rakta be a
               kofferbe az elvinni valót.</p>
            <p>Orsovainak kinyilt a szája, hogy meglátta őket. Most a feje is kezdett fájni, s azon
               vette észre magát, hogy sír. A mellét rázta a fájdalom, s a szeméből könnyek jöttek.
               Nem tudott egyebet tenni, nagy tehetetlenségében motyogva ismételte ezt a szót:</p>
            <p>- Istenem... istenem...</p>
            <p>A szája félrehúzódott, mint a gyerekeké, akik vissza akarják fojtani a sírást.</p>
            <p>Benn elfáradt a csomagoló pár. Landauer úr leült a kanapéra, s az ölébe vette a
               feleségét. Az asszony elhelyezkedett a térdén, s mind a két karjával átölelte a
               férjét. Aztán csókolni kezdték egymást. Az asszony rászorította az ajkát a férje
               szemére, az pedig visszaadta a csókot, belefurakodva szájával az asszony telt
               nyakába, a mellébe, ahol kétfelé volt hajtva a blúz és szabadon maradt egy kis puha
               fehér háromszög. Nagyon boldogok voltak, s látni lehetett rajtuk, hogy hosszas
               szenvedés után végre nyugodt új életet kezdenek, s hogy ez mérhetetlen örömmel tölti
               el őket. Most már mintha egybeforrtak volna, szorosan átölelték egymást, s Orsovai
               látta, amint a férfi két széles keze szoritja az asszony hátát, minden nagy csók után
               elbocsátva egy kissé, aztán vonagló mozdulattal magához kapva, a melléhez szorítva az
               engedelmes asszonyi testet.</p>
            <p>- Istenem... istenem...</p>
            <p>Az asszony fölállt. Rámosolygott a férjére és tűzpiros volt az arca. A kendője
               félrecsúszott, ezt igazgatta. Ekkor látta Orsovai, hogy a blúzán most nagyobb a
               nyilás, csókolózás közben kibomlott néhány gomb - vagy kibontották. Ezt a férj is
               észrevette, fölugrott, magához kapta az asszonyt és vad mozdulattal fúrta be a fejét
               az asszony mellébe, a blúz alá, amely most már egészen kinyilott. Szinte látni
               lehetett az asszony minden mozdulatán, hogy mely pillanatban kap egy vad csókot a
               melle, ilyenkor mindig egy kicsit hátracsuklott a feje. A szemét lehunyta és égő
               arcán elégedett asszonyi mosoly bujdosott, azzal az erősen érzéki hangulattal,
               amelyet minden lehunyt szemmel mosolygó arc kelt. A kis Anna ebben a percben boldog,
               szerelmes asszony volt, aki örömmel adja oda magát a férjének, s akit a hitvesi
               engedelmességnek ez a szent gondolata annyira kielégít, hogy ráér egy kicsit arra a
               kellemes csiklandásra is figyelni, amit a mellére kapott csókok nyomán érez.</p>
            <p>- Istenem...</p>
            <p>Az ablak alatt sírt Orsovai. Nem szégyelte a könnyeit, sűrűn folytak le az arcán,
               végig drága asztrakángallérján. Nem bírta tovább nézni ezt a két boldog embert.
               Kiszaladt a kapun, s megállott a kapu előtt.</p>
            <p>- Hova menjek? - mondta és alig tudott a lábán állni, mert reszketett a térde.</p>
            <p>Egy omnibusz vágtatott arra. Tele volt külvárosi polgárokkal. Most hozták a
               majorosokat, a kertészeket, a vasuti őröket, a villamos konduktorokat, a
               tejesgazdákat. Az ócska omnibusz nagy csörtetéssel haladt el előtte, s a bennülők
               vígan énekelték:</p>
            <p>Jaj de magas,</p>
            <p> Jaj de magas.</p>
            <p> Ez a vendégfogadó...</p>
            <p>A bakon ülő fiú lengette a zászlót és ordított. A lovak vágtattak, s az utca
               csirkefogói fütyölve, visítva szaladtak a kocsi után.</p>
            <p>- Hova menjek? - mondta Orsovai.</p>
            <p>Tíz óra felé járt az idő, de a város élénkebb volt, mint valaha. Mindenütt
               világosság, fáklyák, ordítozó, szaladó emberek. Az izgatottság most volt a
               legnagyobb, mert már kitűzték a zárórát. Orsovainak több száz többsége volt, s a
               szabó nyugodtan gyújtott szivarra a választási irodában. Az iskola vörös fényben
               úszott, mert fáklyások álltak előtte, megvilágítva a feketén nyüzsgő tömeget,
               amelynek nyomása alatt recsegett a deszkafal. Az utca végén komor fekete vonalban
               állott két sor lovasrendőr. A gyalogosokat most váltották fel; kettesével jöttek
               végig a tömeg közt. A korcsmákban már nem volt senki. Mindenki az iskola körül
               tolongott, s a lovasrendőrök már kétszer ugrattak neki a türelmetlen tömegnek, amely
               be akarta zúzni az iskola kapuját. Ott szorongtak a tömeg közt a kávéház cilinderes
               urai, a börziánerek és bankigazgatók is, ők már boldogok voltak, de akarták hallani
               a választási elnök hivatalos szavát.</p>
            <p>Ebben a szorongó, türelmetlen várakozásban telt el egy félóra. Pontban háromnegyed
               tizenegykor kinyilt az iskola kapuja, s kivonult rajta a választási elnök, nyomában a
               szavazatszedő bizottságokkal, a bizalmi férfiakkal, s felment egy kis szószékre,
               amelyet az ő számára tákoltak össze délben az asztalosok. A kis szószék a deszkafal
               tetejében volt, úgy, hogy innen mind a két párt láthatta az elnököt. Az elnök a
               kezébe vett egy ív papirost s az egyszerre elcsöndesedett utcán végigharsogott a
               hangja, amint a törvényszabta formulát felolvasta.</p>
            <p>- Tehát, igen tisztelt polgártársaim - végezte beszédét - az önök határozatából
               Orsovai Pál lett kerületünk képviselője, ezernyolcszázhét szóval ötszáztizennyolc
               ellenében. Midőn ezt...</p>
            <p>A többit már nem lehetett hallani. Óriási üvöltés szakadt ki a torkokból, lengették a
               kalapokat, magasra emelték a fáklyákat, s az elnök a szószéken néhány nagy gesztus
               után magasra emelte a kalapját. Erre megmozdult az egész tömeg, előre jöttek a
               lovasrendőrök, s most már nem lehetett bírni ezzel az iszonyatos nagy hanggal, amely
               nagy hullámzással verte a házak ablakait, megreszkettette a gázlángokat, s
               összecsördítette az egymás mellett álló tányérokat a csöndesen vacsorázó családok
               asztalán. A tömeg nagy kavarodással indult el egy szabadabb térre, ahol megvárhatja
               az Orsovaiért ment küldöttséget.</p>
            <p>A küldöttség az egész napi izgalomtól idegesen, gyors fiakkeren robogott a
               városligeti fasorba. Lökdösték egymást, hogy melyik legyen az első, aki értesítse
               Orsovait a boldog ujságról. Csöngetésükre kijött a szobalány.</p>
            <p>- Mondja meg a nagyságos úrnak, hogy itt van a küldöttség.</p>
            <p>A szobalány megijedt a sok cilinderes úrtól, s nagyra nyitott szemmel szaladt fel a
               lakásba.</p>
            <p>- Nagysága kérem - kiáltotta - itt van a...</p>
            <p>Egy dühös hang kiáltott rá:</p>
            <p>- Fogja be a száját!</p>
            <p>Az öreg Hutkinson a szoba közepén állt, s egy órát tartott Elly füléhez. Végre
               elkészült az első önálló óra, s az öreg ragyogó szemmel mutatta meg a lányának.</p>
            <p>- Hallod, hogy ketyeg?</p>
            <p>Az órából valóban jött valami ketyegő, rendetlen kis zörej, s Elly mosolyogva
               mondta:</p>
            <p>- Hogyne hallanám, papa... nagyszerű... úgy jár, mint egy óra, amit az órásnál vesz
               az ember...</p>
            <p>Erre aztán levette a füléről az órát az öreg, s csöndesen szólt a szobalányhoz:</p>
            <p>- Most már beszélhet. Ki van itt?</p>
            <p>- Itt van, kérem, a küldöttség.</p>
            <p>Elly feléje ment:</p>
            <p>- Micsoda küldöttség?</p>
            <p>- Én nem tudom, nagysága kérem, csupa elegáns urak...</p>
            <p>Az asszony fölkapta a pongyolája uszályát és lement. Az urak az előcsarnokban
               hangosan üdvözölték.</p>
            <p>- Nagyságos asszonyom - mondta izgatott hangon az egyik - tartom szerencsémnek önnel
               közölni, hogy kedves férje tíz perc óta kerületünk képviselője.</p>
            <p>- A férjem nincs itthon - felelt nyugodtan Elly. - Úgy hallom, hogy a Hungáriában
               lakik.</p>
            <p>Halotti csönd lett, ahogy az asszony ezt ily kimért, öntudatos nyugalommal kimondta.
               Az urak csudálkozva néztek rá, s Elly folytatta:</p>
            <p>- Sziveskedjenek a Hungáriába fáradni, talán ott megtalálják.</p>
            <p>Azzal meghajolt és visszament.</p>
            <p>- Mi történt maguknál? - kérdezte távozóban az egyik úr a szobalánytól, amint az
               kinyitotta nekik az ajtót.</p>
            <p>- Én nem tudom - felelt a lány - a nagysága visszamegy az öreg úrral Amerikába...</p>
            <p>A fiakkerben csönd volt. Erősen meghatotta az urakat ez a nagy családi dráma, amelyre
               oly váratlanul bukkantak. Aztán megszólalt az egyik:</p>
            <p>- Lám, a milliomosok se boldogok.</p>
            <p>Egy másik csöndesen jegyezte meg:</p>
            <p>- Az asszony Iványi Sándornak a szeretője...</p>
            <p>Robogtak a Hungária felé. Aztán egy harmadik is megszólalt:</p>
            <p>- Ezt csak mondják. A világ nagyon komisz.</p>
            <p>A Hungáriában sem találták. Most már megijedtek az urak, s nagyon nyugtalanok lettek.
               Az idő egyre telt, a hatalmas tömeget nem lehet éjfélig váratni az utcán. De nem
               tudták, hova menjenek, hát visszaüllek fiakkereikbe, a vezérük visszatette belső
               zsebébe a mandátumot és visszarobogtak a választási helyiség felé, Walzer úrhoz,
               tanácsért.</p>
            <p>A nép még mindig várt, éljenzett, türelmetlenkedett az utcán. A rendőrkapitány
               kérésére a választási elnök egy kis beszédet intézett a tömeghez, felszólítva
               tisztelt polgártársait, hogy legyenek csöndben, amig szeretett képviselőjük
               megérkezik. Amikor a küldöttségek fiakkerei karriérben vágtattak végig a téren, a
               választási helyiség felé, a tömeg abban a hitben, hogy most hozzák a képviselőt,
               kieresztette nagy hangját, előre nyomult, megvadította a rendőrlovakat, s ordító
               örömmel rohant a kocsik után.</p>
            
         </div>
         <div type="chapter">
            <head>XXXV</head>
            <p>A Margithid körül, abban a csöndes utcában, ahol a mentők háza van, lovasrendőrök
               álltak fel sorjában. Aztán egy szakasz gyalogos jött, mintha tüntetésre készülnének.
               Mind a mentők háza előtt állottak fel, s az a kis tömeg, amely az utcán szorongott,
               tisztán hallhatta, amikor a rendőrkapitány kiszólt az embereihez:</p>
            <p>- Senkit se szabad bebocsátani, az istent se!</p>
            <p>Azzal visszament és bevágta az ajtót.</p>
            <p>Benn egy ember feküdt az egyik ágyon s az egész ház személyzete körülötte állott. A
               fiatalabb orvosnövendékek, akik pedig a legblazirtabb mentők, ezuttal igazán bámulva
               nézték az ágyon fekvő embert. Az orvosok piszkálták, fogdosták, leszedték róla a
               ruhát. Egy asztalnál a rendőrség emberei dolgoztak. A kapitány jegyzőkönyvet vett
               föl. A nagy csöndben odament egy nyurga kis rendőrirnok az orvosokhoz:</p>
            <p>- Doktor úr kérem, szabadna átvizsgálnom a zsebeit...</p>
            <p>És kiszedett mindent a zsebéből. Halkan diktálta a kapitánynak:</p>
            <p>- Egy zöld bőrtárca hat darab százforintos, két darab tízforintos és két darab
               ötforintos bankjegygyel...</p>
            <p>Tovább kutatott:</p>
            <p>- Egy aranyóra... lánccal...</p>
            <p>A sarokban suttogva szólt az egyik orvosnövendék egy kollégájához:</p>
            <p>- Hihetetlen... hihetetlen.</p>
            <p>Még néhányan odagyültek, s a kis orvosnövendék suttogva kezdte magyarázni:</p>
            <p>- A házmesternél feküdt, amikor jöttünk és már akkor vége volt. A jobb halántékán
               ment be a golyó. Azt mondták, hogy az utcán lőtte magát agyon, s már halva volt,
               amikor becipelték a házmesterhez. Fiúk, egy asszony volt ott... mondhatom
               nektek...</p>
            <p>A szemét égnek fordította, annak kifejezéséül, hogy az az asszony nagyon csinos volt.
               Aztán folytatta:</p>
            <p>- Azt mondják, hogy ez volt a szeretője. Egy szinésznő és a férje állatorvos. Ez a
               barom is ott volt és bámult. De nem bírta sokáig nézni, úgylátszik, tudta, hogy ez a
               feleségének a szeretője és hogy valami kifogást mondjon, azt mondta, hogy bemegy,
               megnézi a menetrendet, nem megy-e még az éjjel valami vonat...</p>
            <p>- Csöndet kérek, urak - mondta a főorvos.</p>
            <p>A fiú halkabban folytatta:</p>
            <p>- Az asszony sírt.</p>
            <p>Kivülről lárma hallatszott. A rendőrkapitány izgatottan ugrott fel és kiment.</p>
            <p>- Mondtam - hallatszott be az orditása - hogy senkinek se szabad bejönni! Kicsoda
               ön?</p>
            <p>Egy lihegő hang felelt:</p>
            <p>- Bocsánatot kérek, nekem a legjobb barátom. Walzer a nevem...</p>
            <p>Beeresztették. Összecsapta a feje fölött a kezét, amint meglátta a halott embert az
               ágyon, véres halántékkal, amelynek a közepéről fekete lyuk meredt feléje, kibontott
               inggel, meztelen, halálsárga mellel. A szeme szépen le volt csukva, de lehetett rajta
               látni, hogy sírt az utolsó órában. Az arca nyugodt volt, közönyös, mintha valami
               nagyon mély álmot aludnék.</p>
            <p>Walzer úr leült egy székre és merően nézte.</p>
            <p>Egy orvos halkan mondta:</p>
            <p>- Sohse láttam még ilyen komoly arcú halottat.</p>
            <p>Künn egyre nagyobb lett a moraj. Most már sokan jöttek, a hír futva terjedt. A
               lovasrendőrök szorongatták a tömeget.</p>
            <p>A másik szobába bejött valaki. A kapitány fölnézett, de a főorvos megnyugtatta:</p>
            <p>- A mi embereink...</p>
            <p>Azzal az ajtóhoz ment és beszólt:</p>
            <p>- Mi volt az?</p>
            <p>- Jó estét kivánok, főorvos úr - felelt egy fiatal hang - semmi különös... egy
               szegény munkás. Mire a Rókusba értünk vele, meghalt.</p>
            <p>A főorvos becsukta az ajtót, s most lehetett hallani, hogy ugyanez a fiatal hang
               diktálta az inspekciósnak:</p>
            <p>- Ambrosio Posi, foglalkozásnélküli, Rókus...</p>
            <p>Walzer úr feltápászkodott a székről, s megrogyott térddel tett néhány lépést. Rekedt
               hangon mondta:</p>
            <p>- Intézkednem kell.</p>
            <p>Tiszteletteljesen engedtek neki utat a telefonhoz.</p>
            <p>- Halló - mondta a kagylóba - kérem Kenessey temetkezési vállalat, iroda.</p>
            <p>Aztán, amikor összekötötték:</p>
            <p>- Arnold, te vagy? Szegény Orsovai meghalt... agyonlőtte magát... szeretném, ha a te
               vállalatod gondoskodnék szegényről... reggel azonnal intézkedjél...</p>
            <p>Majd az orvosokhoz fordult:</p>
            <p>- Borzasztó, borzasztó.</p>
            <p>Mind a halottra néztek, aki hátrabukott fővel, kinyujtózva feküdt az ágyon, s akinek
               a szempillájáról még mindig nem száradtak fel az utolsó könnyek. Majd Walzer úr
               lehajtotta a fejét, s mivel jogi gondolkozású ember volt, e pillanatban hirtelen arra
               gondolt, hogy ki lesz Orsovai örököse.</p>
            <p>Künn pedig nagy lett a moraj. A tömeg, amely elunta a várakozást a nagy téren, lassan
               szétszéledt. Dalolva, nagy csoportokban járta az utcákat, még be-betért a kocsmákba,
               inni egyet a diadal örömére. Egy nagy raj a körúton ment fölfelé. Lehettek vagy több
               százan. Ezek hatalmas hangon énekeltek, s minden strófa után pokoli orditásba törtek
               ki. Mint valami távoli mennydörgés, úgy hatott el a mentők csöndes szobájáig ez a
               rémületes hangáradat. A főorvos idegesen kapott a füléhez. A kapitány felugrott az
               asztaltól. Tüntetéstől, nagy utcai zavartól félt. Kinyitotta az ajtót, s ekkor teljes
               erőből harsogott a körútról idáig a tömeg nagy, zengő hangja, amint száz meg száz
               torok ordította a nagy házak között ebbe a szerelmes tavaszi éjszakába:</p>
            <p>- Éljen Orsovai Pál, éljen!</p>
            
         </div>
      </body>
   </text>
</TEI>