<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU08646" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
   <teiHeader>
      <fileDesc>
         <titleStmt>
            <title>Aranyköd</title>
            <author>
               <persName>
                  <surname>Szomaházy</surname>
                  <forename>István</forename>
               </persName>
               <date from="1864" to="1927">1864-1927</date>
               <idno type="VIAF">73382097</idno>
            </author>
            <respStmt>
               <resp>ELTeC conversion</resp>
               <name>
                  Palkó Gábor
                  <ref target="https://viaf.org/viaf/086484"/>
               </name>
               <name>Fellegi Zsófia</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">27468</measure>
            <measure unit="pages">65</measure>
            <measure unit="vols">1</measure>
         </extent>
         <publicationStmt>
            <p>Published as part of ELTeC and ELTE Novel Corpus</p>
         </publicationStmt>
         <sourceDesc>
            <bibl type="digitalSource">
               <title>Aranyköd</title>
               <date>2010-09-08</date>
               <publisher>Magyar Elektronikus Könyvtárért Egyesület</publisher>
               <ref target="https://mek.oszk.hu/08600/08646/"/>
               <respStmt>
                  <resp>Original Electronic Edition</resp>
                  <name>Varjú Mária</name>
               </respStmt>
            </bibl>
            <bibl type="printSource">
               <title>Aranyköd</title>
               <author>Szomaházy István</author>
               <pubPlace>Singer és Wolfner</pubPlace>
               <publisher>Budapest</publisher>
               <date>1909</date>
               <ref target="https://mek.oszk.hu/08600/08646/"/>
            </bibl>
            <bibl type="firstEdition">
               <title>Aranyköd</title>
               <author>Szomaházy István</author>
               <date>1909</date>
            </bibl>
         </sourceDesc>
      </fileDesc>
      <encodingDesc n="eltec-0">
         <p/>
      </encodingDesc>
      <profileDesc>
         <langUsage>
            <language ident="hu">Hungarian</language>
         </langUsage>
      </profileDesc>
      <xenoData>
         <ns1:eltec>
            <ns1:authorGender key="M"/>
            <ns1:size key="short"/>
            <ns1:canonicity key="low"/>
            <ns1:timeSlot key="T4"/>
         </ns1:eltec>
      </xenoData>
      <revisionDesc>
         <change when="2025-12-01"/>
      </revisionDesc>
   </teiHeader>
   <text>
      <body>
       
         <div type="chapter">
            <head>I.</head>
            <p>Az öreg komédiás, ahogy a híres színész önmagát nevezte, éppen délutáni teáját
               készítette szőnyeges fészkében, amikor az előszoba fölött megszólalt a csöngetyü, s
               Adél, az agglegény-háztartás gazdasszonya, aki jól ismerte a vénülő ember
               idegességét, félénken benyitott a dolgozószobába.</p>
            <p>- Nagyságos úr, egy fiatal hölgy van odakünn, - mondta bátortalanul. - Egy szőke,
               tizennyolcesztendősnek látszó leány, aki a nagyságos urral mindenáron beszélni
               akar.</p>
            <p>- Nekem nincs dolgom semmiféle fiatal hölggyel, kiáltott a művész nyersen a
               gazdasszonyra. Megmondtam, hogy a római pápa számára se vagyok itthon, s ha még
               egyszer háborgat, hát maga is mehet az Isten hirével. Vigye az ördög a sok dologtalan
               tolakodóját...</p>
            <p>Meglehetős hangosan kiáltotta ezt, oly hangosan, hogy szavai kihallatszottak az
               előszobába is. A “fiatal hölgy” kétségtelenül meghallotta a lármát, legalább a
               következő pillanatban engedelem nélkül föltárta a szoba ajtaját, s vérvörös arccal,
               az izgatottságtól csillogó szemmel lépett be a híres férfi szentélyébe. Még szinte
               fuldoklott a sietségtől, az arcán könyek folytak végig, s pihegve, magánkivül
               rebegte:</p>
            <p>- Bocsánat, mester, bocsánat, de ne utasítson el... Csak azt engedje meg, hogy
               elmondjam, miért jöttem...</p>
            <p>A nagy ember bámulva nézett különös látogatójára, s a fiatal leányt látva, egyszerre
               elpárolgott a haragja, amellyel az imént a bejelentést fogadta. A gazdasszony
               ijedten kisurrant, a mester szeme pedig szinte rajta veszett a bájos képen: a
               látogató szőkehaju, feketeszemü gyermek volt, az angol leányokéhoz hasonló, rózsás
               arcszínnel, nem nagyon magas, de igen graciózus kis teremtés, aki most ijedten
               kuporodott meg az egyik fauteuil mellett. Látszott rajta, hogy az előkelő társasághoz
               tartozó leány, - télies kosztümjéhez pompásan illet a sötétkék nemezkalap s a
               megdöbbent modorából is látnivaló volt, hogy nem igen ismeri a nyomoruságot és a
               nélkülözést. A mester ámulva nézte, aztán jóindulattal elmosolyodott.</p>
            <p>- Nono, - mondta barátságosabban, - térjen magához kicsi leány, nem vagyok én olyan
               emberevő, amilyennek látszom. Tegye le szépen a kalapját és üljön le ebbe a
               karosszékbe, majd mindjárt kap egy csésze jó teát, amitől a bátorsága visszatér. Most
               pedig mondja el, hogy miért jött.</p>
            <p>Ujra pepecselni kezdett a szamovárjával - a hires színész élete kétharmadrészét
               teafőzéssel töltötte, - s hamarosan odatolt a kis vendég elé egy csésze aranysárga
               teát. Aztán nyájasan hátradőlt, - ilyenkor, amikor jó hangulatban volt, csupa
               bonhomia ült ki kövérkés arcára, - s jókedvüen így szólott:</p>
            <p>- Tehát halljuk!</p>
            <p>A fiatal leány kipirulva hajtotta meg bájos fejét, aztán engedelmesen leült az egyik
               fauteuilba.</p>
            <p>- A nevem - mondta még kissé félénken, - Cauders Ella. Apát talán ismeri a mester,
               hiszen apát mindenki ismeri... Még most is remegek arra a gondolatra, ha apa
               megtudná, hogy itt jártam...</p>
            <p>- Micsoda, kegyed a Cauders Leó leánya?</p>
            <p>- Igen.</p>
            <p>- Cauders Leóé, a nagy gyárosé és vállalkozóé? És minek köszönhetem a szerencsét,
               amely ide vezette hozzám?</p>
            <p>A fiatal leány arcát ujra elöntötte egy vérhullám, látszott rajta, hogy szinte remeg
               a felindulástól, aztán egyszerre keserves sírásra fakadt. Oly kétségbeesetten
               zokogott, hogy a cinikus öreg színész egy pillanatig tanácstalan részvéttel nézte. De
               csakhamar közelebb húzódott szép vendégéhez, s apai jóindulattal kérdezte:</p>
            <p>- Mi baja? Mondja el őszintén, hogy mi bántja s legyen meggyőződve, hogy mindenre
               kész vagyok, amit csak kiván tőlem...</p>
            <p>A leány lehajtotta fejét az asztalra s szégyenkezve, könnyes szemmel susogta:</p>
            <p>- Arra kérem, hogy mentsen meg, ha azt nem akarja, hogy még ma este a Dunának
               menjek... Mentsen meg attól, hogy férjhez adjanak, hogy ahhoz az emberhez adjanak,
               akit teljes szivemből gyűlölök... Inkább a halált, mint ezt... Apának nem merem
               megmondani az igazat, s azért jöttem ide, hogy segítsen rajtam, védelmezzen
               meg...</p>
            <p>A színész ijedten hallgatta végig a kétségbeesett kitörést, s ámulva kérdezte:</p>
            <p>- És miért jött éppen én hozzám?</p>
            <p>- Azért... Azért... Oh, ne kérdezzen...</p>
            <p>Egy pillanatig csönd volt, de Lászlóffy, - így hívták a hires művészt, - csakhamar
               szomoruan bólintott a fejével.</p>
            <p>- Azért keresett föl ugy-e, mert szerelmes belém?... A színpadon szeretett belém,
               ahol a szerelmes grófokat és diplomatákat játszom?... Szegény kicsike, hát maga azt
               hiszi, hogy az életben is az vagyok, aki a kulisszák közt?</p>
            <p>A leány még kétségbeesettebben zokogott, Lászlóffy pedig meghatottan folytatta:</p>
            <p>- Kedves kisasszony, nézzen meg itt a nappali világításban, - önmaga is nevetni fog
               azon, hogy ilyen bolondságra gondolt... A deszkán még a fiatal hősöket kell
               játszanom, - ha nem játszanám, talán éhenhalnék, - de az életben ötvenhárom év nyomja
               a vállamat. Harmincöt esztendeje, hogy színpadon élek, tudja-e, hogy mit jelent a
               harmincöt éven át való komédiázás?... Tévútra vezette, hogy a frakk még megáll
               valahogy a derekamon, - pedig öreg, rokkant ember vagyok, aki már csak a jó teában
               találja az egyetlen örömét... Ha a függönyt lebocsátják, fáradtan sietek haza, mert
               még az is kimerít, ha emberi szót hallok magam körül... A maga ifjúsága nem illik az
               én cinikus vénségemhez, hiszen ez a rózsás arcocska arra való hogy a boldogságtól
               kipiruljon... Menjen szépen haza és verje ki a fejéből ezt a gyerekes álmot, s várjon
               türelmesen arra a daliás legényre, aki csak kegyedért fog élni... Nem maga lesz az
               első, aki nevetve fog visszagondolni menyecskekorában leányságának erre a hóbortos
               szeszélyére...</p>
            <p>A hires színész e pillanatban csakugyan nem látszott fiatalnak, - a borotválkozástól
               kékes arca tele volt ráncokkal és gödrökkel, - de a leány szinte átszellemülve nézte.
               És a kényeztetett gyermek makacsságával susogta:</p>
            <p>- Vagy az ön felesége leszek, vagy senkié... Nem bánom, akárhány éves; én szépnek és
               fiatalnak látom...</p>
            <p>Lászlóffy kómikus gesztust csinált, - ahhoz sohase elég öreg az ember, hogy az efféle
               vallomás rosszul essék neki, - aztán mosolyogva megszólalt:</p>
            <p>- És kihez akarják feleségül adni?</p>
            <p>- Kovács doktorhoz, apa ügyvédjéhez, akiről azt beszélik, hogy a legjobb partie az
               egész városban... Bizonyosan ismeri, hiszen minden premièren ott van, s mindig fehér
               szegfüt visel a smokingjában... Húsz smokingja van és ugyanannyi frakkja, de én akkor
               se megyek hozzá, ha a szabója egész üzletét megvásárolja...</p>
            <p>- A kövér Kovács doktor, aki a mult évben képviselőnek is föllépett?</p>
            <p>- Igen.</p>
            <p>- Hiszen az tudtommal többszörös milliomos...</p>
            <p>A leány bánatosan rázta meg szőke fejét, Lászlóffy pedig elbájolva nézte egy darabig.
               Aztán hirtelen fölállott.</p>
            <p>- Kedves kisasszony, most a kenyér után kell néznem, - ma este ujra a szerelmes
               grófot játszom, akiért a fiatal leányok rajongnak. Majd a gazdasszonyom kocsit hoz,
               amelyik hazaviszi, - a többire nézve pedig megigérem, hogy nem felejtem el a
               látogatását. Azt is megigérem, hogy be fogom magam vezettetni a házukba, - akkor
               aztán majd hosszabban beszélgethetünk egymással. De most: Isten vele...</p>
            <p>Kezet nyujtott a vendégének, s mielőtt megakadályozhatta volna, a kényeztetett,
               előkelő, szép leány rajongással odaborult a fehér kézre. Lászlóffy ijedten
               kiáltotta:</p>
            <p>- Mit csinál?</p>
            <p>Ella most ráfordította gyémántként ragyogó szemét s komolyan szólott:</p>
            <p>- Ha elhagy, nem élek tovább. Elhiheti, mert mindig megtartom a szavamat...</p>
            <p>Amikor a színész negyedóra mulva a színház felé baktatott, majdnem elgázolta egy
               villamos kocsi. Lászlóffy, a maga szomoru sorsára gondolva, nem látott, nem hallott
               semmit abból, ami körülötte történik. Hiszen a sorsa nem volt mindennapi: kihült
               szivével, fáradt elméjével még mindig a fiatalságot kellett hazudnia...</p>
          
         </div>
         <div type="chapter">
            <head>II.</head>
            <p>Lászlóffy nem volt olyan vén, amilyennek beszélgetés közben szivesen mondta magát, de
               nagy, szinte tüneményes sikerei cinikussá tették minden emberi hiúság iránt. Fiatal
               korában koplalt és szinlapokat ragasztott, utóbb egy nyomorúságos truppot vezetett
               végig az Alföld kocsiszínein, s amikor nagynehezen fölkerült a fővárosba, egy
               csapásra meghódította a szeszélyes tömeget, amely idefönn a színészek alkotását
               bírálja.</p>
            <p>Negyvenéves korában még jóformán csak azok a korcsmárosok ismerték, akiknél a koszt
               fejében néha a garderobe-ja királyi palástjait zálogban hagyta, s mikor
               negyvenegyedik születésnapját ünnepelte, már az egész Budapest róla beszélt. A Scribe
               valami öreg darabjában játszotta a herceget, utóbb a büszke nemes ifjúval csalt
               könyeket az asszonyok szemébe; s harmadik föllépése után közönség és sajtó egyaránt
               elismerte, hogy megszületett a legelső magyar színész. Csodálatos is volt, hogy a
               koplaló, rövidnadrágos ember, aki életében se beszélt talán nagyobb úrral a
               szolgabírónál, honnan szerezte azt a csillogó elegánciát, amellyel a szerepeit
               eljátszotta. Mindennapos volt a zsufolt ház s a tizenötszörös kihivás, az igazgató
               nagyszerü szerződést ajánlott, s a nyomorgó Lászlóffy csakhamar csinos legénylakásba
               költözhetett szegényes hónapos szobájából. Két év mulva Budapest asszonyai és leányai
               már csak a Lászlóffy nevét keresték a szinlapon s ha az ünnepelt művész résztvett az
               előadásban, a belépőjegyek tekintélyes ázsióval keltek el. Amikor külvárosi hónapos
               szobáját fölmondotta, Lászlóffy egyúttal beköltözködött a magyar színművészet
               történetébe is...</p>
            <p>Talán a szokatlan, szinte szédületes siker volt az oka, hogy a kényeztetett színész
               némileg megundorodott az emberiségtől. Mi lehetett még, amiért küzdhetett, amiről
               álmodhatott volna? A szerelmi vágyak idején rég túljárt, dicsőségének a zenitjén
               állott, a vagyon nem izgatta, hiszen annyija most már biztosítva volt, hogy nem
               kellett többé félnie a nélkülözéstől. Kivívni való cél immár nem lebegett előtte s
               amikor esténként a színházból hazatért, sivárnak és unalmasnak találta az életét.
               Miben keresett volna örömet és mulatságot? Lászlóffy szótalanul vonult be a
               könyvtárszobájába, a szamovár alatt meggyújtotta a borszeszt s hajnalig elolvasgatott
               valami kedves könyvéből. És amikor lefeküdt, így szólott magában:</p>
            <p>- Ha könyvek nem volnának, igazán nem lenne érdemes, hogy csak egy pillanatig is
               gyötrődjünk az élettel...</p>
            <p>A posta olykor seregszám hozta neki a finom női leveleket, - ismeretlen asszonyok
               szerelmet vallottak neki, előkelő leányok egy-egy autogrammjáért epekedtek, -
               Lászlóffy kesernyés mosollyal dobta valamennyit a kályhába. Szerelem? Ojjé! Egyszer,
               húszéves korában, féléjszakán át ott settenkedett a berzence-vághalmi primadonna
               ablaka alatt s akkor olyan reumát szerzett a nedves éjszakában, hogy időváltozás
               előtt meg se bírta mozdítani a vállát és a balkezét. Azóta úgy képzelte, hogy a
               szerelem ostoba és veszedelmes dolog, ami többnyire reumával és elbutulással jár.</p>
            <p>Lászlóffy még messze járt az ötvenedik évétől, amikor idegenek előtt már
               következetesen vén komédiásnak mondta magát. Nem hazudott, ő csakugyan úgy érezte,
               hogy vén. Szentül meg volt győződve, hogy gyomorbaj bántja, hogy a veséje nem
               egészséges s hogy pár év mulva megkapja a fővárostól azt a díszsírhelyet, amivel
               nálunk a művészeti érdemeket jutalmazni szokták. Pedig alapjában egészséges volt,
               mint a makk; csak az unalom tette beteggé és keserűvé. Aki az utcán vagy a színpadon
               látta, szépszabásu felöltőjével, amely a novellabeli főispánoknak se vált volna
               szégyenére, csillogó cilinderével és botjával, elismeréssel így szólott:</p>
            <p>- Ha asszony lennék, rögtön beleszeretnék ebbe a gyönyörü szál férfibe...</p>
            <p>Csakugyan annyira meghatották-e a vén komédiást az ártatlan leány szavai, a hiúsága
               vagy a jó szíve ébredt-e föl a furcsa látogatás után: Lászlóffy egész nap a szőke
               gyermekre gondolt, aki ma olyan váratlanul berontott hozzá. Este, - valami repriz
               ment - unottan és szórakozottan játszott, s a híres kritikus, akinek a szavára
               legtöbbet adnak a magyar időszaki sajtóban, hosszu cikket írt arról az érdekes és
               izgató fölfogásról, amellyel a nagy művész a féltékeny márkit ábrázolta. Előadás után
               több csésze teát megivott, sokáig olvasgatott Carlyle-ben, de mielőtt lefeküdt, vagy
               két óra hosszat járt föl és alá a könyvtárszobája szőnyegén. Utóbb az íróasztalához
               ült és levelet írt az öreg Caudersnek, a hires pénzembernek, akit eddig csak látásból
               ismert. Ezt írta neki:</p>
            <p>“Kedves uram, egy önre nézve fontos ügyben óhajtanám becses idejét igénybe venni.
               Jelöljön ki helyet és időt, hogy a holnapi este folyamán találkozhassunk. Kész és
               tisztelő szolgája</p>
            <p>Lászlóffy Sándor.”</p>
            <p>A levélre, amelyet másnap elküldött a Cauders irodájába, délben udvarias válasz
               érkezett. Livrés inas hozta, s az állott benne:</p>
            <p>“Kedves művészem, mindig és mindenütt rendelkezésére állok. Szivesen megyek önhöz, ha
               úgy óhajtja, de ha nincs ellenére, hát nálam is cseveghetünk egy csésze tea mellett,
               tíz után, amikor ön a színházzal végez. Csábításképp megjegyzem, hogy a teát magam
               hoztam Londonból, oda pedig hitelesített karaván hozta. Kész szolgája</p>
            <p>Cauders.”</p>
            <p>Lászlóffy ez estén is azzal az érdekes és izgató fölfogással játszott, melyet a híres
               kritikus annyira megdicsért benne, előadás után pedig kocsit vett és elhajtatott a
               nádor-utcai Cauders-palotába.</p>
          
         </div>
         <div type="chapter">
            <head>III.</head>
            <p>A Cauders-palota kivülről közönséges bérháznak látszik, de amikor a portás az
               üvegajtót fölnyitja s az ember a szőnyeges, ragyogó előcsarnokban körülnéz, azt
               hiszi, hogy valami főhercegi kastély vesztibüljében van. A barokk-stilü lépcsőházat
               bolyhos szőnyeg borítja s a márványfalakban a villamos rózsák százai égnek. A portás
               csöngetésére odafönn egyszerü díszbe öltözött komornyik tárta ki az emeleti csarnok
               üvegszárnyait, s két másik chamoisszinü lakáj szedte le a vendég válláról a prémes
               bundát. Az egyik hajlongva megszólalt:</p>
            <p>- A méltóságos úr már várja nagyságodat... Nem szükséges, hogy bejelentsem...</p>
            <p>A szárnyas ajtók szétváltak, s Lászlóffy egy futó pillantást vethetett a fehér
               fényben uszó teremsorra, amely a budapesti hatalmasság otthona. A színész nem értett
               sokat a pénzügyekhez, de a Cauders poziciójával ő is tisztában volt, mint mindenki.
               E nagyszerü self made man pályafutását minden gyermek ismeri a magyar fővárosban. Az
               egyszerü kis könyvvivőből, aki egy felsőmagyarországi fürészgyárban kezdte a
               karrierjét, s akinek édesapja még borzas falusi gyerekeket tanított, negyven év alatt
               a monarchia legelőkelőbb pénzügyi kapacitása lett. Az is közismert dolog volt, hogy
               Cauders mindig példányképe volt a becsületességnek s a férfias korrektségnek. Neki
               ugyan nem vethették a szemére, hogy hatalmát és vagyonát stréberséggel, csalással
               vagy hizelkedéssel szerezte. Az érzékenységig jószivü, de nyers, szókimondó ember
               volt, aki a miniszternek épp úgy megmondta a véleményét, mint a legutolsó
               gyakornoknak. Az igazságérzet valami félelmetes ösztöne igazgatta minden lépését, s
               nem volt oly magas ár, aminek fejében méltatlanságot elkövetett volna. Valóságos
               rábeszélés kellett hozzá, hogy az udvari tanácsosságot elfogadta, - pedig ha akarja,
               talán már rég a bárói címet is odaragaszthatta volna a néhai tanítófiu neve mellé.
               Ha tőle függ, talán most is háromszobás, másodemeleti lakásában húzza meg magát, de
               az egyetlen leánya kedvéért végre is rászánta magát arra, hogy helyzetének megfelelő
               palotába költözzék...</p>
            <p>A komornyik átvezette Lászlóffyt néhány üres szobán, amelyeknek gázkandallóiban
               kivánatos tűz égett, s egy szőnyeget széthúzva, udvariasan félre állt. A neszre az
               öreg Cauders vidáman fölugrott a helyéből.</p>
            <p>- Isten hozta, kedves művészem, Isten hozta... Humboldtot olvasgatom, mint mindig, ha
               olyan boldogság ér, hogy az olvasásra is jut időm... Fájdalom, nem mindig olvashatok,
               de ez csak addig lesz így, amíg meg nem unom és végre is nem penzionáltatom öreg
               csontjaimat... Negyven év után, azt hiszem, hogy jogom is van hozzá...</p>
            <p>Nyájasan megölelgette Lászlóffyt, az egészséges, jó idegzetü öreg emberek
               vidámságával, akik még szépnek találják és tudják élvezni az életet. A színész
               gourmand módjára nézett körül: ez a fészek csakugyan tetszett neki. Pedig ha valaki,
               hát ő tudta élvezni a szép lakást, az otthon melegét és kényelmét. Mindenütt csupa
               szőnyeg és szőnyeg, a falak körül mennyezetig érő könyvespolcok, óriási íróasztal, -
               mindig ilyen íróasztalról álmodott ő is, - semmi csecsebecse, de igazi angol
               fauteuilok, olyanok, aminőknek két vérbeli angol klub kivételével talán egész
               Európában se akadni a párjukra. Gyönyörü, kivert dohányzó-asztalok, nyitott könyvek,
               egy csodálatosan ósdi kredenc, s egy rugókra járó, különös tölgyfa-alkotmány,
               amelynek födele egyetlen nyomásra eltünik, hogy Havanna egész multévi termése
               nyilvánosságra kerüljön.</p>
            <p>- Itt van szivar, ha ugyanis a nehéz szivart szereti, de ha könnyüt akar, azt is
               adhatok, mert én trabukkóval élek... A nagy dohányrudakhoz nincs meg az egészségem,
               tudja, a gégém sűrün fölmondja a szolgálatot... Nem is csoda, hatvan éve, hogy
               szolgál s mondhatom, hogy nem könnyü munkát végez.</p>
            <p>A komornyik beadta a teát, - Lászlóffy behunyta a szemét s csöndes imát mormolva
               nyelte le a kortyokat, mert ilyen teát még csakugyan nem ivott. Cauders mosolyogva
               nézett rá:</p>
            <p>- Mit szól hozzá?</p>
            <p>- Azt mondom, hogy mindeddig a sötétben tapogatóztam... Ezért a teáért már csakugyan
               érdemes, hogy az ember a nyolcvanadik évét megérje...</p>
            <p>Gyönyörűséggel emelte ajkához ismételten a csészét, s jó színész-arca, amely az
               érzelmeket sokkal inkább ki tudta fejezni, mint valami laikus polgári ábrázat, a
               menyei extázis képét mutatta. Cauders jókedvüen nézte, s a házigazda boldogságával
               jegyezte meg:</p>
            <p>- Ez már ugy-e, valami?... Büszke vagyok rá, hogy önnek izlik, mert tudom, hogy egész
               a japán határszélig se találok igazibb szakértőt...</p>
            <p>Lászlóffy rágyújtott egy szivarra, - az ő gégéje megtűrte valahogy a kubai
               gyártmányokat, - s ábrándozva szólott:</p>
            <p>- Lássa, ez az egy, amiért önöket, gazdagokat, irigylem. A jó tea és a jó szivar... A
               többiben biz’ Isten nincsen köztünk különbség. Ön se alszik jobb ágyban, mint én, s
               ön se ehetik vacsorára egy ramsteaknál többet... De az ilyen tea már csakugyan
               megéri, hogy az embert a csőcselék uzsorásnak nevezze...</p>
            <p>Cauders melankólikusan bólintott:</p>
            <p>- Igaza van, - ez az egyetlen élvezetünk... A többi nem ér meg egy pipa
               dohányt...</p>
            <p>A szinész helyeslőleg bólintott s gyöngéd, szinte becézgető pillantást vetett a
               szivarjára, de aztán kissé zavartan sütötte le a szemét.</p>
            <p>- És most térjünk át arra, amiért a drága idejét elraboltam... A méltóságod leánya
               tegnap délután nálam volt...</p>
            <p>- A leányom! - kiáltott föl Cauders megdöbbenve.</p>
            <p>- Ne ijedjen meg, hiszen szerencsére az egész dolog nem komoly. Ismeri a fiatal
               leányokat, ugyebár? Az ilyen bájos kis teremtés más szemmel nézi a világot, mint mi
               öregek; egy sikerült frakk neki elég, hogy álmokat szőjjön és naplójegyzeteket
               fogalmazzon...</p>
            <p>- A leányom álmokat sző valakiről?</p>
            <p>- Nincs veszedelem, mert az a valaki, szerencsére, én vagyok. Ne tartson
               szerénytelennek, ha a dolog nem lepett meg valami nagyon, hiszen huszonöt év óta
               Budapest minden fiatal leányának én vagyok a szerelmi kisérleti bábúja... Mind
               olyannak képzel, amilyennek a szinpadon, a szerepeimben lát... A kedves leánya is azt
               vette a fejébe, hogy hozzám jön feleségül...</p>
            <p>- Mit mond? Hogy önhöz megy feleségül?</p>
            <p>- Higyje meg, sokkal kisebb a baj, mintha a méltóságod könyvvezetőjéről vagy
               titkáráról álmodoznék... Ebből a betegségből végre is kigyógyul, mint valamennyien,
               akik engem tiszteltek meg azzal, hogy szerelmi életük legelső korszakában reám
               gondoljanak. A fődolog, hogy gyöngéd és tapintatos legyen hozzá s ne beszéljen neki
               házasságról, - legalább az idei farsangban ne. A fürdőszezon elején, - biztosítom...
               hogy kiheverte már ezt a bárányhimlőt...</p>
            <p>Cauders töprenkedve nézett maga elé, aztán hálásan megszorította a színész kezét.</p>
            <p>- Köszönöm, hogy személyesen elfáradt hozzám s köszönöm, hogy ennyire érdeklődik a
               bolondos, kicsiny leányom sorsa iránt... De a dolog nem olyan egyszerü, mint
               gondolja, mert az a gyermek nem hasonlít a többire... Egyszer, még hatéves se volt,
               egész napig nem evett, mert a göncölszekerét nem kapta meg karácsonyi ajándékul...
               Azóta is ezer baj volt vele, ha valamit komolyan a fejébe vett. Én, fájdalom, jól
               tudom, hogy nagyobb a baj, mint ön hiszi, mert ez a kis csacsi képes belepusztulni -
               a bárányhimlőbe is. Ezért gondoltam arra, hogy ilyen fiatalon férjhez adjam...</p>
            <p>Egy darabig csöndesen szívta a szivarját, aztán komolyan folytatta:</p>
            <p>- Ha már ennyire szives volt, nem szabad megállnia a fele úton... Nemcsak velem tesz
               jót, hanem egy hóbortos gyermekkel is, akinek az egész jövendője kockán forog... Ha
               nem látja többé, csak annál lángolóbb lesz a szenvedélye, de a sűrü érintkezés -
               ugy-e, nem veszi rossz néven, ha kimondom? - talán meggyőzi arról, hogy nem egymáshoz
               valók. Tiszteljen meg azzal, hogy gyakrabban fölnéz hozzánk, - a többit aztán
               rábízhatjuk a jó Istenre...</p>
            <p>S amikor a színész habozó mozdulatot tett, kérőleg tette hozzá:</p>
            <p>- Csak nem akarja, hogy ez az ártatlan gyermek valami ostobaságot elkövessen?... Ha
               meg nem teszi, arra is képes, hogy a Dunának menjen...</p>
            <p>Lászlóffy jólelküleg vállat vont, s komikus rezignációval válaszolt:</p>
            <p>- Kérem, rendelkezzék velem a belátása szerint... Otthonülő medve vagyok, de ha úgy
               akarja, hát Isten neki... Remélem, nem lesz valami nehéz munka, hogy a kisasszonyt
               kiábrándítsam magamból.</p>
            <p>Amikor Lászlóffy éjfél felé eltávozott, megigérte, hogy föl fog nézni a Caudersék
               rendes pénteki estéjére. A rosszabbik frakkját veszi föl s csöppet se fog azon
               igyekezni, hogy fiatalabbnak lássék a koránál.</p>
          
         </div>
         <div type="chapter">
            <head>IV.</head>
            <p>Nem telt bele két hét, Lászlóffy bizalmas levelet kapott Cauderstől. Ez állott
               benne:</p>
            <p>“Hivatkozom az igéretére: pénteken lesz nálunk az első nagyobb társaság. Remélem még
               nem bánta meg, hogy oly jólelküen igen-t mondott.”</p>
            <p>A művész kelletlenül vállat vont, de azért előadás után magára öltötte a frakkját -
               nem a rosszabbat, mint megigérte, - s egy komfortáblin elhajtatott a Nádor-utcába. A
               Cauders-palota körül nagy volt a sürgés-forgás, mert a híres pénzügyi hatalmasság öt
               téli estéjét a főváros igazi notabilitásai látogatták. A kocsik között lovasrendőr
               tartotta fönn a rendet, a portás verejtékes arccal tárta föl a fényes fogatok ajtaját
               s odabenn, a kapun belül, tündéri világosságban uszott az egész ház: a márványfalak,
               a csavart oszlopok mentén szines lángok ragyogtak a déli növények között s az inasok
               egész ármádiája bókolt az érkező vendégek előtt. Lászlóffy, amikor rosszkedvüen
               fölfelé baktatott, szines felhőket látott elsuhanni maga mellett: csipkébe, selyembe
               öltözött asszonyok voltak, merészen kivágott derékkal, melyhez habkönnyü, prémes
               belépők simultak. A különös, csodálatosan bájos frizurák alól fekete és buzavirágkék
               szemek néztek rá s egy-egy gyermekesen naiv arcu, de graciózus asszony meglepetve
               sugta a kisérője fülébe:</p>
            <p>- Lászlóffy!</p>
            <p>A színésznek jól esett, hogy ennyire ismerik, s hiába tagadta volna, a palota ragyogó
               miliője elkábította kissé. Hasztalan volt embergyűlölő és rosszkedvü, ez a pompa
               szokatlan és újszerü volt előtte s a parfümös levegő, amely már a lépcsőházban
               megcsapta, meglehetősen izgatta az idegeit. Amíg fiatal volt, nem igen jutott ahhoz,
               hogy a társadalom nagyságaival, a híresekkel és a gazdagokkal érintkezzék s később a
               kisebb gondja is nagyobb volt annál, hogy efféle ismeretségek után törje magát.
               “Komédiások!” - szokta volt mondani mogorván s ime - most úgy érezte, hogy a komédia
               érdekli és imponál neki, hogy az életben mégis vannak még árnyalatok, amelyek az
               idegeit izgalomba hozzák.</p>
            <p>A ruhatárban aranytól csillogó lakájok szedték le róla a kabátot, s amikor a fűtött
               folyosó vörös szőnyegén végighaladt, két középkori apród tárta föl előtte a
               teremsorba vezető szárnyasajtót. Odabenn már igen sokan voltak, de a színészt
               meglepte a diszkrét csönd, amellyel a jelenlevők csevegtek egymással. A kis szögletek
               asztalkái mellett, az alacsony puffokon, vagy a zongorának dőlve, a fehér
               márványkandallók szomszédságában nyugodtan cigarettázó urak cseréltek művészi vagy
               politikai eszméket, az asszonyok mosolyogva hallgatták a feléjök hajló frakkos urak
               beszédét, de nyoma sem volt annak a parvenü hangnak, amelyre a cinikus művész
               elkészült. Mintha csupa diplomata gyűlt volna egybe, vagy mintha a házigazda
               egyszerűsége, nemes intelligenciája a finomság harmóniájába öltöztette volna az
               egész, soktagu társaságot. Lászlóffy egy futó pillantást vetve maga körül, rögtön
               meglátta, hogy a szép Cauders-palota valóban exquisit embernek gyülekező helye:
               Budapest első pénzügyi kapacitásai, sok tisztviselő, néhány művész és mindenekfölött
               számtalan szép asszony és fiatal leány oszlott szét a fehér fénytől ragyogó
               teremsorban. Sok ideje azonban nem volt a nézelődésre, mert Cauders, aki messziről
               megpillantotta, látható örömmel közelített feléje az egyik női szalon küszöbéről.</p>
            <p>- Köszönöm, hogy eljött, igazán nagy örömet szerzett vele. Jöjjön, hadd mutassam be a
               miniszternek, mielőtt az asszonyok elfognák...</p>
            <p>Lászlóffy kedvetlen arcot vágott.</p>
            <p>- Oh, - mondta, - talán nem is szükséges, hogy bemutasson neki. Annyian vannak itt,
               hogy egy ember bátran eltünhetik a sokaságban...</p>
            <p>- Egy ember igen, de Lászlóffy Sándor aligha. Különben a miniszter már az imént azt
               az óhajtását fejezte ki, hogy önt azonnal bemutassam neki...</p>
            <p>Karonfogta a színészt, s sugárzó arccal vitte be a dohányzószobába, melynek pamlagán
               ülve a kegyelmes úr a cerclejét tartotta. Vagy huszan, huszonöten állhattak
               körülötte, azzal véve részt a társalgásban, hogy gyermekes hízelgéssel kacagtak ő
               excellenciája egyszerü ötletein. Csak a párt humoristája, az anekdotáiról híres
               képviselő beszélt, élénken affektálva a parlagi kedélyességet, melyet az ujságok
               karcolatírói emlegetni szoktak. Egy-egy fiatalember, idegen az intim társaságban,
               csillogó szemmel állt a szoba közepén, s nehány huszárönkéntes, akit főképp a tánc
               szempontjából hívtak meg, fülelt nagy buzgalommal a miniszter udvarának háta
               mögött.</p>
            <p>- Engedje meg kegyelmes uram, hogy Lászlóffyt, a nagy művészt bemutassam...</p>
            <p>A miniszter fölemelte dúsfürtü fejét, s nagyot szíva az ajkai közt tartott
               havannából, unottan, leereszkedőleg szólott:</p>
            <p>- Oh, Lászlóffy, nagyon örülök... Régi ismerősöm, gyakran csodáltam a színpadon. Most
               is, az új darabban - ej no, hogy is hívják? - amit az ősz elején játszottak...
               Egyáltalában azt tartom, hogy a művészet...</p>
            <p>A kegyelmes úr nagyhangu előadásba fogott a művészetről, s beszédén világosan
               meglátszott, hogy Lászlóffyt, a francia gavallérok ábrázolóját, következetesen
               összetéveszti Pajorral, az apaszínésszel... A képviselők elismerőleg bólogattak, s
               egy őszhaju úriember, aki nemrég még az ellenkező párton ült, félhangosan így szólott
               a szomszédjához:</p>
            <p>- Csodálatos, hogy a művészethez is épp úgy ért, mint a saját resszortjához...
               Bámulatos elme, azt mondom, hogy bámulatos elme...</p>
            <p>Lászlóffy fölhasználta az első kedvező pillanatot, amikor föltünés nélkül
               megszökhetett s gyorsan kisurrant a dohányzó-szobából. Egy ideig unatkozva ődöngött,
               de a zongoraszobába érve, hirtelen elszállott a rossz hangulata: a leányok
               csoportjából egy szőke gyermek vált ki, s vérvörösen sietett eléje az ajtóhoz.
               Cauders Ella volt, a minapi látogatója.</p>
            <p>A fiatal leány szó nélkül nyujtotta feléje a kezét.</p>
            <p>- No, hát ki tartotta meg a szavát? - szólott mosolyogva a színész.</p>
            <p>A leány hálásan rebegte:</p>
            <p>- Tudtam, hogy eljön, apa már tegnap ujságolta, hogy itt lesz... Már valamennyi leány
               oda van az izgatottságtól, hogy magát megismeri... De azt hiszem, nemcsak a leányok,
               hanem az asszonyok is...</p>
            <p>S rózsás arccal térve vissza a csipkés, csillogó szemü kis teremtésekhez, izgatottan
               szólott:</p>
            <p>- Lászlóffy!</p>
            <p>Mindannyian elpirultak, hiszen leányzsurjaik hány édes órájának volt a tárgya ez a
               finom és elegáns művész! Lászlóffyt egyszerre valami édes mámor fogta el, az öregedő
               férfi mámora, aki sohase volt úri leányok közt, de akinek szíve még épen megőrizte
               fiatalkorának édes és költői szomjúságát. Arca egyszerre más kifejezést öltött - most
               igazán olyan volt, mint a Halálos párbaj harmadik felvonásában, ahol a Heliotrop-Klub
               gavallér elnökét játszotta - s mosolyogva, ruganyos meghajlással mondta:</p>
            <p>- Kisasszonyok, boldog vagyok, hogy megismerhetem önöket... Remélem, megengedik, hogy
               helyet foglaljak a körükben...</p>
            <p>Csak látnia kellett a fiatal leányok hirtelen megcsillanó szemét, a megdöbbenésszerü
               bámulást, mellyel a beszédet, a kacérkodást abbahagyták, hogy a szívét öröm és
               büszkeség töltse el. Nem volt annyira pesszimista, hogy a megilletődést, melyet
               megjelenése okozott, csupán a hírességének tulajdonítsa. A férfi mindíg észreveszi,
               ha a nőknek férfiúi mivoltában tetszik: s Lászlóffy is bizonyos volt benne, hogy ezek
               az édes teremtések most nem az ötvenhárom évére gondolnak, hanem a hódító
               gavallérokra, akiket az ő alakjában ismertek meg, ünnepi hangulatukban, a színpadon.
               A szeme fölragyogott, a dereka kiegyenesedett, s valóban az érett fiatalság
               benyomását keltette, amikor a világfi biztosságával mondta:</p>
            <p>- Igazán boldog vagyok, hogy a medvebarlangomból kimozdultam... A mogorva fenevad nem
               is hiszi, hogy ennyi bájos virág van odakünn...</p>
            <p>Közelébb hajolt az egyik leányhoz, aki a homlokáig elpirulva, a gyönyörüség lázával
               sütötte le a szemét, - de nem volt ideje, hogy valami bókot mondjon, mert a városrész
               ifjúsága, amely természetesen a leányos szobában lebzselt, udvariasan odalépett
               hozzá, hogy bemutatkozzék. A frakkos urak egymásután megmondták a nevüket:</p>
            <p>- Rábai!</p>
            <p>- Grünhut!</p>
            <p>- Kovács!</p>
            <p>Az utóbbi névre Lászlóffy kiváncsian ütötte föl a fejét.</p>
            <p>- Kovács doktor? - kérdezte nyájasan.</p>
            <p>- Ha a mester úgy akarja, hát tudornak is csufolhat, - szólt a fiatal úr bizonyos
               öngúnnyal.</p>
            <p>Kövér, kissé hanyag eleganciáju úri ember volt, a Lipótváros ismert cinikusainak
               egyike, akinek állandóan valami gúnymosoly játszott az ajkai körül. Az ismerőseinek,
               a millióján kívül, főképp ezzel a lenéző mosolyával imponált. Bármiről is volt szó,
               Kovács doktor fitymálva vonta félre az ajkát, mintha egész sereg intim és lealázó
               epizódot hallgatna el. Bármiről beszéltek, a miniszterelnökről, Duseről, Bourgetről,
               a német kancellárról, vagy Marconiról, Kovács doktor szánalmasan intett a
               kezével.</p>
            <p>- A miniszterelnök, mondta, na -</p>
            <p>És egy kifejező gesztussal abbahagyta a további fejtegetést. Ez volt az oka, hogy
               általában nagyon okos embernek tartották, sőt az asszonyok szerint tanácsos volt
               félni tőle, mert neki volt a legrosszabb nyelve az egész társaságban.</p>
            <p>A színész érdeklődve nézte egy darabig a jól táplált ifjút, akiről csak annyit
               tudott, hogy a házikisasszony kezére pályázik. Kovács doktor némán állta a szemlét,
               aztán nevetve megszólalt.</p>
            <p>- Kövér állat vagyok, úgy-e mester, azt gondolja? Az nem baj, a fődolog az általános
               szavazati jog, meg az önálló vámterület...</p>
            <p>Lászlóffy, aki nem volt jártas ebben a tónusban, szó nélkül fordította tekintetét a
               másik urra, aki a gyémántcsillagos cigarettatárcáját tartotta eléje. Grünhut úr volt,
               a dilettáns zeneszerző, aki nappal az édesapja európaihírü szállító üzletét vezette,
               de éjszaka a tökéletes bohémet játszotta, ujságírók közé járt, tegeződött a
               riporterekkel, s lekötelező nyíltsággal mutatta meg nekik a leveleket, amelyekkel a
               főudvarmesterek, szuverén uraik nevében, egy-egy hódolattal beküldött zeneművét
               megköszönték. Grünhut rendes tagja volt az éjjeli ujságíró kompániáknak, de mindig
               óvatosan ügyelt arra, hogy ez a passziója ne kerüljön pénzbe. Ha kölcsönkéréstől
               tartott - pedig ehhez kitünő szimatja volt - nagyszerűen szimulálta a műnyomort, adós
               maradt a főpincérnek a kávé árával, s ő kért kölcsön öt forintot a szomszédjától. A
               piszkosságig fukar és zsugorgató fiu volt, aki még talán életében se fizetett
               senkinek egy pohárka szilvapálinkát. Ellenben hajnalig zongorázott a fiúknak, ha
               éjjeli kóborlásukban egy külvárosi szeparéba vetődtek.</p>
            <p>- Oh mennyit beszéltünk önről, - szólott a feléje forduló Lászlóffyhoz. - Stern
               mester éppen a minap adta elő a szegvári kocsiszínt, ahol valamikor, fiatal korában,
               a Francisco lovag címszerepében látta.</p>
            <p>- Ki az a Stern mester?</p>
            <p>- A sánta Stern a Nyugati Hirlaptól...</p>
            <p>Lászlóffy udvariasan bólintott - a sánta Stern mesternek most hallotta legelőször a
               hirét - aztán Rábaira, a harmadik ifjúra fordította érdeklődő pillantását. Rábainak
               nem most hallotta először a hírét; tudta róla, hogy nőorvos és magántanár, de
               emellett egyuttal híres krakéler, aki húsz év óta azt vette a fejébe, hogy a vallása
               miatt üldözik. Keménynyaku, bivalyerejü fickó volt, aki mindenkiben titkos
               antiszemitát látott, s akárhányszor e szavakkal fordult egy-egy békésen iddogáló
               nyárspolgárhoz:</p>
            <p>- Ugy-e, azt akarja mondani, hogy görbe az orrom? No csak mondja ki, egy csöppet se
               zsenirozza magát...</p>
            <p>Minden szükséges ok nélkül kereste a pofozkodásokat és a párbajokat, azt szuggerálva
               magának, hogy társadalmi hivatást tölt be. Ilyenformán hírhedt alakká lett, ami
               természetesen nem használt túlságosan az orvosi prakszisának.</p>
            <p>Nem kell mondani, hogy rajtuk kívül is egész sereg frakkos úr lézengett a leányok
               szobájában, s hogy a közfigyelem jó darabig az elegáns színész felé fordult, aki
               híres volt arról, hogy nem jár semmiféle társaságba, s az esti két-három órát nem
               számítva, amikor jókedvü világfiakat játszik, voltaképpen oly embergyűlölő, mint egy
               havasi medve.</p>
            <p>Most csodálkozva látták, hogy Lászlóffy az asszonyok közt is megállja a helyét,
               mosolyogva gyönyörködik a leányok ragyogó szemében, s ha kell, még elmésség dolgában
               se marad a divatos ifjúság mögött. Ella, miközben a barátnőivel látszólag közömbös
               dolgok felől beszélgetett, titokban egyre csak a színészt nézte, gyöngéd, de
               diadalmas pillantással, mint aki érzi, hogy e kitünő ember csak érette áldozta föl
               egy estére a lakása csöndjét és magányát. Mikor Lászlóffy nagyon is belemerült a
               diskurzusba a körülötte lelkesülő fiatal leányok csapatával, a háziasszony hirtelen
               ott termett előtte a gyöngyházas kagylóval, melyben a szobaleányok a parfait-t és a
               fagylaltot fölszolgálták.</p>
            <p>- Nem parancsol? - kérdezte tőle kacérul.</p>
            <p>A művész nyájasan bólintott, s a kagyló után nyúlva, egy pillanatig a szemébe nézett
               a kis leánynak, aki udvariasan bókolt előtte. A pillantás szinte megszédítette: a
               gyermek a fanatikus rajongásával szögezte rá mosolygó szemeit. Lászlóffy úgy érezte,
               hogy valami hidegség fut át öregedő csontjain: ez a feléje lobogó fiatal szerelem oly
               különös, oly izgató, oly mondhatatlanul édes volt, hogy egyszerre megdobogott bele a
               szíve. De mivel tisztességes ember volt s eszébe jutott, amit az öreg Caudersnek
               igért, hát hirtelen elfordította a fejét a leánytól s a fagylaltját kanalazva,
               nyugodtan s jól színlelt flegmával folytatta a beszélgetést, amit a másik
               szomszédnőjével kezdett:</p>
            <p>- Hol is hagytuk el? Igen, a francia daraboknál, amit maguknak még nem szabad
               megnézniök... Nos hát, én röviden azt mondom...</p>
            <p>Körülményes, kissé akadémikus ízü fejtegetésbe fogott, míg a mellette ülő leány,
               Spitzer Lesbia kisasszony, gúnyosan mosolyogva hallgatta. A milliomos csopaki
               Spitzerek egyetlen örökösnője volt ez, egy vörösesszőke, kissé rácsoló, de egyébként
               nagyon bájos teremtés, aki az urakat gentrysen a keresztnevükön szólította s
               mindenkivel szemben a megbotránkoztatásig szókimondó volt. A társaság férfitagjai nem
               szerették, mert néha szemtelenül éreztette velük, hogy nem veszi őket valami sokba.
               Nem is igen tartozott a ritkaságok közé, hogy Spitzer Lesbia így szólott az előtte
               hajlongó gavallérhoz:</p>
            <p>- Érdekes, hogy maga mégis meg birta szerezni az ügyvédi oklevelét... Igazán nem
               hinném, ha nem tudnám bizonyosan...</p>
            <p>Most, hogy Lászlóffy végre ünnepiesen előadta a mondanivalóit, Lesbia kisasszony
               fitymáló grimaszt vágott:</p>
            <p>- Hát maga is azt mondja, hogy a fiatal leányoknak nem való a francia erkölcsdráma?
               Az apámtól, aki egy multszázadbeli öreg zsidó, nem is veszem rossz néven, ha ez a
               véleménye, de maga Lászlóffy, szavamra, bámulatba ejt... Hát azt hiszi, hogy előttünk
               valami nagy ujság, amit a darabban tesznek vagy beszélnek?... Az ártatlan kis
               pofikánk ne ejtse tévedésbe, - titokban mi is elolvassuk azokat a regényeket, amiket
               a mama szokott olvasni, ha ebéd után visszavonul. Falusi ártatlanságokat már csak a
               szegény Ligeti Juliskának kell játszania a hazai szerzők színműveiben... Mi már
               mindent tudunk, kedves barátom, értse meg: mindent... Hogy Feydeau vagy Lavedán
               rontana mi rajtunk - ujjé! A különbség mindössze annyi, hogy mi csupán a zsúrokon
               hallunk egyet-mást az új darabok felől, az udvarlóinktól, akik ostobán és laposan
               mesélik el a Feydeau ötleteit és elmésségeit... - A körülöttük álló urak kissé
               gúnyosan néztek össze, a leányok, a helyzethez illően, elpirultak, Lesbia kisasszony
               pedig, akinek hízelgett az általános megrökönyödés, kissé elpirulva, de cinikusan
               folytatta:</p>
            <p>- Utóvégre is véget kell vetni már annak a babonának, hogy a fiatal leány ostobább,
               mint a fiatal úr... Manapság, amikor gimnáziumba, egyetemre járunk, magunk keressük a
               kenyerünket, s ha éppen csak az kell, még költeményeket és naturalisztikus
               regényeket is különben írunk, mint a férfiak, - bizony isten furcsa az a mesterséges
               köd, amivel a fiatal hölgyeket körülveszik... A szende nőiesség, - ugyan hagyja
               tisztelt mester... Ez csak amolyan szalonkifejezése a tudatlanságnak és a
               butaságnak... Paralitikus vezércikkezők találták ki azt az együgyüséget, hogy a
               férfiak nem is szerethetik az olyan leányt, aki nem rendelkezik a szükséges
               naivsággal s hogy a vonzalom fölkeltéséhez okvetlen szükséges, hogy a kis csacsi
               pirulva bujjék az édes mamája szoknyája mellé. Meghiszem, hogy valami pusztai ispán
               az ilyen leányt szereti, de hogy a modern férfi az efajta libuskáért rajongana, az
               nevetséges. A férfi nem a butaságba szerelmes, hanem a női gráciába, - ez pedig nem
               egyértelmü ám az ostobasággal... Az a leány, aki nagyszerüen érti az anatómiát, vagy
               férfi módjára járatos a felső matézisben, annyi vonzalmat legalább is támaszthat maga
               iránt, mint a régi módi kisasszony, aki elpirul, ha a Zola Emil, vagy a Guy de
               Maupassant nevét hallja... Ha a királyi ügyészt nem teszi gazemberré az, hogy a
               büntetőtörvénykönyvet ismeri, szeretném tudni, mennyiben tenné a fiatal leányt
               tisztességtelenné, ha az életnek azokkal a részleteivel is tisztában van, amelyeket a
               jóakaró mamák eltitkolnak előtte...</p>
            <p>A színész kissé elképedve helyeselt, Lesbia kisasszony pedig büszke mosollyal nézett
               körül az udvarlóin. Őt ugyan nem hozták ki a sodrából a gúnyos tekintetek, amelyekkel
               a cinikus fiatalság a fejtegetéseit fogadta. Megszokta, hogy hóbortosnak
               híreszteljék, de őt a közvélemény nem bántotta; vállát vonva, lenézőleg szólott a
               barátnőihez:</p>
            <p>- Tudom, hogy rosszakat mondanak rám, de bánom is én... Leánylétemre több az eszem,
               mint az egész pereputtynak...</p>
            <p>Lászlóffy kémlelő pillantást vetett a házikisasszony felé: Ella a dilettáns
               zeneszerzővel beszélgetett, de látszott rajta, hogy a gondolatai nem ott járnak, s
               hogy féltékenyen figyel a Lesbia minden szavára... Csak szórakozottan válaszolt az
               udvarlójának, aki az ujjaival rajzolt különféle ábrákat a levegőbe, s mint elsőrangu
               smokk, abszolute nem vette észre, hogy süket füleknek beszél... A házikisasszony
               nyájasan bólogatott, de Lászlóffy észrevette rajta, hogy hirtelen elszomorodik... Mi
               bánthatta?... Csak nem volt talán féltékeny a rácsoló, túlokos barátnőjére? A színész
               nem igen volt járatos a női lelkek útvesztőjében, de öregedő szíve mégis egyszerre
               megdobbant: oly ingerlően édes volt a sejtelem, hogy ez a rózsás, fiatal teremtés
               csak reája gondol... Hirtelen valami szédületes mámor fogta el: mintha egy májusi
               alkonyaton valami üvegházba tévedt volna, ahol hófehér virágok illatoznak... A vénség
               súlyát, melyet mindig szinte affektálva emlegetett, most mintha lefujták volna a
               vállairól: úgy rémlett neki, hogy a pályája elején áll, amikor tavaszi estéken
               lázasan tombolt benne a fiatal életerő... A zene volt-e az oka, vagy a leányok fehér
               csipkeruhája, a keringő-motivumok-e, amelyek az egyik zongorából feléje suhantak:
               csak most érezte egész gyönyörét és boldogságát annak, hogy egy ártatlan, finom,
               tizennyolcéves leány szerelmes belé... Ha egy csodatévő tündér hirtelen eltávolítja
               mellőle az egész sokadalmat, s e pillanatban egyedül marad a csillogó szemü kis
               rajongóval, most bizonyára nem habozott volna, hogy térdreboruljon előtte... Mily
               mondhatatlan élvezet lett volna megcsókolnia a nála huszonöt-harminc évvel fiatalabb
               kis teremtés kezét! A színész megilletődve, majdnem ijedten nézett maga elé, s talán
               a fogadalma ellenére el is árulja magát, ha egyszerre csak maga Cauders nem lép be
               mosolyogva a leányok szóbájába.</p>
            <p>A házigazda kérő pillantással közeledett a színész felé.</p>
            <p>- Kedves művészem, - mondta neki - szerencsétlen vagyok, hogy egy kéréssel kell
               megrontanom a pihenését... De a házigazdai kötelességem nem engedi meg, hogy
               kíméletes legyek... Arról van szó, - lássa, bizony Isten, nem is merem megmondani,
               hogy mit kívánnak öntől...</p>
            <p>- Akármit kíván, már előre is teljesítve van.</p>
            <p>- Oh, ne tegyen könnyelmü igéretet... Tudom, hogy indiszkrét és tapintatlan vagyok,
               de mit tegyek, ha a vendégeim hajszolnak? A kegyelmes úr a fejébe vette, hogy
               távozása előtt még hallani akarja önt, kedves művészem... Valami picike kis
               monológot, hacsak akkorát is, mint a nyulfarka... Bizonyos vagyok benne, hogy
               illetlenség, amit kérek, - de ezt, belátja úgy-e, hogy nem mondhatom meg a
               miniszternek?</p>
            <p>- A miniszter azt akarja, hogy én monológot szavaljak? - szólt Lászlóffy
               megütődve.</p>
            <p>- Nemcsak ő akarja, de az egész társaság... A többi azonban természetesen nem számít
               s elhiheti, hogy nem is szólnék, ha a kegyelmes úr nem kívánná...</p>
            <p>Lászlóffy arca egyszerre elkomorult.</p>
            <p>- Sajnálom, méltóságos uram, de ezt még a miniszter kedvéért sem tehetem... Az az
               elvem, hogy a színész csak a színpadon foglalkozzék a mesterségével; aminthogy a
               költőtől se kívánják, hogy verset írjon, ha társaságba megy... Ha a kegyelmes úr
               hallani kíván, hát csakugyan nem tehet okosabbat, mint hogy egyszer elfárad a
               színházba...</p>
            <p>Cauders komikus gesztust csinált, - látszott rajta, hogy helyesli a vendége
               fölfogását, - de a klub híres anekdotázója, aki állandóan a miniszter udvarában
               tartózkodott, kedélyesen hátbaütötte.</p>
            <p>- Ne bomolj, édes öregem, hanem adj elő valami bolondságot... Akármit, csakhogy meg
               legyen a színe annak, hogy a kegyelmes úr óhajtását teljesíted...</p>
            <p>A színész haragosan rázta meg a fejét, de a kis Cauders Ella ekkor naiv rajongással
               szólalt meg:</p>
            <p>- Én is kérem, hogy tegyen boldoggá és szavaljon valamit... Ha tudná, hogy milyen
               örömet szerez vele, hát bizonyosan megtenné.</p>
            <p>A Lászlóffy arcáról egyszerre eltünt a harag s mosolyogva, gyöngéden nézett a kis
               leányra... Aztán jóizüen elnevette magát.</p>
            <p>- No, ha maga is úgy kívánja, hát Isten neki... Pedig nem épp a kedvemre való dolog,
               hogy a miniszterek emésztését elősegítsem...</p>
            <p>Lomhán fölkelt a karosszékből s míg a lárma hirtelen elcsitult, a zongorák
               becsapódtak s az egész társaság visszafojtott lélekzettel tolult be a nagyterembe,
               csöndesen elmondta a hatéves fiucska történetét, aki az anyja koporsója mellett
               tapsolni kezd örömében, amikor a csillagruhás, vásári bohócot megpillantja... Úgy
               mondta el, mintha egy kicsiny társaságban beszélgetne, az asztal mellett, bizalmas
               szivarozás közben... Nem deklamált, hanem mesélt, de úgy, hogy minden asszony
               szeméből hirtelen kicsordult a köny... Csodálatosan bájos és egyszerü művészet volt,
               amit produkált, s a kétszázfejü társaság szinte lélegzet nélkül hallgatta... Mikor a
               kis elbeszélés véget ért, s a hallgatók mámoros tapsba törtek ki, a miniszter
               lekötelező mosollyal nyujtotta neki a kezét:</p>
            <p>- Bravo, mindig hallottam, hogy ön utolérhetetlen csevegő... Igazán nem volt ilyen
               élvezetem azóta, hogy ifjukoromban a nagy Sárhalmi Józsefet hallottam az Othello
               címszerepében...</p>
            <p>A miniszter szavait hangos tetszés kísérte, mindenki elismerőleg bólogatott, a klub
               híres anekdotázója pedig lelkesen integetett a kezével.</p>
            <p>- Oh a híres Sárhalmi József, meghiszem... Én még akkor találkoztam vele, mikor a
               Shakespeare-szerepek után a vendéglőstől kapott kegyelemképp egy kisgulyást... Abban
               az időben történt, hogy a pusztainotai tiszttartó is betévedt a korcsmai fészerbe,
               ahol a nagy művész az öreg Leart játszotta...</p>
            <p>Valami krónikás anekdotát kezdett mesélni a Sárhalmi József fiatal korából (a nagy
               művésznek most hallotta először a hírét), mire a miniszter jóakarattal ütött a
               vállára:</p>
            <p>- Nagy kujon vagy öregem, óriási kujon... Neked csak mindig eszedbe jut valami
               huncutság...</p>
            <p>Általános mozgolódás támadt, a miniszter távozni készült s a stréberek és kíváncsiak
               nagy csoportja kísérte a kegy elmés urat a ruhatárig. A kitünő államférfiu szivarozva
               ballagott lefelé a lépcsőkön a házigazda oldalán s leereszkedőleg, uralkodói
               allürökkel eltelve, ismételgette:</p>
            <p>- Igazán szép volt minden, igazán nagyszerüen éreztem magam... Mondhatom, hogy régen
               nem mulattam ilyen jól, mint ma este...</p>
            <p>Amíg Cauders s a politikusok a ruhatárban udvaroltak a kegyelmes úrnak, a fiatalok
               serege hízelkedő csodálattal vette körül az ünnepelt művészt. A leányok égő arccal,
               csillogó szemmel bámultak rá, az urak kissé irigykedve szemlélték a hatást, amelyet a
               rögtönzött előadás keltett s még a cinikusok is az elismerés mormogásával adóztak a
               kiváló élvezetért, Kovács doktor nagy méltánylattal bólintott:</p>
            <p>- Mondhatom, mester, hogy ön még nálam is különben deklamál... Egy ízben magam is
               előadtam egy monológot valami lipótvárosi zsúron, de engem a monológ közepén
               kidobtak...</p>
            <p>Lászlóffy nem igen hallotta ezeket a szavakat, a szeme szinte önkéntelenül a
               fehérruhás kis leányra tapadt, aki a barátnői között állva, szinte fanatikus
               pillantást vetett rá. A színész dobogó szívvel vette észre, hogy a leány szemében
               könycseppek csillognak. Egy pillanatra maga se tudta, mi történik vele; csak azt
               érezte, hogy valami mondhatatlanul édes fájdalom költözik a szívébe, s hogy a
               büszkeségnek, a megindulásnak, a mámornak sohase fogta még el ily szédületes áradata,
               mint most. Anélkül, hogy jóformán tudta volna mit cselekszik, halkan odalépett a
               leány mellé és suttogva kérdezte:</p>
            <p>- Csak nem sírt, maga édes kis bolond?</p>
            <p>- Oh - válaszolta a leány hálásan - még életemben se voltam oly boldog, mint ma este.
               És tudja, hogy mi tett ennyire boldoggá?</p>
            <p>- Nos?</p>
            <p>- Az, hogy ennyire büszke lehettem magára...</p>
            <p>Cauders, aki a miniszter távozása után megint visszatért a leányok szobájába, hálásan
               fogta karon a szótlanul szivarozó színészt:</p>
            <p>- Mennyire köszönöm önnek, kedves művészem, hogy elfáradt hozzánk. Sohase fogom
               elfelejteni, hogy mit tett értünk, akkor se, mikor a hóbortos kis leányom már maga is
               csak mind gardedám fog majd járni a piknikekre és a társaságba. Mert maga, édes
               művészem, nem közönséges föladatot vállalt magára. Hiszen van-e nagyobb áldozat
               annál, mintha egy szerelmes kis leányt akarunk kiábrándítani magunkból?</p>
            <p>Lászlóffy zavartan motyogott valamit, de mikor hajnal felé távozott a
               Cauders-palotából, úgy érezte, hogy közönséges kalandor. Vajjon nem becsülte-e túl az
               erejét akkor, amidőn arra vállalkozott, hogy a fiatal leány előtt öregnek,
               antipatikusnak és rokkantnak tünjék föl? Lehet-e egyáltalában áldozat, amely az
               övénél nagyobb volna? A színész úgy érezte, hogy sohase volt ily fiatal, mint most és
               sohase fogta még el ennyire a szerettetés vágya, mint e pillanatban, mikor immár
               félszázad súlya nehezedett a vállaira. Amíg a Lipótváros csöndes utcáin
               végigbotorkált, fájdalmasan, s kissé megdöbbenve, ezt gondolta:</p>
            <p>- Úgy viselkedem, mint valami közönséges szédelgő, aki legjobb barátját megrabolja. A
               jóindulat örve alatt lopództam be, s most az jár az eszemben, hogy ezt a szegény,
               naiv gyermeket még jobban magamhoz bolondítsam... Hazudtam, amikor azt mondtam
               magamról, hogy öreg vagyok; születésem óta mindmostanáig öreg voltam, de most
               egyszerre föltámadt bennem az elnyomott fiatalság... Mi jogon követelhetik tőlem,
               hogy a boldogságom elől kitérjek? Minden embernek joga van ahhoz, hogy a hitvány kis
               életét kiélvezze, egyedül én lennék oly ostoba, hogy erről az odaadó pillantásról
               lemondjak? Ezt Cauders úr épp oly kevéssé kívánhatja tőlem, mint bárki a
               világon...</p>
            <p>A színésznek föltétlenül a becsületére vált, hogy mikor későbben a könyvtárszobájában
               a teáját elkészítette, homályosan valami olyasmi derengett előtte, hogy egy merész
               fordulattal lekanyarodott a nagy jellemek ösvényéről. De ez a gondolat hirtelen
               elrebbent egy kicsi leány két ragyogó kék szemétől, mely a félhomályból reája
               tekintett...</p>
          
         </div>
         <div type="chapter">
            <head>V.</head>
            <p>Lászlóffy másnap gúnyosan elmosolyodott, amikor tegnapi szentimentális hangulatára
               visszagondolt s mivel reggel mindig morózus és rosszkedvü volt, s a derekát is
               állandóan fájlalta, igen kellemetlen hangulatban sietett át a fürdőszobájába, hogy a
               zuhanyt magára bocsássa. Amikor később fogvacogva beleburkolódzott a fürdőköpenyébe,
               elkeseredve így szólott magában:</p>
            <p>- Nemhiába, hogy pezsgőt ittam, - igazán csak becsipett állapotban juthatnak ilyen
               szamárságok az ember eszébe... Most, hogy alig bírom a derekamat, ugyancsak nem
               áltatom magam azzal, hogy fiatal vagyok... Szeretem, mikor az ilyen taplószívü, vén
               komédiás, már félig meggárgyulva, tüzet fog... Nem szerelem kell magának, tisztelt
               mester, hanem jó meleg tricot, hogy meg ne fázzék... Szegény kis baba, - no ez ugyan
               fránya legényre vetette a szemét, mondhatom...</p>
            <p>Idegesen ballagott el a színházhoz, s egész délelőtt veszekedett a direktorral, a
               színészekkel, a rendezővel. A kulisszák törzslakói már jól ismerték; tudták, hogy
               ilyenkor nem tanácsos ingerelni ellentmondásokkal, s a legképtelenebb állításait is
               szeliden helyeselni kell. A direktor gyorsan fölmenekült az irodába, a kollégái
               behúzták a nyakukat a gallérjukba, a rendező pedig jóindulattal bólogatva hallgatta a
               kényeztetett művész minden szavát.</p>
            <p>- Igaza van mester, alapjában véve igaza van... De hiszen méltóztatik tudni, hogy az
               ember itt akárcsak a falnak beszélne...</p>
            <p>Lászlóffy tudta, hogy nincs igaza, s az ilyen helyeslés még jobban fölbőszítette,
               mintha ellentmondtak volna neki. Most is haragosan dörgött a légvonat ellen, ami
               állítólag időnek előtte a sírba fogja vinni, s Fürdős, a rendező, nagy buzgalommal
               helyeselt.</p>
            <p>- Persze, - kiabált, csakhogy a művészt megnyugtassa - egyebet se teszek, mint azt
               ordítom, hogy csukják be az ablakokat... De addig, amíg el nem csapok néhány
               gazembert, úgyis tudom, hogy nem lesz rend ebben a butikban.</p>
            <p>Dühösen ráförmedt a színpadi munkásokra, de az ideges színészt ez még annál inkább
               dühbe hozta.</p>
            <p>- Ugyan ne óbégasson, - mondta mérgesen - tehetnek is azok a szerencsétlenek arról,
               hogy én ma ballábbal keltem föl. Annyi légvonat sincs itt, mint az üvegbura alatt,
               amelyből a levegőt kiszivattyúzták... Lehetne annyi önérzete, hogy ne adna igazat
               nekem, amikor egy morzsányi igazam sincs. Ha szókimondó ember volna, hát megmondaná,
               hogy vén szamár vagyok...</p>
            <p>A rendező ilyenkor okosabbnak tartotta, ha odébb áll, Lászlóffy pedig jégesőként
               káromkodva mondta, azaz markirozta végig a szerepét. A színészek már föl se vették,
               de idegen ember, ha véletlenül idekerül, ugyancsak nagyot nézett volna, amikor az
               elegáns színész ajakáról efféle sajátságos szavakat hall:</p>
            <p>- Oh grófnő, mennyire imádom, - hogy az istennyila csapna ebbe a siketnéma
               sugóba!</p>
            <p>A művész haragja csak délfelé kezdett megenyhülni némiképp, amikor megebédelt és a
               kávéjához ült. Ilyenkor gondolatban bocsánatot kért mindazoktól, akiket esztelen
               idegességében megsértett.</p>
            <p>Három napig Lászlóffy még a tájékára se ment a Cauders-palotának, előadás után a
               rendes szokásához híven hazasietett s Macaulayt olvasgatva teázott a hajnali órákig.
               De a negyedik nap - épp vasárnap délelőtt volt - egy véletlen találkozás ismét eszébe
               juttatta Cauders Ellát, akiről egyébként nem feledkezett meg egy pillanatra se.</p>
            <p>A Rákóczi-uton sétálgatott a tavaszias verőfényben - kissé jobb kedve volt, mert
               ünnepnapon nem tartottak próbát - s a Szentkirályi-utca sarkán összetalálkozott Rábai
               doktorral. A híres krakéler örvendezve tárta ki feléje a karjait.</p>
            <p>- Épp ezer éve, hogy nem láttam, kedves mester.</p>
            <p>- Csakugyan annyi lesz innen-onnan. Mi ujság a vasutkirályok közt?</p>
            <p>- Jótól kérdezi, ha hozzám fordul. Egyébként a vasutkirályok mostanában öt forintot
               kérnek kölcsön az egykori hordárjuktól. Tudja különben, honnan jövök?</p>
            <p>- Honnan?</p>
            <p>- A vívóteremből. Egy vidéki huszártiszttel enyelegtem, aki hosszunak találta az
               orromat. Az övé most rövidebb valamivel, mint kellene.</p>
            <p>A színész nevetve bólintott.</p>
            <p>- Kedves doktor úr, magától is furcsa dolog, hogy nőorvosnak hivatja magát, amikor
               többnyire a férfiak orrát operálgatja. Ugyan mondja meg őszintén: gyógyított maga már
               valamikor asszonyt is?</p>
            <p>A doktor derülten karolt a művészbe.</p>
            <p>- Gyógyítani nem sokat gyógyítottam biz én, mert az asszony valamennyi
               gyógyíthatatlan. De azért mégis mindig akad balek, aki a nyugodtságát meg a
               függetlenségét föláldozza érettük. Lám, most is, - apropos, nem jön el mester a
               Dömjén Sala esküvőjére?</p>
            <p>- Ki az a Dömjén Sala?</p>
            <p>- A montenegrói konzul, aki a dúsgazdag Stux Katát feleségül veszi. Jöjjön el, a
               templomban együtt fogja látni az egész pénzarisztokráciát, sőt a politikai
               notabilitásokból is mindazokat, a kiket az előkelő zsidó esküvőkre ki szoktak
               bérelni...</p>
            <p>- Hogy érti azt, hogy kibérlik őket?</p>
            <p>- Hát a mester semmit sem tud az E N Sz I-ről?</p>
            <p>- Mi az?</p>
            <p>- Az Előkelő Notabilitásokat Szállító Intézet. Minden pénzbárónak, pénzgrófnak és
               pénzhercegnek az az ambiciója, hogy a leánya esküvője után a Pester Lloyd kiírja a
               hírek közé a jelenvoltakat. Ilyen célokra nagyszerüen megfelel az E N Sz I.</p>
            <p>- Mit csinál az E N Sz I?</p>
            <p>- Rendes tarifa szerint szállítja a nevesebb férfiakat. Egy városatya öt koronába
               kerül, egy közönséges képviselő huszba, egy híresebb közbeszóló ötvenbe, egy mágnás -
               még ha szegény is - százba. A Stuxék esküvőjén fogadni mernék, hogy eleven gróf is
               lesz...</p>
            <p>Lászlóffy nagyot nevetett a furcsa doktor tréfáján, aztán megállt és búcsuzni
               készült.</p>
            <p>- No már akkor nem megyek, mert rólam is azt hinnék, hogy megfizettek. Még pedig a
               színésztarifa szerint, vagyis két koronával...</p>
            <p>- Jöjjön el mester, úgyse látott még ilyesmit. Ott lesz a környék valamennyi csinos
               leánya, Cauders Ella is, aki a menyasszonynak legjobb barátnője. Épp az imént láttam
               az angolnőjével, amint kocsin hajtattak a Károly-köruton át a Dohány-utcába...</p>
            <p>A színész elgondolkodva nézett maga elé, aztán hirtelen elhatározással így
               szólott:</p>
            <p>- Tudja mit, elmegyek. Úgyis van már húsz esztendeje, hogy esküvőt nem láttam.</p>
            <p>Rábai doktor kedveskedve fogta karon Lászlóffyt, s míg a Rákóczi-úton befelé mentek,
               kifejtette nézeteit a házasságról.</p>
            <p>- Ez a Dömjén Sala hígvelejü fickó, de mivel az apja a Délnyugoti Vasut
               elnökigazgatója, hát kétszázezer forintnyi hozományt kap. Pedig minden vizsgáját, még
               az első elemit is, protekcióval tette le. Afféle nyálasszáju legény, aki mindig
               nyolcvanforintos utcai ruhát hord, de ha az esze után kéne megélnie, hát még a
               hajléktalanok menedékhelyére se telnék neki. Azért ügyvéd, fejedelmi irodája van a
               Nádor-utcában, megkapta a montenegrói konzul címét és a legvagyonosabb
               nagykereskedők pöreit viszi. Sőt, amint látja, gyönyörü leányt is kap s az esküvőjén
               a legokosabb emberek is boldogságtól sugárzó arccal gratulálnak neki. Az embernek
               bizony elmegy a kedve a szent házasságtól: ez az egészséges, szép, ragyogóeszü
               teremtés nyugodtan hozzáköti az egzisztenciáját egy ilyen nyápic, vízfejü
               sihederhez... Higyje el, igazam van, amikor azt mondom, hogy a nők nagyrésze
               méltatlan a saját szépségéhez...</p>
            <p>- A filozófusok azt vitatják, hogy éppen az ilyen házasság szerencsés... Ahol a
               házasfelek egyformán okosak és intelligensek, ott mindig baj támad később.</p>
            <p>Rábai doktor gúnyosan elnevette magát:</p>
            <p>- Kedves mester, ne akarja elhitetni velem, hogy a boldog házasélet az ostobaságban
               is gyökerezhetik... Ilyen badarságot csak a vidéki szociológusok írnak, azok is csak
               nyár derekán, amikor minden egyéb témájukból kifogynak. Már csak mégis különb
               mulatság talán, ha az ember a feleségével úgy beszélgethet, mint valami jó
               pajtásával?... Egyébként sugok önnek valamit, tisztelt mester...</p>
            <p>- Nos?</p>
            <p>- Azt mondom, hogy az efféle ízléstelenséget csak a zsidó családoknál tapasztalhatja
               az ember. A keresztény leány nem fog férjhez menni egy agyalágyult fiúhoz, csupán
               azért, mivel a leendő apósa előkelő állásban van. A zsidók azonban, akik folyton a
               demokráciáról szavalnak, mindig az úgynevezett jó családot nézik...</p>
            <p>- Kedves doktorom, - szólt Lászlóffy nevetve, - maga is olyan specialitás ám, mint
               azok a szép leányok, akiket annyira lecáfol... Aki a zsidó vallást csak szóba is meri
               hozni ön előtt, annak menten lekaszabolja az orrát, de önmaga folyton a maga fajtáját
               szidja és ócsárolja...</p>
            <p>A beszélgetés megakadt ennél a pontnál, mert közben elértek a dohány-utcai
               zsinagógáig. Az utca zsufolásig tele volt kocsikkal, fölvirágozott fiakkerek,
               csillogó magánfogatok állottak a templom előtt, s az udvaron cilinderes,
               feketerozettás rendezők sürögtek. A két férfi csak nagy üggyel-bajjal tudott utat
               törni magának a templom hajójába, melynek padjaiban a budapesti pénzvilág összes
               notabilitásai ott voltak. A színész felé nyájas bankigazgatók, előkelő
               részvénytársasági elnökök intettek mosolyogva üdvözletet, s teljes parádéjukban
               feszengő huszár-önkéntesek szalutáltak előtte, a nagy művészt megillető hódolattal. A
               mátkapár már ott állott az oltár előtt, s a magasból ünnepies orgonaszó áradt szét a
               színes ablakok különös fényében uszó levegőbe. A Lászlóffy pillantása kissé félénken
               révedezett a szokatlan miliőben de a Rábai suttogása csakhamar magához térítette.</p>
            <p>- Teringettét, mégse bolondság, ha az ember világhírü művész.</p>
            <p>- Miért mondja ezt?</p>
            <p>- Azért, mert a sárga irigység emészt, kedves mester. Nézzen csak jobbfelé, - az
               egész leánycsapat majdnem fölfalja önt a tekintetével.</p>
            <p>Lászlóffy kiváncsian tekintett jobbfelé, ahol a Lipótváros összes szép asszonyai és
               leányai tarka csoportban várták a szertartás megkezdését. A szinész szeme rögtön
               megtalálta, akit keresett: Cauders Ella, az öreg angol missz mellett, sötét utcai
               ruhában állt a második pad szélén, s vadrózsákkal meg jázminnal diszített széles
               kalapja alól kipirulva nézett farkasszemet vele. Amikor pillantásuk találkozott, a
               leány gyöngén megremegett.</p>
            <p>- Nem mehetnék oda az asszonyok közelébe? - kérdezte Lászlóffy, tréfát affektáló
               könnyedséggel.</p>
            <p>- Mindent lehet, amit az ember akar, kedves művészem... Ha a Simplon-alagutat meg
               tudták csinálni, akkor az se valami nagy mesterség, hogy az ember a dohány-utcai
               zsinagógában előbbre furakodjék... A fő, hogy az ökleinknek hasznukat vegyük...</p>
            <p>Energikusan utat tört a tömeg között, s mivel a krakéler tempóiról az egész városrész
               ismerte, a vállalkozás fényesen sikerült. Egy huszárönkéntes, aki háttal állván, nem
               látta, hogy ki löki meg, dühösen fölkiáltott:</p>
            <p>- Hallja, ne taszigáljon, mert a képére mászok...</p>
            <p>De ahogy megfordult, s a Rábai doktor hideg tekintetével találkozott, megdöbbent
               mosollyal folytatta:</p>
            <p>- No ez érdekes, - azt hittem, hogy valami templomszolga lökött meg... Ezer bocsánat,
               tanár úr, igazán nem akartam megbántani...</p>
            <p>Csakhamar szerencsésen odafurakodtak az asszonyok mellé, akik égő arccal, kacér
               tekintettel fogadták a “dunaparti Le Bargy”-t, amint egy színházi műépítész legutóbb
               elnevezte. Lászlóffyt azonban a kihivó tekintetek épp oly hidegen hagyták, mint a
               leányok naiv és elragadtatást kifejező pillantásai. Csak akkor derült föl, mikor
               végre egészen a közelébe jutott Cauders Ellának, aki lesütött szemmel, szó nélkül
               nyujtotta feléje a kezét.</p>
            <p>- Csodálkozik úgy-e, hogy itt vagyok? - kérdezte Lászlóffy boldogan.</p>
            <p>A leány halkan susogta:</p>
            <p>- Nem gondoltam, hogy itt fogok találkozni magával, de azt biztosra vettem, hogy ma
               vagy holnap látni fogom... Ha itt nem, hát az utcán, a Műcsarnokban, vagy valamelyik
               hangversenyen...</p>
            <p>- De hiszen se a Műcsarnokba, se a hangversenyekre nem járok!</p>
            <p>- Oh, az mindegy. Kellett, hogy fölkeressen, bizonyosan tudtam, hogy fölkeres...</p>
            <p>A színész kifejezhetetlen boldogsággal nézett a leányra, akinek minden gondolata
               láthatólag csak ő körülötte forgott. A félszázad alatt, amióta e tökéletlen világon
               vándorolt, sohase gyanította, hogy az ember ilyen délelőttöket is megérhet. Mily
               furcsa, mily hihetetlen is volt mindez: az orgonaszó, mely misztikus zsolozsmaként
               suhant végig az aranycirádás falak közt, a tompa fény, mely a színes ablakokon
               átverődött, a mirtuszkoszorus menyasszony, akinek szőke haja valami vöröses koloritot
               kapott a sötét üvegeken áttörő déli napsugárban, a virágok illata, az izgatott
               suttogás, a kóruson éneklő gyermekek szívhezszóló diszkantja. Boldognak és mámorosnak
               érezte magát, pedig jóformán semmi olyasmi nem történt vele, amit már tegnap is ne
               tudott volna.</p>
            <p>- Bizonyos voltam abban, hogy találkozunk - ismételte Cauders Ella halkan, - és
               elhatároztam, hogy mondok önnek valamit. Nagyon komoly dologról van szó és kérem,
               hogy ne habozzék, ha a boldogtalanságomat nem akarja... Már két éjjel nem aludtam,
               mert mindig ez járt a fejemben...</p>
            <p>- Miről van szó?</p>
            <p>- Arra kérem, hogy keresse föl mielőbb apát és mondja meg neki is, amit tőlem tud...
               Mondja meg, hogy szeretem és nem élném túl, ha egy idegen férfinak eladnának... Drága
               anyuskám, ha élne, bizonyosan nem akarna boldogtalanná tenni... És mi öröme lenne
               szegény apának is abból, ha egy napon a Dunából fognának ki?... Pedig, hogy ez lenne
               a vége, azt ő éppen oly jól tudja, mint én...</p>
            <p>Lászlóffy rémülten tekintett a leányra, aki komolyan folytatta:</p>
            <p>- Azt akarom, hogy kérje meg a kezemet... Holnap vagy holnapután kérje meg, amint
               csak apával találkozhatik...</p>
            <p>A művész megfogózott a padba, - a leány beszéde majd csaknem elszédítette. Akadozva,
               remegő szívvel kérdezte:</p>
            <p>- Csak nem gondolja ezt igazán? Én a maga kezét, - őrültség! Ha nem is beszélek a
               korkülönbségről, de a vagyona, szegény kis barátnőm, a vagyona!... Csak nem képzeli,
               hogy az édes apja egy vén komédiáshoz adná feleségül?</p>
            <p>- Itt nem képzelődésről van szó Lászlóffy, hanem tényekről. Apát nagyon tisztelem és
               szeretem, de abba, hogy ki lesz a férjem, ő se fog beleszólani... Ha fiatal is
               vagyok, de megvan e felől a nézetem s bizonyos lehet benne, hogy magam választom meg
               az uramat... Mi jogon is avatkozhatnának az apák a leányaik ízlésébe,
               hajlandóságaiba, érzelmeibe?... Azért, mert ő esetleg szimpátikusnak és vagyonosnak
               talál valakit, hát engem arra kényszeríthetne, hogy húsz-harminc-negyven évig éljek
               egy födél alatt valami idegen férfival, akit minden porcikámmal utálok?... Nem az
               apa fog vele élni, hanem én, s így az ő ízlése ebben a kérdésben nem számíthat...
               Elhiheti Lászlóffy, van bennem annyi makacsság, hogy az elveimet meg is tudjam
               védelmezni... Nyolcéves koromban egyszer majdnem huszonnégy óráig koplaltattak, mert
               hiába akartak arra kényszeríteni, hogy bocsánatot kérjek a francia kisasszonytól...
               Nem kértem bocsánatot és elhatároztam, hogy éhen halok... A régi makacsságom most is
               megvan: vagy meghalok, vagy ahhoz megyek feleségül, akit önmagam
               kiválasztottam...</p>
            <p>- De édes kicsikém - súgta Lászlóffy megindulva - a jó Istenre kérem: legyen esze...
               Mit akar velem, aki majdnem harminc évvel vagyok öregebb, mint maga?... Vegyük
               mindazt lehetségesnek, ami majdnem a lehetetlenséggel határos: hogy az édes apja
               igent mondana, hogy maga nem bánná meg másnap az elhatározását s hogy én elég
               könnyelmü lennék ahhoz, hogy a maga viruló életét magaméhoz füzzem... Mit gondol: mi
               lenne mindennek a vége?... Tíz esztendő mulva sírva átkozná mindazokat, akiknek a
               házasságában részük volt... Egy rózsás, életvidám, huszonhétesztendős fiatal asszony,
               s egy hatvanéves, morózus, képzelődő és beteges férj... Én azt hiszem, hogy magamtól
               is mihamarabb megundorodnám, ha ilyen könnyelműségre képes lennék...</p>
            <p>Szomoruan hajtotta le a fejét, de a leány keze most a pad alatt az övéhez ért, s
               érezte a gyöngéd szorítást, a lángoló meleget, mely a puha kézből beléje sugárzik. A
               vére még jobban fölforrt, amikor a leány halkan és meghatott mosollyal súgta a
               fülébe:</p>
            <p>- Ne aggódjék: én mindig úgy fogom szeretni, mint most. Nem hirtelen föllobbanás ez,
               - arra, higyje meg, nem lennék képes. Tudom, hogy mit teszek és a jövőmért kizárólag
               engem fog terhelni a felelősség. Hatvanéves korában is fiatalabbnak fogom tartani,
               mint a mostani udvarlóimat, hiszen a maga művészete nem öregedhetik meg soha... Én
               csak annyit kívánok a sorstól, hogy mindig a maga közelében lehessek s hogy este,
               minden újabb diadala után, az enyém legyen... Ha ezt elérem, nagyon boldog leszek,
               elhiheti...</p>
            <p>Oly őszintén, oly komolyan mondta ezt, hogy Lászlóffy behunyta gyönyörűségében a
               szemét. És míg az orgona újra megszólalt s a menyasszony, az oltár előtt, lehajtott
               fővel hallgatta a pap beszédét, félig álmodva rebegte:</p>
            <p>- Minek fösti elém ezt a nagy boldogságot, miért tesz elégedetlenné a sorsom iránt?
               Eddig nyugodtan éltem, mert gyűlöltem az embereket, de ezután utolsó percemig csak
               arra fogok gondolni, amit az imént mondott... Milyen kegyetlenség a gondviseléstől,
               hogy csak most hozza magát elém, most, amikor már mindennel leszámoltam...</p>
            <p>A leány megszorította a kezét és bátran folytatta:</p>
            <p>- Miért olyan szerény, miért tartja magát ilyen kevésre? Hát az ország első művésze
               talán nem ér annyit, mint egy szerencsés bankigazgató, vagy egy gazdag ügyvéd?... Én
               azt hiszem, hogy maga partienak is van olyan jó, mint Kovács doktor, aki után egy
               egész leánygeneráció bolondul...</p>
            <p>Az utolsó szavakat már csak alig tudta elmondani, mert az esküvőnek most egyszerre
               vége szakadt és az oltár elől hófehér csipkébe, selyembe, frakkba és uniformisba
               öltözött sokaság özönlött nagy zajjal az ajtó felé. Az ismerősök ragyogó arccal
               gratuláltak a násznépnek, a tekintélyes nagynénik, a cilinderes és izzadt keztyűs
               férfirokonok sorának, s a boldogságtól szinte szétolvadó örömszülőknek. Utolsónak
               jött ki a fiatal pár, alig győzve megszorítani a feléjök nyujtott kezeket, s
               válaszolni a komoly, tréfás, ingerkedő, enyelgő köszöntésekre, melyekkel mindenünnen
               elhalmozták őket. A menyasszony kipirulva bókolt a leányismerőseinek, a vőlegény
               pedig kissé szégyenkezve, de frivol mosollyal, az izgalomtól szinte ostobán haladt
               kifelé az eleven sorfalon át. Látszott rajta, hogy nem jól érzi magát, pedig a
               barátai ugyancsak irigykedve pillantottak utána, mikor az ötperces menyecskével a
               virágos landauerben helyet foglalt.</p>
            <p>Cauders Ellát és az angol misszt szintén kifelé sodorta a tömeg, s Lászlóffy majdnem
               fiatalos bravurral tudta megőrizni a pozicióját a leány oldalán. Az ajtóban
               összetalálkoztak Cauderssal; a híres ember gavallérosan odasietett az irodájából,
               hogy a leányát elkísérje.</p>
            <p>- Ni csak, maga az, kedves művészem, - kiáltott föl Cauders meglepetve. - Sohase
               tudtam, hogy Montenegróval olyan jó viszonyt tart fönn, hogy még a konzulja esküvőjén
               is megjelenik. Amint látom, a kis leányom lovagjául szegődött...</p>
            <p>Lászlóffy zavartan hajlongott, oly rosszul esett neki, hogy a derék ember bizalmával
               visszaél. De Ella, miközben az édes apjába karolt, komolyan így szólott:</p>
            <p>- Igen fontos dolgokról beszélgettünk, apa... Majd Lászlóffy úr egyszer, talán nem is
               sokára, elmondja neked...</p>
            <p>- Tudja mit? - szólott Cauders vidáman. - Ha kedves akar lenni, akkor feljön hozzánk
               ebédre... Az olyan agglegény-háztartásban, aminő a magáé, nem okoz valami nagy bajt,
               ha a házigazda el is marad...</p>
            <p>Ella boldogan tapsolt.</p>
            <p>- Igen, igen, föl fog jönni, én hívom meg... Ha kosarat ad: akkor örök harag... Ezt
               pedig, remélem, nem akarja...</p>
            <p>Lászlóffy kómikus gesztust csinált, aztán így felelt:</p>
            <p>- Isten neki, meghozom azt a nagy áldozatot, hogy Budapest legjobb francia
               szakácsának a főztjéből egyem...</p>
            <p>Lászlóffy, aki ugyancsak nem erőltette meg magát a szabadkozásban, láthatólag
               szívesen foglalt helyet a Caudersék fogatán, mely a templom előtt várakozott. Otthon
               a háziúr egy pillanatra egyedül hagyta őket a kis szalónban, tréfásan engedelmet
               kérve a művésztől:</p>
            <p>- Úgy-e megbocsát, ha pár percre a telefonhoz sietek?... Az efféle kalmárember
               jóformán a telefon mellett keresi meg a mindennapi kenyerét...</p>
            <p>Ella is eltünt valamelyik benyilóban, s rövid idő mulva bájos pongyolában, a vállán
               csipkés köténnyel jelent meg újra.</p>
            <p>- Soká megvárattam? - kérdezte kissé kacérul.</p>
            <p>- Oh dehogy... Oly csinos itt minden, hogy akár naphosszat elnézném... Ezt a kis
               palotát a jóízlés muzeumának lehetne nevezni.</p>
            <p>- Köszönöm apa nevében a bókot... Ezt az elismerést, a maga ajkairól, ő bizonyosan
               többre becsülné egy sikerült konverziónál.</p>
            <p>A házikisasszony cigarettát tett a vendég elé, aki csodamódra jól érezte magát e
               napfényben csillogó nippek közt, a sajátságosan kedves, disztingvált illatban, mely a
               finom, úri lakást betöltötte. Minden oly jónak, oly tökéletesnek tetszett most
               előtte: a déli napsugár, mely vígan játszadozott a virágos kárpitokon, a karosszék,
               melyben kényelmesen hátradőlt, a cigaretta, melyből könnyü füstfelhőket fújt maga
               elé. Amíg a kis leány boldogan nézte, ő mámorosan ezt gondolta magában:</p>
            <p>- Hogy éltem eddig, hová gondoltam, miért küzködtem?... Az eddigi életem nem is volt
               egyéb, mint valami rossz álom... Csak most találtam meg magamat és az igazi
               lelkemet...</p>
            <p>- Lászlóffy, - szakította félbe a leány, miután nagyot lélegzett, - ez a mai nap lesz
               az, amelyen a sorsunk eldől... Hallgasson rám: ebéd után, ha apával a dohányzóba
               átmennek, mondja meg neki, hogy szeretem és maga is szeret engem... Ne féljen, -
               nincs itt szó messaliençe-ról, hiszen csak mi ránk tisztesség, ha az ország
               legnagyobb művészével rokonságba keveredünk... Miért olyan szerény, olyan
               bizalmatlan?... Mondja meg apának bátran, hogy feleségül akar venni, - meglátja majd,
               hogy ő se tartja ezt olyan különösnek, mint maga hiszi...</p>
            <p>A színész nem felelhetett, mert Cauders jókedvüen belépett hozzájuk. A házigazdát
               nyomon követte az inas, aki szertartásosan jelentette:</p>
            <p>- Tálalva van!</p>
            <p>Lászlóffy karját nyujtotta Ella kisasszonynak s mintha csak a sors is ösztökélni
               akarta volna a merész lépésre, Cauders derülten így szólott:</p>
            <p>- Milyen friss, milyen fiatal, milyen ruganyos! Akármi legyek, ha én is többnek nézem
               harminc évesnél! Az a keresztlevél, azt hiszem, hogy szemérmetlenül hazudik...</p>
            <p>A menü pompás volt, a borok kitünőek, a fölszolgálás csodaszerü, s Lászlóffy az ebéd
               végén még egy nevezetes tapasztalást tett: hogy a Cauders-palota nemcsak a teájáról
               híres, hanem a feketekávéjáról is. Amíg a kitünő mokkát kanalanként szürcsölte,
               tréfás elkeseredéssel dörmögte:</p>
            <p>- És én szerencsétlen majdnem félszázad óta azt hiszem, hogy mindennap kávét iszom...
               Pedig valami kriminális lőrét ittam, ami a kávé tisztes lobogója alatt tolakszik be a
               szegény nyárspolgár életébe...</p>
            <p>Amikor az inas zajtalanul elszedte az asztalról a porcellánt, Ella kisasszony -
               biztató pillantást vetve a színész elé - graciöz pukkerlit vágott s leányos hévvel
               csókolta összevissza az édes apját.</p>
            <p>- Én most magukra hagyom az urakat, mert tudom, hogy egy jó szivart többre becsülnek,
               mint engem... Nem is volnék leány, ha vagy tíz percig nem aludnám ebéd után..</p>
            <p>Mosolyogva kilebbent a szobából, mégegyszer rászögezve a szemét a színészre, aki úgy
               érezte, hogy valami ördöngős kényszerűség varázsa alatt áll. Egy darabig szinte
               magánkívül hallgatta a Cauders beszédét, gépiesen mosolyogva néha, holott igazán azt
               se tudta, hogy miről van szó. A szórakozottsága csakhamar föl is tünt a figyelmes
               házigazdának.</p>
            <p>- Valami baja van, kedves művészem? Úgy rémlik, mintha a gondolatai mértföldes
               messzeségben járnának innen... Fogadni mernék, hogy a lelkében most valami új,
               valami érdekes szerepével foglalkozik...</p>
            <p>Lászlóffy lehorgasztotta a fejét, a kezével idegesen markolt a széles angol
               fauteuilbe, de aztán egyszerre összeszedte magát. Remegve hátradőlt, az arca sápadttá
               lett az izgalomtól, aztán a Cauders szemébe nézve, elszántan szólott:</p>
            <p>- Talán megfeledkeztem a tiszteletről, amellyel méltóságodnak tartozom, talán
               visszaélek a jóságával, mellyel oly érdemetlenül kitüntet, - de érzem, hogy
               kötelességem az őszinteség. Csak arra kérem, hogy ne ítéljen el, - legyen inkább
               részvéttel és elnézéssel irántam...</p>
            <p>Cauders apai gyöngédséggel nézett rá.</p>
            <p>- Beszéljen, boldog vagyok, hogy a bizalmával kitüntet... Tudja, hogy nemcsak
               szeretem, hanem becsülöm is...</p>
            <p>A színész szeméből könyek szivárogtak ki, s halkan, lesütött szemmel szólott:</p>
            <p>- Említettem úgy-e, hogy a kis leánya szerelmes belém?... Azt hittük, hogy
               kiábrándul, ha jobban megismer, de fájdalom, hiu volt a reményünk... A szegény
               gyermek most jobban szeret, mint valaha... És van még egy nagyobb baj is ennél...</p>
            <p>- Micsoda?</p>
            <p>- Az, hogy én is szeretem őt... Úgy szeretem, mintha ma töltöttem volna be a
               harmincadik évemet, mintha az élet szebbik része még előttem volna... Annyira ki
               vagyok forgatva magamból, hogy szinte félek... Mi lesz ennek a vége? Tudom, hogy
               őrültség, amit beszélek és mégis: becstelenségnek tartanám, ha nem lennék őszinte
               méltóságod iránt... Kérem, adjon valami tanácsot, mert én nem tudom megtalálni a
               kivezető utat...</p>
            <p>Szinte remegve nézett a házigazdája szemébe, mint a húszéves siheder, aki a sorsa
               eldőlését várja a következő pillanatban. Oly megható volt az izgatott, vén gyermek
               viselkedése, hogy Cauders, a várható fölindulás helyett, őszinte részvéttel hallgatta
               végig.</p>
            <p>- Tőlem kér tanácsot? - mondta aztán szomoruan, miközben kezét a könyező színész
               vállára tette. - Meg vagyok döbbenve, mert attól félek, hogy még nagyon is sokat
               fogunk szenvedni mind a hárman... De akárhogy is lesz, egy dolgot el kell ismernem:
               azt, hogy ön korrekt és becsületes ember módjára viselkedett.</p>
            <p>A színész melankólikusan bólintott.</p>
            <p>- Az én viselkedésem... oh, hiszen az nem számít... Szívesen megtennék akármit,
               csakhogy a szegény gyermek boldogságát elősegítsem... De nincs egy ötletem, egy
               gondolatom... Hazudnám, ha azt állítanám, hogy erős, hideg és okos tudok lenni... Oh,
               hiszen jóformán hetek óta nem alszom, mert éjjel is azon töröm a fejemet, hogy a
               kivezető utat megtaláljam... Mondja meg ön, hogy mit tegyek, - és én szívesen
               teljesítem, legyen bár akármilyen áldozat, amit kíván tőlem...</p>
            <p>Cauders sokáig nézett a szivarja füstjébe, majd szótlanul föl és alá sétált a
               dohányzó szoba szőnyegén. Csak jó idő mulva szólalt meg:</p>
            <p>- Talán az egyetlen mód az lenne, ha ön elutaznék Budapestről... Mit szólna ahhoz, ha
               például betegség címén hosszu szabadságot kérne? Igy még talán elhitethetnők
               szegénykével, hogy közömbös iránta, s hogy a kisebb gondja is nagyobb annál, semhogy
               ő reá gondoljon... Ha ellenben őt visszük el, hát csak fokozzuk a szenvedélyét,
               hiszen, fájdalom, sokkal akaratosabb, semhogy a szerelméről lemondjon...</p>
            <p>- Kívánja, hogy elutazzam? A legnagyobb készséggel. Még ma beszélni fogok az
               igazgatómmal, s akár holnap reggel búcsut veszek Budapesttől. És itt a kezem, hogy
               nem is térek vissza addig, amíg a kicsike leány a nászútjára el nem indul...</p>
            <p>Cauders meghatottan nyujtotta kezét a színésznek és hálásan szólt:</p>
            <p>- Sohase fogom elfelejteni, hogy milyen nemesen viselkedett irántunk... És higyje
               meg, nagyon bánt a kétség: vajjon szabad-e ezt a nagy áldozatot elfogadnunk
               öntől?</p>
            <p>Lászlóffy még válaszolni akart valamit, de e pillanatban az Ella nevető arca bukkant
               be a függöny nyílásán keresztül.</p>
            <p>- Elszívták már a szivarjukat? Én aludtam, álmodtam is, sőt az angol misszel is
               beszéltem vagy tíz percig a kertész unokaöccsének sógornőjéről, akibe, úgylátszik,
               minden nyelvtan-készítő szerelmes...</p>
            <p>Könnyed hangon, tréfásan mondta ezt, de látszott rajta, hogy belsőleg csupa izgalom,
               csupa kíváncsiság, csupa türelmetlenség. A férfiak zavartan hallgattak, míg végre az
               öreg Cauders magához tért kissé.</p>
            <p>- Szivaroztunk és a mester minapi híres szerepéről, a sikkasztó katonatisztről
               beszélgettünk... Ebben az új genreben szinte nagyobbnak tünt föl, mint összes, eddigi
               alakjaiban... Ne rázza a fejét kedves művészem, ön ezúttal is mély volt és
               utolérhetetlen.</p>
            <p>Ella csudálkozva nézett az édesapjára, míg Lászlóffy, aki a polgári életben -
               csodálatos! - abszolute nem értett a színészkedéshez, szemlesütve állott föl a
               helyéről. És anélkül, hogy a pillantását fölemelte volna, halk hangon, mentegetődzve
               így szólott:</p>
            <p>- Bocsánat, de most már mennem kell, mert a Kaszinóban várakoznak rám. Egy fiatal
               gróf várakozik rám, akinek megigértem, hogy műkedvelői előadást rendezek a
               kastélyában.</p>
            <p>Sietve búcsuzkodott, s majdnem föltünő gyorsasággal rázott kezet az öreg Cauderssel
               és a leányával. Az előszobában, míg a házigazda gyujtó után nézett, hogy a vendég az
               utiszivarját meggyujthassa, Ella szívdobogva, suttogó hangon kérdezte:</p>
            <p>- Elmondta apának, hogy mi a tervünk?</p>
            <p>Lászlóffy úgy tett, mintha teljesen a szivarja levágásával lenne elfoglalva, s halkan
               válaszolt:</p>
            <p>- Tudassa vélem az angol kisasszonya címét, majd az ő nevére megírom, hogy mi
               történt... Tudassa már holnap, hogy azonnal értesíthessem...</p>
            <p>Tíz perc mulva a színész már az Erzsébet-tér tájékán járt és sápadtan ült be a
               legelső fiakkerbe, ami az útjába akadt. Nem igen tudta, hogy mit beszél, csak ennyit
               mondott:</p>
            <p>- Hajtson ki a Zugligetbe, vagy Dunakeszre... Hajtson akármerre, csak minél messzebb
               ezektől a házaktól és utcáktól...</p>
            <p>Negyednap délben mrs. Black, a Caudersék angol nevelőnője, aki félnapot mindennap ott
               töltött a kis nádor-utcai palotában, titokzatosan így szólott Ella kisasszonyhoz:</p>
            <p>- My dear, küldje ki valamiért a szobaleányt... Ma reggel levelet kaptam az ön
               számára...</p>
            <p>Mikor a szobaleány kiment, az angol nő - aki vén leány létére igen regényes és
               szentimentális természet volt - szemforgatva átadta a növendékének a lezárt
               borítékot, melyre a Lászlóffy gyermekesen nagy betüivel ez volt írva:</p>
            <p>Cauders Ella kisasszonynak.</p>
            <p> Nagyon sürgős!</p>
            <p>A leány szinte lélegzet nélkül rohant az ablakhoz, s dobogó szívvel, könybe lábadó
               szemmel olvasta végig a következő levelet:</p>
            <p>Kedves, jó, naiv és bolondos Ellym! Mire e sorokat olvassa, én már nem vagyok
               Budapesten, - s az a tervem, hogy nem is térek vissza ide, sokáig, nagyon sokáig,
               talán sohasem többé.</p>
            <p>Kötelességem, hogy az elhatározásomat megokoljam, kötelességem maga iránt, szegény
               kis Ellym, aki egy végzetes napon azt a bolondságot vette a fejébe, hogy a szívét, a
               fiatal szívét, egy szomoru, kiszáradt, megrokkant öreg embernek ajándékozza.</p>
            <p>Édes kicsikém, maga még sokkal fiatalabb és sokkal kevesebb alkalma volt ahhoz, hogy
               a piszkos, a csunya, a prózai életet megismerje, semhogy a maga érzésével igazán
               tisztában lenne. Fehér leányszobájában, a szerető szívek között, akik születése óta
               körülveszik, regényes álmaiban úgy képzeli, hogy gyermekkora ideálját megtalálta...
               Pedig nem az ideálját találta meg, hanem csak a bábút, akit érzésének aranyos
               csillogásával fölruház... Még nem tudja, hogy a bábu akkor is csak hideg, érzéktelen
               fadarab marad, habár arannyal és drágaságokkal diszítik is föl tehetetlen és
               szögletes tagjait...</p>
            <p>Nem akarok most arról beszélni, hogy a maga érzése is csak gyermekes visszfénye az
               igazi szerelemnek, - ezt maga, szegény kis Ellám, úgyse hinné most el, - csupán egy
               keserves vallomást teszek: hogy én nem szeretem és sohase tudnám szeretni...</p>
            <p>Higyje meg, hogy ez természetesebb, mintha az ellenkezőt állítanám... Vén vagyok,
               kifáradtam a küzdelemben; és a szívem - óh mily őszinte fájdalommal írom le ezt! -
               nem képes többé arra, hogy a szerelem boldog ujjongását, édes boldogtalanságát
               átérezze. Legyen meg a kényelmes lakásom, a jó ebédem, az esti teám, hallhassak néha
               egy jó zeneművet, s csengjen olykor fülembe a tapsok zenéje: többet az élettől én nem
               kívánok és nem kívánhatok. A szerelem, a maga fiatalsága, a maga becéző gyöngédsége:
               ez kifárasztana, a terhemre lenne és az egész idegrendszeremet fölborzolná...</p>
            <p>Édes kicsike Ellym, kérve kérem: felejtsen el. Vagy ne is felejtsen el, hanem őrizzen
               meg a szívében, mint tünő gyermeksége legvégső szép álmát, az utolsó beszélő bábut,
               amelyikben még öröme telt...</p>
            <p>Hová megyek: ne kérdezze. Régi tervem, hogy néhány évet a külföldön töltök, s a
               halálom előtt még sütkérezem ama nagy és ismeretlen művészet napfényében, amelyről
               eddig csak a könyvekből és az ujságokból hallottam valamit... Megyek és vigasztalást
               keresek a nagy csillagok látásában, akik mesés fényükkel idegen horizontokon
               ragyognak...</p>
            <p>Fáj a szívem, hogy fájdalmat kell okoznom magának és mégis, úgy érzem, hogy
               becsületes dolgot cselekszem... Felejtsen el és találja meg mielőbb azt a boldog
               embert, aki méltó arra, hogy az életét neki szentelje, aki a fiatalságáért, a meleg
               szívéért, az aranyos lelkéért az ő saját fiatalságát, lelkét, minden érzését adhatja
               cserébe magácskának.</p>
            <p>Isten vele, sírja ki magát és ne gondoljon rám többé! Utolsó, fölszáradó
               könycseppjével együtt feledje el a szegény, vén színészt is, aki gazember lenne, ha a
               maga virágzó életét elfogadná.</p>
            <p>A viszontlátásra, majd egyszer, nagyon sokára, amikor már boldog és nyugodt asszony
               lesz, s maga is nevetve gondol vissza arra a bolondos kisleányra, aki ezeket a
               sorokat oly fájó szívvel olvassa el...</p>
            <p>Isten vele, utoljára. Isten vele!</p>
            <p>Lászlóffy.</p>
            <p>Az angol nő, aki sejtette, hogy a levélben a szív örök érzései forognak szóban,
               kíváncsian kémlelte a tanítványa arcát, de a leány vonásaiban semmi változást nem
               látott; Ella egy pillanatig komolyan maga elé bámult, aztán csöndesen összegyűrte a
               levelet. Mrs. Black kíváncsian kérdezte:</p>
            <p>- Valami rossz hírt kapott, kicsikém?</p>
            <p>A kérdésre Ella megragadta az angol nő kezét, arcát elöntötte a fejébe tóduló vér
               pirossága, azután sietve, majdnem lélegzet nélkül suttogta:</p>
            <p>- Kedves jó mrs. Black, ha csak egy kicsit szeret, nem hagy magamra a borzasztó
               helyzetemben... Majd holnap mindent meggyónok, de igérje meg, hogy velem tart, a
               pártomon lesz...</p>
            <p>Az angol nő, aki a természettől nagyon jószívü és érzékeny teremtés volt, könyezve
               ölelte magához a tanítványát s megindultan szólott:</p>
            <p>- Rendelkezzék velem, drágám, úgy, ahogy jónak látja... Bármit kíván is tőlem, már
               most megigérem, hogy teljesíteni fogom...</p>
            <p>Másnap, kora reggel, Cauders fontos ügyben Bécsbe utazott. Ella egyedül ült délben az
               asztalnál, s ebéd után, anélkül, hogy a rendes szokása szerint lefeküdt volna, így
               szólott a szobaleányhoz és az inashoz:</p>
            <p>- Elszaladok egy félórára az angol misszhez, aki megigérte, hogy estére velem jön a
               színházba... Nem kell befogni - jól esik, ha egy kicsikét gyalog sétálhatok.</p>
            <p>Magára kapta a kalapját és az óráját, s meg sem állt, csak a második emeleti üvegajtó
               előtt, melynek réztábláján a Lászlóffy neve állott. A művész gazdasszonya az izgatott
               csöngetésre sietve nyitotta ki az előszoba ajtaját.</p>
            <p>- Ni csak, - a multkori kisasszony, akit a kocsihoz elkísértem, - szólott
               bámulva.</p>
            <p>Ella belépett az előszobába, gondosan körülnézett, aztán esdeklő hangon fordult a
               tiszteletreméltó, öreg dámához:</p>
            <p>- A jó Istenre kérem, válaszoljon őszintén, merte életbevágó dologról van szó... A
               gazdája jövője és boldogsága forog kockán... Tudnom kell, mindenáron tudnom kell,
               hogy Lászlóffy úr hova utazott?</p>
            <p>- De kedves kisasszony, hiszen magam se tudom, hogy hova ment... Csak annyit mondott,
               hogy minden holmiját csomagoljam össze, mert lehet, hogy hónapokig se tér vissza
               Budapestre... Csak később fogja közölni velem, hogy a leveleit hova küldjük...</p>
            <p>A kis leány kétségbeesve nézett maga elé, aztán egyszerre fölkiáltott:</p>
            <p>- A kocsit se tudja előkeríteni, amelyiken a pályaudvarhoz hajtatott?</p>
            <p>- Oh igen, kisasszony, azt megmondhatom, hiszen magam hoztam az egylovast a
               Rákóczi-út sarkáról...</p>
            <p>- Eljön velem a kocsiállomásra?</p>
            <p>- Nagyon szívesen.</p>
            <p>A gazdasszony bezárta az ajtót, s megzavarodva, őszinte ijedtséggel vezette a furcsa
               kis vendéget az utca sarkára. A Rákóczi-úton már messziről fölismerte a Lászlóffy
               tegnapi kocsisát.</p>
            <p>- Látja azt a fiatal gyereket, ott a sárga hintó bakján? Az volt, aki a gazdámat a
               vasúthoz vitte...</p>
            <p>Ella hálásan szorongatta meg az öreg asszonyság kezét, aztán felelet nélkül ott
               hagyta az utca közepén. A következő pillanatban már ott állott a siheder előtt, aki
               megriadva nézett az előkelő úri kisasszonyra.</p>
            <p>- Nézze, - szólott Ella kissé sápadtan, - akarja, hogy ezt a huszkoronás aranyat
               magának adjam?</p>
            <p>- Már hogyne akarnám!</p>
            <p>- Magának adom, ha őszintén felel a kérdésemre. Ismeri maga Lászlóffy urat, a
               színművészt?</p>
            <p>- Hogy ismerem-e? Meghiszem azt, nagyságos kisasszony. Tegnap is én vittem ki a
               keleti pályaudvarhoz.</p>
            <p>- Hát mondja meg, hogy hova utazott tegnap s az aranyat szívesen magának
               ajándékozom.</p>
            <p>A kocsis megvakarta a feje bubját.</p>
            <p>- Ujjé, - honnan tudjam, hogy hova utazott? Én csak a pályaudvarig vittem s tőlem épp
               úgy mehetett Párisba, mint Nagybecskerekre. A nagyságos urak az ilyesmit nem igen
               szokták a kocsisuknak az orrára kötni...</p>
            <p>Mohón nézett az aranyra, melyet az úri kisasszony még mindig ott tartott remegő ujjai
               között. De egyszerre csak örömmel csapott a homlokára:</p>
            <p>- No lám, erről majdnem egészen megfeledkeztem... Ha én nem is tudom, van valaki, aki
               okvetetlen megmondja... A podgyászhordó, aki a kézitáskáját a kupéba vitte...</p>
            <p>- Tudja a podgyászhordó számát?</p>
            <p>- Oh igen, jól emlékszem, a 43-as volt...</p>
            <p>Ella fölugrott a kocsiba, s türelmetlenül szólott:</p>
            <p>- Hát hajtson a keleti pályaudvarhoz...</p>
            <p>Negyedórával később szerencsésen megtalálták a 43-as számu podgyászhordót, aki
               véletlenül csakugyan emlékezett a borotvált képü, kissé haragos utasra.</p>
            <p>- Stimmt, tudom, az a komédiás, vagy mi a jó Isten csudája volt... Velem pörölt, hogy
               nincs a bécsi gyorsvonatnak közvetlen kocsija Grácba... Mintha én tehetnék arról,
               hogy neki át kell szállnia Győrben, ahol a gráci vonal elágazik...</p>
            <p>- Bizonyosan tudja, hogy Grácba utazott?</p>
            <p>- Persze, hogy tudom, hiszen ostoba fajankónak mondott, amiért nem adhattam neki
               külön kupét...</p>
            <p>Tíz perccel ezután Ella otthon volt a lakásukban. Egész délután a szekrényeiben és a
               fiókjaiban kutatott, s csak estefelé hagyta abba a titokzatos rendezkedést, mikor
               mrs. Black, az angol nő, a szobába lépett.</p>
            <p>- No, nyugodtabb egy kissé, mint tegnap?</p>
            <p>Ella válasz helyett görcsösen ráborult az öreg nőre.</p>
            <p>- Oh, mrs Black, mennyire boldogtalan vagyok!... Hadd sírjam ki magam, ez jól esik,
               ez megkönnyebbít kissé...</p>
            <p>Fuldokló zokogásba tört ki, úgyannyira, hogy a szegény mrs Black ijedten simogatta
               meg könyekben ázó, rózsaszínü arcocskáját. S mivel nem volt elég erős ahhoz, hogy a
               mások zokogását végignézze, hát ő is csakhamar sírva fakadt, bár egyelőre még
               sejtelme se volt arról, hogy a kis tanítványa boldogtalanságát mi okozza?</p>
            <p>Ella azonban csakhamar magához tért, hősiesen letörölte arcáról a könyeket, aztán
               hevesen megszorította az angol nő karját.</p>
            <p>- Üljön le mrs Black, hadd gyónom meg életem legnagyobb titkát... Mindent el fogok
               mondani, mindent a legapróbb részletig, hiszen szükségem van rá, hogy maga megértsen,
               támogasson...</p>
            <p>S a jószívü hölgyet átölelve, egymásután elmesélte mindazt, ami közte és a híres
               színész közt történt: első látogatását a legénylakásban, Lászlóffy vizitjét az
               édesapjánál, az estélyi, az esküvői találkát, s a váratlan levelet, amely minden
               nyugodtságától megfosztotta. Mrs Black kiváncsian, s álmélkodva hallgatta végig,
               sürün spékelve meg az előadást efféle fölkiáltásokkal:</p>
            <p>- Borzasztó! Rettenetes! Hallatlan! Szegény kicsikém, képzelem, hogy mennyit
               szenvedett!</p>
            <p>Ella végre befejezte az előadást, s most már könyek nélkül, majdnem férfias
               energiával nézett az angol nőre. És elszántan szólott, mintha egy
               megföllebbezhetetlen ítéletet mondana ki:</p>
            <p>- Akárhogy is lesz, én nem mondok le róla, s az övé akarok lenni... Hiába minden,
               úgyis tudom, hogy csak kénytelenségből utazott el. A szíve ösztökélte rá, meg az az
               elhatározása, hogy engemet megmentsen...</p>
            <p>- Hát mit akar tenni? - kérdezte mrs. Black megdöbbenve.</p>
            <p>- Mit? Azt édes mrs. Black, hogy utána utazom és visszahódítom magamnak. Szerencsére
               tudom, hogy hol van, s így huszonnégy óra mulva élőszóval mondhatom meg neki, hogy
               hazudott, amikor azt írta, hogy nem szeret...</p>
            <p>- Jézusom, csak nem akar talán megszökni az apai háztól? - kiáltott föl a regényes
               mrs. Black, a boldog izgalomtól szinte borzongva.</p>
            <p>- Megszökni? Arról szó sincs. Negyvennyolc óra mulva ismét itthon leszek, talán még
               hamarabb, mint apa, aki a külföldre utazott. Ami pedig a tisztességet és a világ
               nyelvét illeti, hát azt hiszem, elegendő biztosíték, hogy a földkerekség
               legtisztességesebb nőszemélye gardiroz...</p>
            <p>- Hát ki az, aki gardirozza?</p>
            <p>Ella pajzánul a nyakába ugrott az angol nőnek, s kacagva szólott:</p>
            <p>- Ki más, mint ön, édes, aranyos, drága, mrs. Black-em... Csak nem engedi meg talán,
               hogy boldogtalan kis tanítványa egyedül utazzék?... Holnap, kora reggel, útra kelünk,
               az első vonattal, amelyik egy szerelmes szivet Grácba vihet...</p>
            <p>Mrs Black sopánkodva emelte az ég felé a karjait, többször szívettépően sóhajtott,
               aztán rezignáltan így szólt:</p>
            <p>- Ha el nem kísérem, akkor egyedül utazik, - ezt pedig, ugyebár, nem szabad
               megengednem?... Isten neki, belenyugszom hát, hogy vele utazom, nehogy valami
               ostobaságot elkövessen...</p>
            <p>Ella örvendve tapsolt, két-háromszor keringőlépésekben táncolta végig a szobát, míg
               mrs Black hangosan tépelődve engedte át magát a fölbukkanó kételyeinek.</p>
            <p>- De bizonyos-e, hogy a művész Grácban maradt, habár oda is utazott, a vasúti hordár
               tanusága szerint?... Ki tudja, hogy hova ment onnan s hol lesz, amikorra mi a stájer
               hegyeket megpillantjuk?</p>
            <p>Ella fitymálva intett, s jókedvüen válaszolt:</p>
            <p>- Attól ne féljen, nekem is van ám egy kis sütnivalóm... Éppen ma olvastam az
               ujságban, hogy Grácban most a híres Norde játszik, Németország legkitünőbb drámai
               színésze... Ha Lászlóffy ott van, bizonyosan nem mulasztja el, hogy ünnepelt
               kollégáját megnézze.</p>
            <p>Titokban összecsomagolták a legszükségesebb holmikat, susogásra fordították a
               beszédet, ha a szobalány vagy az inas bejött, az utikönyveket és menetrendeket
               tanulmányozták, s gondos szemlét tartottak a leányszoba garderobejában, ahol
               habkönnyü selymek és csipkék sorakoztak példás rendben egymás mellé.</p>
            <p>- Mit gondol drága mrs, magammal vigyem ezt a fehér csipkebluzt? Ez volt rajtam akkor
               este, amikor Lászlóffy először tett látogatást nálunk.</p>
            <p>Végre valahogy megállapodtak az uti podgyász tekintetében, s az angol nő is
               hazaszaladhatott estefelé, hogy a maga holmiját is sietve összeszedje és elhozza. Úgy
               határozták, hogy mrs Black ma itt fog aludni a Cauders-palotában, hogy korán reggel
               együtt hajtassanak ki a keleti pályaudvarra...</p>
            <p>Mrs Black csak éjfél felé jött vissza, mert öt kicsiny testvére volt otthon, akiket
               mind el kellett látnia, nehogy távolléte alatt valamiben szükséget szenvedjenek. Ella
               ébren várta a hálószobában, a mrs. Alexander egyik gyönyörü regénye mellett. Amikor
               az angol nő cókmókostól a szobába lépett, boldogan, hálás szívvel borult a
               nyakába.</p>
            <p>- Oh, drága jó mrs. Black, hát csakugyan itt van, hát csakugyan elhagyta értem három
               napra az öt neveletlen árváját? Sohase fogom elfelejteni a jóságát, soha, még akkor
               se, ha belőlem is olyan tipegő nagymama lesz, mint amilyen itt a Vadvirágos
               Ösvényekben szerepel.</p>
            <p>Jóformán ébren töltötték az egész éjjelt, bár hosszu halogatás után végül lecsavarták
               a villamos lámpát s komolyan elhatározták, hogy aludni fognak. Néhány pillanatig mély
               csönd volt, de a kis leány hangja csakhamar megszólalt:</p>
            <p>- Ébren van, mrs. Black?</p>
            <p>- Ébren szívem, mit kíván?</p>
            <p>- Semmit, csak jó éjszakát akartam kívánni mégegyszer...</p>
            <p>Ismét elcsevegtek pár percig, ismét elhallgattak, de az Ella susogó hangocskája
               nemsokára utat tört megint a sötétségen át az angol nő ágyáig:</p>
            <p>- Drága mrs. Black, még mindig nem alszik?</p>
            <p>- Nem, kicsikém.</p>
            <p>- Mit gondol, hol fogunk aludni holnap ilyenkor?</p>
            <p>- Azt hiszem, hogy valamelyik gráci szállodában.</p>
            <p>- Nekem az a sejtelmem, hogy még az est folyamán találkozunk vele... Majd meglátja,
               hogy ő lesz az első ember, akit a színházban megpillantunk.</p>
            <p>- Az meglehet, kis angyalom. De most már csakugyan itt az ideje, hogy a jó tündérke
               az álomport a szemünkbe hintse...</p>
            <p>Nagyon nehezen csakugyan elszenderültek, de nem alhattak többet másfél- vagy két
               óránál, amikor Ella ijedten kiugrott az ágyából.</p>
            <p>- Szent Isten, mindjárt hat óra... Amíg a toalettünkkel végzünk, siethetünk is a
               pályaudvarhoz.</p>
            <p>Jó félórával később Ella már comme il faut külsővel, karcsu termetén szürke selyem
               utazóköpennyel, huzta föl az előszobában a keztyűjét, míg az inas az ezüsttel kivert
               kofferokat és táskákat vitte le a kapu előtt várakozó kocsiba. A kis leány nyájasan
               elbúcsuzott a szobaleányoktól, akik mind a ketten formálisan szerelmesek voltak
               hebehurgya kis úrnőjükbe.</p>
            <p>- Ha apa megjönne, tudathatják vele, hogy mrs Black-kel Szent-Gelemérre utaztunk,
               Vilmos bácsihoz... Egyébként valószínü, hogy mi előbb itthon leszünk, mint amikorra
               apa Budapestre érkezik...</p>
            <p>A két szobaleány hízelkedve kezet csókolt, s a kocsis vígan a lovak közé vágott.
               Csupán annyi idejük maradt, hogy a jegyet megválthassák, s néhány ujságot
               vásároljanak: a vasút már ki is robogott a pályaudvarból. Csak akkor, hogy az állomás
               üvegteteje alól az aranyos napsugárba értek ki, s hogy a gyorsvonat teljes sietséggel
               kezdett futni a csillogó acélsíneken, tört ki a jámbor mrs. Blackból az eddig
               szunnyadozó rémület.</p>
            <p>- Jézusom, talán a legnagyobb bűnt követtem el!... Talán nem is lett volna szabad
               megengednem azt a szörnyűséget, hogy ez a bolond kis leány apai beleegyezés nélkül
               útra keljen... Oh, többé sohase lesz bátorságom ahhoz, hogy a méltóságos úr színe elé
               kerüljek...</p>
            <p>Ella pajkosan megölelgette az aggodalmaskodó öreg dámát, s rózsás arcával hízelkedve
               hozzádörgölődött.</p>
            <p>- Ne búsuljon, nem lesz ebből semmilyen világrengető katasztrófa. Apa először is
               később ér haza Budapestre, mint mi, s ha előbb is érne, hát értem én, hála Isten, a
               módját, hogy a haragját eloszlassam...</p>
            <p>S látva, hogy mrs. Black még mindig nyugtalanul néz maga elé a levegőbe,
               elérzékenyülten folytatta:</p>
            <p>- És az én boldogságom, az én jövendő sorsom, az semmi?... Azt hiszem drága mrs.
               Blackem, az is csak megér annyit, hogy néhány szemrehányó szót elviseljen érte...</p>
            <p>Kis-Cellben idegenek szálltak a kupéba, két katonatiszt, akik ugyancsak mohó
               szemekkel nézték az ennivaló kis utast. Ella rögtön angolra fordította a beszédet,
               mire a tisztek egyike hangosan így szólott:</p>
            <p>- Nem hiába, mindig azt hallottam, hogy az angol nők végtelenül bájosak... Ez a kis
               szőke fruska igazán elragadóan kedves...</p>
            <p>A leány szörnyen elpirult, de azért nem árulta el magát, csak titokban meglökte a
               mrs. Black karját. Aztán mind a ketten elővettek egy angol könyvet s elmerülve
               olvasták a skót papkisasszonyok regényes történetét...</p>
            <p>Ebéd után érkeztek Grácba, lakást béreltek az “Erzherzog Johann”-ban, s a
               hotelszolgát rögtön páholyért küldték. Este hétig nem mozdultak ki a szobából, akkor
               kocsit hozattak s elhajtattak a színházba.</p>
            <p>A nézőtér zsufolásig tele volt, a nagyhírü Norde az egész stájer fővárost lázba
               hozta, még a szomszédos fürdők közönsége is berándult, hogy a nagy, német komédiást
               megnézze. Egy divatos orosz drámát játszottak, a Behavazott tanyák-at, mely Európa
               minden színpadán körutat tett már, hogy az ismeretlen kis muszka hivatalnokot, a
               darab szerzőjét, a világhír magaslatára emelje. A levegő már forró volt a jövendő
               élvezet mámorától, az asszonyok kipirulva csevegtek az udvarlóikkal, a földszinten
               pápaszemes kritikusok törülgették izgatottan a látcsöveiket. Ella, amíg belépőjét
               levetette, kiváncsi pillantást vetett a nézőtérre, ahol már sok száz főnyi közönség
               beszélgetett, mozgolódott és köhögött.</p>
            <p>- Ha nem csalódom, hát Lászlóffy nincs itt, - mondta suttogva az angol hölgyhöz.</p>
            <p>Mrs Black szemrehányó pillantást vetett a tanítványára és szelid haraggal
               szólott:</p>
            <p>- Ez a véletlenben való bizakodás, higyje meg, nevetséges... Csak úgy vaktában
               négyszáz kilométert utazni, hogy az ember esetleg összetalálkozzék valakivel, ez
               bizony meglehetősen furcsa vállalkozás...</p>
            <p>- Akar velem fogadni, hogy Lászlóffy itt lesz még ma este? - kérdezte a leány
               csillogó szemmel.</p>
            <p>- Fogadni? Azt nem. Utóvégre az se lehetetlen, hogy a manchesteri polgármester
               idevetődik ma este. De ha számítanék arra, hogy ma a gráci színházban találkozom
               vele, hát legyen meggyőződve, hogy nem volnék valami okos teremtés...</p>
            <p>Ella akaratosan vállat vont, aztán komoly hangon válaszolt:</p>
            <p>- Ha semmi másban nem bíznám, hát arra is fogadni mernék, hogy az előérzetem nem csal
               meg... Maga is volt fiatal mrs Black, és így jól tudja, hogy a szerelmesek előérzete
               nem babonaság...</p>
            <p>A függöny csakhamar szétnyílott, s pár perc múlva a vendégszínész a színpadra lépett.
               A nézőtéren halálos csönd állott be, mindenki visszafojtott lélekzettel figyelt, s a
               hátakon hidegség futott végig az első szavakra, melyek a nagy művész ajakát
               elhagyták. Az egész közönség egyszerre megérezte, hogy kiváló genievel van dolga, a
               meggörnyedt orosz paraszt alakja hirtelen mindenkinek a szívébe markolt, s a
               levegőben a szokatlanul szenzációs események megrázó és gyönyörűséges izgalma
               lebegett. A színész monoton, majdnem száraz hangon beszélt, de szavaiból egy
               ismeretlen, szomoru világ melankóliája áradt a nézőtérre. Mrs Black megrendülve dőlt
               hátra a székén, kezével félénken kapaszkodott a páholy plüss könyöklőjébe, s Ella is
               szinte mindenről megfeledkezve, fordította könyes szemét a színész felé. De a
               fölvonásnak még a közepén se jártak, mikor hirtelen lázas mozdulattal bökte meg a
               mrs. Black balkarját.</p>
            <p>- Nézzen oda, - súgta majdnem magánkívül.</p>
            <p>- Hova?</p>
            <p>- A földszintre, a jobboldalon, a második sorba... Ott, a kopott úr mögött, aki a
               zsebkendőjével a gukkerét törli...</p>
            <p>Az angol nő odafordította a látcsövét s ijedten szólott:</p>
            <p>- Lászlóffy!</p>
            <p>- Nos, kinek volt igaza? Az életemet is föl mertem volna tenni arra, hogy még ma este
               találkozunk vele...</p>
            <p>A pad szélén csakugyan ott ült a budapesti szinész, ismert, selymes gérokkjában,
               térdén az összehajtogatott színlappal. Most jöhetett, de már őt is hatalmába
               kerítette a csodálatos talentum megvesztegető mélysége és ereje: előrehajolva,
               ragyogó szemmel bámult a szinpadra, kezét félig a levegőben tartva, mintha csak a
               szokatlan művészet megdelejezte volna. Ella gyöngéd pillantást vetett rá, azután a
               ridiküljébe nyúlt, ceruzát vett elő s a félhomályban pár siető sort vetett
               papirra.</p>
            <p>- Mit írt? - kérdezte mrs Black kíváncsian.</p>
            <p>- Olvassa el. Azt hiszem, gyámanyácskám, hogy nem lesz kifogása ellene...</p>
            <p>Az angol nő kezébe vette a cédulát, melyen a következő szavak állottak:</p>
            <p>“Ha nem haragszik, hát jó estét kíván</p>
            <p>egy igaz tisztelője</p>
            <p> Cauders Ella.”</p>
            <p>- Mit akar tenni ezzel a levéllel?</p>
            <p>- Rögtön meglátja.</p>
            <p>Lábujjhegyen ment a páholy ajtajáig, beintette a fehérfőkötős asszonyságot, aki
               odakünn a Grazer Tagespostot olvasta, s halk hangon így szólt hozzá:</p>
            <p>- Látja azt a borotvált arcu urat, a második sor szélén?</p>
            <p>- Igenis.</p>
            <p>- Vigye el neki ezt a cédulát s mondja meg, hogy innen küldték a
               proszcénium-páholyból.</p>
            <p>Az öreg asszony szolgálatkészen sietett el az összehajtott cédulácskával, mrs Black
               pedig aggodalmasan fölsóhajtott:</p>
            <p>- A jó Isten elvette a kis eszemet, hogy ilyesmire vállalkoztam... Megérdemelném,
               hogy a legsötétebb tömlöcbe csukjanak, amiért ennyire visszaéltem a jóltevőm
               bizalmával... Ha meggondolom, hogy a méltóságos úr volt az, aki oly jószívűen mellém
               állt, amikor mindenki elhagyott... Száz forintot adott egyszerre, hogy az ágyneműimet
               a zálogházból kiválthassam, s az a köszönet érte, hogy a leányát rossz útra
               térítettem.</p>
            <p>Ella izgatottan fölkacagott, aztán megszorította az angol nő kezét.</p>
            <p>- Ne féljen, mrs. Black, engem nem térít a rossz útra... Ha Lászlóffyval nyolcszáz
               ember jelenlétében beszélgetek egy félóráig, ebből még bizonyára nem lesz baj...</p>
            <p>Mind a ketten arra a pontra néztek, amelyiken a színész ült, s szívdobogva lesték,
               hogy Lászlóffy micsoda arccal fogja elolvasni a váratlan levelet. Két vagy három perc
               mult el, amíg az egyenruhás szolga a cédulát bevitte, s diszkréten súgott valamit a
               borotvált úr fülébe. Lászlóffy csodálkozva vette át a levelet, föltette a pápaszemét,
               s pár pillanatig mozdulatlan ijedtséggel nézte a ceruzával írt sorokat. Aztán
               vérvörös arccal nézett körül a színházban, s csakhamar észrevette a két nőt, akik
               lesütött szemmel, szinte remegve babrálgattak a színlapjukkal és a
               bársony-ridiküljükkel.</p>
            <p>- Azt hiszem, hogy meglepte kissé a levelem, - súgta Ella a mrs Black fülébe.</p>
            <p>A színész fölkelt a helyéből, kalapja után nyúlt s lábujjhegyen végigment a
               földszinten. Nem telt bele öt perc és hangosan megkopogtatta a páholy ajtaját.</p>
            <p>- Szabad! - kiáltotta Ella, míg mrs. Black izgatottságában keresztet vetett
               magára.</p>
            <p>Az ajtó halkan fölnyílt s a következő pillanatban Lászlóffy a páholyba lépett. Előbb
               csöndesen megállt a küszöbön, aztán komolyan megszólalt:</p>
            <p>- Hogy kerül ide ilyen váratlanul?</p>
            <p>A leány fölállott, közelebb lépett a színészhez, majd mosolygó arccal, ajkai körül
               valami pajkos mosollyal nyujtotta feléje a kezét.</p>
            <p>- Elsőbb is: Isten hozta Lászlóffy... Üljön le szépen ide a hátulsó ülésre, ahova a
               földszintről nem lehet belátni s akkor ne féljen, azt is megtudja, hogy miért
               jöttem?</p>
            <p>A színész szó nélkül helyet foglalt. Ella bizalmasan melléje telepedett, míg mrs
               Black a szeme elé tartott gukker mögött úgy remegett, mint a nyárfalevél.</p>
            <p>- Azt kérdezi, hogy miképp kerülök ide, - szólt most a leány csodálatos
               higgadtsággal. - Nagyon egyszerüen Lászlóffy: a ma reggeli gyorsvonattal jöttem. Apa
               nincsen pár nap óta Budapesten, s én fölhasználtam az alkalmat, hogy meglátogassam
               magát s magyarázatot kérjek a minapi levele miatt...</p>
            <p>- Hát honnan tudta, hogy itt vagyok?</p>
            <p>- Az mellékes, a fődolog, hogy itt vagyok. Nem gondolta úgy-e, hogy az ostoba kis
               leány erre is képes? Azt hitte, hogy egy hazug levéllel mindent elintéz? Egy hazug,
               komédiázó levéllel, amelyben maga épp oly kevéssé hitt, mint én...</p>
            <p>- Hogy érti azt, hogy a levél hazug volt? - szólott a színész sértődve.</p>
            <p>- Úgy, ahogy mondom: minden sora, minden betüje egyenesen az ellenkezője volt az
               igazságnak... Azt írta, hogy nem szeret, hogy öregnek érzi magát, s föltette rólam,
               hogy a kijelentésében megnyugszom... Lászlóffy, én bizonyos vagyok benne, hogy nem
               beszélt őszintén; mert maga szeret, nagyon szeret és távolról se érzi magát oly
               öregnek, ahogy állítja...</p>
            <p>A színész tiltakozó mozdulatot tett, a leány azonban hevesen folytatta:</p>
            <p>- Mindenki megcsalhat, de a szívem, elhiheti, nem csal meg... Ha sohase volt
               szerelmes, most bizonyosan az, s csupán azért menekült, mert önmagától is fél... Oh
               ne tagadja: a beszéde, a levele hazudhatik, de a szeme nem képes arra, hogy
               hazudjék... Látom, hogy szeret, s tudom, hogy épp annyit gondolt rám, mint én
               magára...</p>
            <p>Fürkészőleg tekintett a Lászlóffy arcába, de a férfi sápadtan fordította el a fejét.
               Látszott rajta, hogy a szíve csordultig tele van, s hogy ha nem szégyelné, talán
               ötvenéves kora ellenére sírva fakadna. Ella édes meghatottsággal nézett rá, s pár
               pillanatig elérzékenyülve élvezte a szerelmes férfi látásának gyönyörét.</p>
            <p>- Ne tagadja, - súgta aztán, míg a homályban a színész keze után nyúlt, - hogy nehéz
               szívvel, sírva utazott el, s hogy maga is épp úgy szenvedett, mint én... Oh, tudom, -
               becsületes ember akart maradni, s félt attól, hogy egy bolond kis leányt
               boldogtalanná tesz... Pedig esküszöm, hogy csalódik: épp azzal tenne boldogtalanná,
               ha a mostani helyzetemben elhagyna...</p>
            <p>A színész végigsimította a haját, egy darabig szó nélkül maga elé nézett, aztán
               egyszerre kitört belőle a keserüség.</p>
            <p>- Mit akar, - kiáltott föl majdnem durván, - miért akarja minden áron, hogy
               becstelenné legyek?... Nyugodtan tűrtem eddig az öregséget, s ha nem is voltak valami
               nagy örömeim, hát nagy bánat se keserítette meg az életemet... Miért került az
               utamba?... Mit kíván tőlem?... Nincs se éjjelem, se nappalom többé, amióta magát,
               vesztemre, megismertem...</p>
            <p>Lászlóffy szó nélkül dőlt hátra az ülésén, a fejét lehorgasztotta, mintha valami
               hirtelen rosszullét fogta volna el. Néhány percig magába mélyedve hallgatott, de
               aztán egyszerre kitört belőle a szó:</p>
            <p>- Nos hát, ha elégtétel magának, hogy nem csupán egyedül szenved, hát bevallom, hogy
               nekem se volt azóta, egy nyugodt órám. Sírva utaztam el, abban a tudatban, hogy a
               nyugodtságomnak mindörökre vége... Hogy szeretem-e? Oh, de mennyire! Úgy szeretem,
               hogy szinte magam előtt is szégyellem, hiszen valóságos suhanc lettem, amióta magával
               megbarátkoztam... Évek óta azt hittem, hogy semmi se érdekel többé a világon, már
               rég lemondtam arról, hogy szenvedélyek zavarják meg az öregségemet, s most ijedten
               tapasztalom, hogy húszéves vagyok, vagyis: naiv, együgyü, hiu, reményekben bizakodó,
               mint akármelyik gimnazista, aki féléjszakán át ott kószál a primadonna lefüggönyözött
               ablaka alatt... Ha kényszerít rá, hát kimondom, hogy már a becsületemmel is
               megalkudni készültem s hogy nevetség tárgyává is odadobnám magam, csakhogy a maga
               fiatal szerelmében sütkérezzem... Talán azt hiszi, hogy az én ereimben nem vér folyik
               s hogy én le tudok mondani arról az óriási boldogságról, amit a maga bírása igér
               nekem? Ha megszöktem, csak azért tettem, mert a szegény édes apját sajnálom... Van-e
               jogom ahhoz, hogy e ritka ember életét tönkretegyem?... Azt hiszem, rosszabb lennék a
               banditánál, ha az egyetlen, édes, jó kis leányát szívtelenül elrabolnám tőle... De
               most már kérem, hogy ne kinozzon, mert az én erőmnek is megvan ám a határa...</p>
            <p>Majdnem kétségbeesve mondta ezt, s a leány a gyönyörűség valóságos extázisával
               hallgatta... Annyira meghatotta a színész nagy szenvedélye, hogy szinte ő is képtelen
               volt minden beszédre... Csak nagysokára nyúlt a Lászlóffy keze után, s gyöngéden,
               végtelen rajongással susogta:</p>
            <p>- Oh édes, édes, milyen boldog vagyok!</p>
            <p>Pillantásuk találkozott a félhomályban s a férfit egyszerre sejtelmes forróság járta
               keresztül: a naiv, kényeztetett gyermek mintha egyszerre eltünt volna s a gyönyört
               igérő, bájos, érzéki asszony ült mellette a páholy plüsspamlagán... A színész
               fantáziája hirtelen a jövő csábító képeivel telt meg, amikor ez a karcsu, ragyogó
               szemü teremtés mámorosan fogja a fülébe súgni, hogy szereti... A vér a fejébe
               tódult, a füle zúgott, egy pillanatig azt hitte, hogy összeesik... De csakhamar
               magához tért a kábultságából s mindenről megfeledkezve, magánkívül szólott:</p>
            <p>- Drága kis szívem, mennyire szeretem! Azt hiszem, rögtön meg tudnék halni, ha csak
               egyszer is magamhoz ölelhetném...</p>
            <p>Ella szemérmetesen sütötte le a szemét, s alig hallhatólag rebegte:</p>
            <p>- Nem kell, hogy meghaljon, - élni fog és mégis meg lesz ez az öröme... Csak rám
               gondoljon és ne veszítse el az energiáját, akkor biztosítom, hogy győzedelmeskedni
               fogunk...</p>
            <p>Szinház után - az előadásból többé nem hallottak egy jottányit se - Ella tapsolva így
               szólott:</p>
            <p>- Most hármacskán el fogunk menni valami kiskorcsmába... Valami olyan helyre, ahol
               tamburások játszanak és ahol én magam készíthetem el a saját találmányu angol
               salátámat...</p>
            <p>- Istenkém, nem lenne jobb, ha szépen hazamennénk? - szólott mrs Black
               sopánkodva.</p>
            <p>- Haza? No még csak az kellene! Feküdjék le a kis cica, ha álmos, de mi a kedvünkre
               kilumpoljuk magunkat...</p>
            <p>S látva, hogy az angol nő még mindig élénken habozik, pajkos
               Nebántsvirág-pillantással tette hozzá:</p>
            <p>- Egyébként volna egy ajánlatom...</p>
            <p>- Micsoda?</p>
            <p>- Hogy maga, édes mrs Black, feküdjék le, ha nem bírja tovább... Mi azonban a
               vacsorát nem engedjük el.</p>
            <p>Mrs. Black nagy sóhajtások közt engedett s csöndes megbotránkozással követte a
               szerelmeseket a városba... Az egyik kivilágított vendéglő előtt, ahol habozva
               megálltak, Ella finnyásan húzta föl az orrocskáját.</p>
            <p>- Oh, ez nem nekünk való hely... Túlságosan finom és előkelő... Olyan korcsmát
               keressünk, ahol ingujjas pincérek szolgálják föl a vacsorát.</p>
            <p>Jó darabig gyalogoltak, átmentek a Mura hídján, keskeny utcákon haladtak keresztül,
               amíg végre megtalálták, amit kerestek; egy futókával diszített, külvárosi kerti
               korcsmából vidám citeraszó hallatszott ki s a vörös asztalok mellett a nép egyszerü
               gyermekei itták a környéken készült fehér sört.</p>
            <p>- Bemenjünk? - kérdezte Lászlóffy habozva.</p>
            <p>Ella, válasz helyett, jókedvüen belekarolt a színészbe s félig erőszakkal behúzta
               maga után az Arany Komlóhoz címzett vendéglőbe.</p>
            <p>A helyiség tele volt vendégekkel, buzavirágkalapos kis varróleányok ültek a
               barátjaikkal a sarokasztalok mellett, iparos formáju férfiak ütötték össze kedélyesen
               a sörös poharukat. A pincér - aki nem járt ugyan ingujjban, de kék kötényt hordott -
               nagy üggyel-bajjal szerzett a számukra egy üres asztalt, s mikor étlap után
               tudakozódtak, jámbor mosolygással húzta föl a vállát.</p>
            <p>- Étlap? Az kérem nálunk nem szokás. Kivülről is meg tudom mondani, hogy mit
               kaphatnak az uraságok, ha vacsorázni akarnak.</p>
            <p>Hamarosan megrendelték a vacsorát, a pincér szolgálatkészen távozott, mrs. Black
               pedig kétségbeesve rázta meg a fejét.</p>
            <p>- Micsoda társaság, istenem, micsoda társaság! Abban a házban, ahol én lakom,
               szakasztott ilyen korcsma van, de ott hordárok és fiakkeresek étkeznek.</p>
            <p>- Kedves mrs. Black-em, - szólt Ella kenetteljesen, - nem szabad elfelejtenie, amire
               engemet kisleány koromban tanított, hogy a büszkeség igen csunya és elítélendő
               tulajdonság... A fiakkeresek is csak halandó emberek, mint mi vagyunk...</p>
            <p>A színész, akit egyszerre mámoros lelkesedés fogott el, kényelmesen elhelyezkedett az
               asztal mellett, a szalvétát a térdére terítette, s vidáman csöngetett újra a
               pincérnek:</p>
            <p>- Három korsó friss sört, de a csapról legyen!... Jó puntigami vagy feldbachi sört,
               de egyszeribe itt legyen!</p>
            <p>- Látja azt a piszeorru kis leányt ott a kályha mellett? - kérdezte Ella a
               színésztől.</p>
            <p>- Látom.</p>
            <p>- Úgyebár, az a kedvese annak az úrnak, akivel olyan boldogan suttog?</p>
            <p>Mrs Black ijedtiben megint keresztet vetett magára, Ella pedig ártatlan arccal
               folytatta:</p>
            <p>- Mi van ebben annyira megbotránkoztató, mrs. Black! A szerelem, higyje meg, igen
               kedves és tisztességes dolog...</p>
            <p>A kékkötényes legény nemsokára elhozta a vacsorát, a csirkepörkölt kitünő volt, a sör
               jéghideg, s az a hiedelem is babonának bizonyult, hogy a rossz bortól az ember
               zsebében ijedten kinyílik a penicilus. Lászlóffy fölbontatott egy üveg pezsgőt, mely
               a Cleopatra-sec büszke nevére hallgatott, de amely nem a gallok vidám földjét, hanem
               a zöld Styriát vallotta hazájának. A pezsgő rossz és émelygős volt, de Ellának
               nagyszerűen izlett.</p>
            <p>- Mennyivel jobb ez, mint a francia pezsgő! - szólott elragadtatva.</p>
            <p>Később odaintették magukhoz a citerást, aki stájer jodli-dalokat játszott, s előadott
               számait önmaga kísérte énekszóval. A szemtelenül mosolygó fickónak repedt és
               tremolázó bariton hangja volt, de Ella szinte áhitattal hallgatta.</p>
            <p>- Érdekes, hogy az ilyen ember kis korcsmában énekel... Akármelyik operettszinpadon
               is fényesen megállná a helyét...</p>
            <p>A helyiségben lassanként átláthatatlan lett a füst, mrs. Black izgatottan törölgette
               a szemét a zsebkendőjével, de Ella és a színész pompásan érezték magokat a
               keresztlábu asztal mellett. Jó darabig némán néztek az egymás szemébe, de Lászlóffy
               utóbb melankólikusan megszólalt:</p>
            <p>- Milyen jó lenne, ha mindörökre itt ülhetnénk!... De mi lesz holnap, holnapután és
               később?... Már most is remegek arra a gondolatra, hogy holnap, mire fölébredek,
               visszatér megint a józan eszem és a hétköznapi gondolkodásom...</p>
            <p>- Köszönöm szépen, ha ilyen gyorsan kiábrándul belőlem... Én valamikor azt hallottam,
               hogy a szerelem még a sírban sem szünik meg...</p>
            <p>Lászlóffy szomorúan nézett a leányra, s halkan folytatta:</p>
            <p>- Oh, nem is attól tartok, hogy az érzéseim megváltoznak... Erről már, fájdalom, szó
               sem lehet... De reggelre kialuszom a ma esti optimizmusomat, s megint csak belátom,
               hogy boldogságunk beláthatatlan akadályokba ütközik... Akárhogy ki is eszelem most,
               hogy bátran, elszánt arccal fogok az édesatyja elé lépni, akkor, ha ott állok előtte,
               tudom, hogy füstbe megy minden bátorságom... Mi jogon kérhetem tőle, hogy az egyetlen
               leányát nekem adja?</p>
            <p>- Azon a jogon, tisztelt uram, hogy az egyetlen leánya önt szereti...</p>
            <p>A művész lemondólag intett, aztán bús rezignációval szólott:</p>
            <p>- Lesz, ami lesz, most már mindegy... Őszintén fogok beszélni az atyjával, még ha
               biztosan is tudom, hogy kiteszi a szűrömet... Most már mindegy, történjék, aminek
               történnie kell...</p>
            <p>Ella megszorította a Lászlóffy kezét s csillogó szemmel súgta:</p>
            <p>- Holnap reggel a gyorsvonattal Budapestre utazunk...</p>
            <p>Éjfél is elmúlt, mire hazatértek, de a szálloda kapujában még jó idő eltelt, amíg
               annak rendje és módja szerint elbúcsuztak egymástól.</p>
            <p>- Aztán véletlenül nehogy elaludja a gyorsvonatot... Szép dolog lesz, ha hiába
               futkosok föl- s alá a perronon, kétségbeesetten kérdezve fűtől-fától: “Ugyan kérem,
               nem láttak valahol egy szerelmes kis leányt s egy haragos gardedámot?”</p>
            <p>- Óh, csak inkább maga vigyázzon arra, hogy szokása szerint ne alukáljék tizenegyig.
               Mondja meg a portásnak, mielőtt lefekszik, hogy süttesse el hajnalban az ajtaja előtt
               a hotelágyút...</p>
            <p>- Micsoda ágyút?</p>
            <p>- A hotelágyút, amelyikkel a nehezen ébredő vendégeket felkölteni szokták...</p>
            <p>Nevettek, majd érzékenyen megszorították egymás kezét, miközben mrs. Black
               türelmetlenül tipegett föl meg alá a gyalogjárón.</p>
            <p>- Fogadok, hogy még náthát fogok kapni a maguk csacsiskodása miatt... Nekem elég,
               hogy öt percig egy helyen álljak, rögtön itt van a legpompásabban kifejlett
               influenza...</p>
            <p>Ella - a mai nap folyamán talán századszor - megint körülcirógatta az öreg dámát, s
               hizelkedve gügyögte:</p>
            <p>- Hát magának, édes, jó mrs. Black, még egy picurka kis náthát se ér meg két
               szerelmes ember boldogsága?... Egész életén át minden este kap nálunk egy csésze
               kitünő orosz teát, ha egyszer megalapítjuk a családi tűzhelyünket...</p>
            <p>Végre valahogy - mindenesetre hosszasabb lelki tusa után - csakugyan rászánták
               magukat arra, hogy elválnak, de előbb még egy utolsó, gyöngéd pillantást vetettek
               egymásra.</p>
            <p>- Álmodjék rólam, édes! - suttogta a hány.</p>
            <p>- Nappal is magáról álmodom, kis bolondom, - mondotta sóhajtva a férfi.</p>
            <p>Lászlóffy már kora reggel izgatottan sétált a pályaudvaron, s a szíve majdnem
               hangosan megdobbant, mikor a nagy előcsarnokban az utiruhás hölgyeket megpillantotta.
               Némán kezet rázott Ellával, intézkedett a podgyász elhelyezése iránt, megváltotta az
               utijegyeket, s titokzatosan tárgyalt a kalauzzal, hogy az egyetlen külön kupét
               megszerezhesse.</p>
            <p>Végre - fejedelmi borravalók után - helyet foglalhattak a kis elsőosztályu fészekben,
               s a vonat halk döcögéssel kiindult a pályaudvarból. Amikor az állomás épületei
               egymásután elmaradoztak, s a hölgyek kényelmesen helyet foglaltak az ablak melletti
               sarokban, a színész - tréfás gesztussal, de belsőleg igen komolyan - így szólott:</p>
            <p>- Mindeddig könnyü volt a dolgunk, - mi ketten csak hamarosan megegyeztünk
               egymással... De most, de most, vajjon mi lesz velünk?... Ha meggondolom, hogy ebéd
               után Budapesten leszünk...</p>
            <p>- Hát akkor nagyot kéne sikoltania örömében, hogy a céljához közelébb jutott egy
               lépéssel... Az istenért, csak nem fél talán?</p>
            <p>- Őszinte legyek?</p>
            <p>- Persze.</p>
            <p>- Akkor megvallom, hogy úgy félek, mint gyermekkoromban, amikor a mérges szomszédunk
               a körtefáján megcsípett... Jaj, jaj, ha eszembe jut, hogy az édesatyja komoly
               pillantásával fogok szemben állani...</p>
            <p>A leány mosolyogva rázta meg a fejét.</p>
            <p>- Lászlóffy, sohase hittem volna, hogy maga ilyen gyáva!... Azt hittem, hogy valami
               görög gladiátor, s lám, kiderül, hogy valóságos elemi osztálybeli tanuló...</p>
            <p>- Úgy-e, hogy lassankint kiábrándul belőlem?</p>
            <p>- Óh, attól ne féljen... Még talán jobban szeretem, hogy az irántam való érzései
               ennyire naivvá és gyermekké teszik...</p>
            <p>A színész azonban tovább is föl-fölsóhajtott némelykor, látszott rajta, hogy minél
               közelebb jut Budapesthez, annál jobban meg van ijedve a saját vállalkozásától. Ella
               egy darabig csöndesen gyönyörködött benne, aztán jószívüen megszólalt:</p>
            <p>- Ha minden férfi ilyen, akkor mi leányok bizony Isten nem lehetünk valami büszkék...
               Hát csakugyan ilyen rettenetes dolog a szent házasság?... Úgy fél, mintha egy
               tigrisketrecbe kellene beugornia, amikor Budapestre érünk...</p>
            <p>- Nem a házasságtól félek én, kicsi szívem, hanem az előzményektől... Ha már ott
               tartanánk, hát akkor a robogó vasuti kocsiban csárdást táncolnék...</p>
            <p>Az idő mesés gyorsasággal múlt, még jóformán az első témájukat se merítették ki,
               amikor a gyorsvonat már berohant a győri állomásra, ahol különben váratlan ijedtség
               érte őket: a perronról egy bivalynyaku ifju szállt föl a kupéjukba, aki éles szemével
               az ablakon keresztül is csakhamar fölismerte Cauders Ellát. Rábai doktor volt, a
               híres krakéler, a Cauders-palota estélyeinek régi, meghitt alakja.</p>
            <p>- Hát maguk hogyan kerülnek ide? - kiáltott föl a híres verekedő vidáman. - Nini, a
               mester is, akiről a minap azt olvastam, hogy féléves tanulmányútra indult...</p>
            <p>- Tudja, hogy az ujságok mindig hazudnak, - szólott Lászlóffy zavartan. - Inkább azt
               mondja meg, hogy micsoda nagy esemény volt az, ami magát Budapestről
               kimozdította?</p>
            <p>- Engem? Ez igazán egyszerü dolog, mester. Kardpárbajom volt két idevaló birtokossal,
               akik a vallásomat nevetségesnek találták.</p>
            <p>- És megvágta őket?</p>
            <p>- Csak éppen a becsület kedvéért karcoltam egy-egy monogrammot a bőrükre... A
               dologban különben nem ez az érdekes...</p>
            <p>- Hát micsoda?</p>
            <p>- Az, hogy a párbaj után váratlan dolog derült ki... Megtudtam ugyanis, hogy az
               ellenfeleimnek aligha lehetett sértő szándékuk, mert ők is mózeshitüek, mint
               én...</p>
            <p>Ella jóízüen fölkacagott, de a Lászlóffy nevetésében sokkal több volt az udvariasság,
               mint a jókedv. Mikor Rábai dr. később átsétált az étkezőkocsiba, hogy a segédeivel a
               diadalmi uzsonnát elköltse, a színész aggódva csóválta meg a fejét:</p>
            <p>- No, ebből szép kis dolog lesz, - mondta ijedten.</p>
            <p>- Miből?</p>
            <p>- Hogy ez az elsőrangu pletykahordó együtt látott bennünket... Mert azzal tisztában
               van, úgy-e, hogy ma este az egész Lipótváros rólunk fog beszélni?</p>
            <p>- Ugyan mit beszélhetnének rólunk?</p>
            <p>- Hát nem elég, hogy egy kupéban jövünk valahonnan, amikor az édesatyja - mint az
               ujságok személyi hírei a múlt héten hűségesen megírták - már három vagy négy nappal
               ezelőtt utazott Budapestről?</p>
            <p>Ella kómikus grimászt vágott, aztán rezignáltan válaszolt:</p>
            <p>- Nos hát legföljebb meglesz az az örömük, hogy pletykázhatnak rólunk... Előbb vagy
               utóbb, de végre amúgy is meg fogják tudni az igazat... Hogy maga egy kicsit udvarol
               nekem, azt különben is régen tudják...</p>
            <p>A színész még mindig megilletődve bólogatott a fejével, de Ella jókedvüen fordult
               mrs. Blackhoz.</p>
            <p>- Pletykázzanak, amíg csak jól esik nekik, nem igaz? A mende-mondának egyszerre vége
               lesz, ha az eljegyzési hírünk az ujságokban megjelenik...</p>
            <p>Mrs. Black szomorúan nézett a növendékére s keserves arccal szólott:</p>
            <p>- Mindennek - előre tudom - úgyis én fogom meginni a levét... A méltóságos úrnak
               bizonyosan az lesz az első dolga, hogy engem kitiltson a házából.</p>
            <p>- Ne féljen, drága mrs. Black, majd kárpótlást talál a mi családi tűzhelyünknél...
               Soha, sohase fogjuk elfelejteni, hogy a bánatunkban, a küzdelmeinkben részt
               vett...</p>
            <p>A vonat már közel járt Budapesthez, mikor Rábai doktor, kissé becsipve, az Elláék
               kupéjába visszatért. Már a folyosón haragosan intett.</p>
            <p>- Mi a baj megint? - kérdezte tőle a színész, hogy zavarát némiképp elpalástolja.</p>
            <p>- Az, édes mester, hogy minden ember ostoba, aki mózeshitünek születik...</p>
            <p>- Az istenért, csak nem volt ismét afférje valakivel?</p>
            <p>- Affér? Azt nem lehetne mondani. De legalább a kedvemre leszidtam azt az antiszemita
               kutyát...</p>
            <p>- Kit megint?</p>
            <p>- Az étkezőkocsi pincérét... Még ez is érezteti az emberrel, hogy nem tartozik a
               gentry közé... Mivelünk, akik pezsgőt ittunk, még tizedrészben se törődött annyit,
               mint azzal a két vidéki alakkal, aki mindössze öt üveg sör erejéig költekezett...</p>
            <p>- Kedves doktorom, maga, úgy látszik, javíthatatlan... Fogadni mernék rá, hogy annak
               a pincérnek még csak sejtelme se volt a maga vallásáról...</p>
            <p>- Nekem mondja? Már amikor az asztal mellé leültünk, szemtelenül fürkésző pillantást
               vetett az orromra... No de azt hiszem, hogy tisztességesen megkapta a magáét...</p>
            <p>Mikor a gyorsvonat félóra múlva Budapestre ért, Rábai doktor előzékenyen fölajánlotta
               kocsiját a színésznek. A két szerelmes nem beszélhetett többé egy bizalmas szót, csak
               a pályaház nagy foyerjében súgta a leány sietve a Lászlóffy fülébe:</p>
            <p>- Mikor akar beszélni apával?</p>
            <p>- Ha már Budapesten van, akkor holnap este... Majd írok neki, hogy színház után
               meglátogatom...</p>
            <p>Még egyszer megszorították az egymás kezét, aztán - huszonnégy hosszu órára -
               elváltak egymástól. Rábai doktor elvitte Lászlóffyt a lakásáig, útközben ravaszul
               csiptetve a szemével.</p>
            <p>- A kis médi nagyszerűen kinőtte magát... Kisleány korában csúnya és ügyetlen volt s
               lám most csupa grácia és bájosság... És ha a szemem nem csal, hát nem csupán a
               művészet iránt érdeklődik...</p>
            <p>- Hát még mi iránt? - kérdezte a színész szórakozottan.</p>
            <p>- A művész iránt is, kedves mester, a művész iránt is... De most Isten vele, én
               elmegyek a kaszinóba, a zsidók közé...</p>
          
         </div>
         <div type="chapter">
            <head>VI.</head>
            <p>Lászlóffy - beletörődve abba a gondolatba, hogy most már jöjjön, aminek jönnie kell,
               - még aznap este levelet írt Caudersnak. Sürgős találkozót kért tőle másnapra s
               meglehetős szívdobogás közt olvasta a következő választ:</p>
            <p>“Kedves művészem, mondanom sem kell, hogy mindíg boldog vagyok, ha magát láthatom...
               Még ma este fölkeresném, ha az átkozott influenza, mely utazásom közben orozva
               megtámadott, a kimenést megengedné. Délután érkeztem harminckilenc fokos lázzal, s
               most itt fekszem az ágyban s a szoba menyezetét bámulom... Azt hiszem, hogy öt-hat
               nap előtt nem igen lesz vége a szomoru fogságomnak... Jöjjön föl holnap estefelé
               bármikor, - nemcsak azért, mert beszélni akar velem, hanem azért is, hogy egy szegény
               betegnek legalább egy félóráját földerítse.</p>
            <p>Igaz barátja</p>
            <p>Cauders.”</p>
            <p>Lászlóffy zsebre dugta a levelet, miközben nagyot sóhajtva mormogta:</p>
            <p>- Most még csupa barátság és jóindulat, de mi lesz holnap, ha az őrült kérésemet
               meghallja?...</p>
            <p>Az éjjelt igen nyugtalanul töltötte (sok év óta először történt vele, hogy késő
               éjszakáig a kávéházakat járta), írtózott attól, hogy ebben az állapotában ágyba
               feküdjék, s arra a szörnyüségre is elszánta magát, hogy egyik ismert mulatóhelyre
               benézzen. Alig lépte át a küszöböt, hangos éljenzés s üdvözlő riadal fogadta.</p>
            <p>- Hurrá, a mester, ez aztán a ritka vendég... Ide csak közénk, a karosszékbe, s
               buktassák meg újra ezeket a pezsgős flaskókat...</p>
            <p>Lipótvárosi fiatal urak voltak, akik lefekvés előtt mindíg benéztek még ide egy
               “schlaftrunk”-ra, vagyis inkább, hogy az éjszaka selyemblúzos királynőivel néhány
               szót váltsanak. A kávéházban általános tisztelet környékezte őket, mert a milliomos
               elemet ők képviselték a fonnyadó pálmák alatt. Most is, hogy az éljenzés fölhangzott,
               mindenki az ajtó felé tekintett s a kövér kávés, aki egyszerre megérezte, hogy az
               üzlet rohamosan föl fog lendülni, lelkes hangon kiáltotta a pincéreknek:</p>
            <p>- Johann, August, schnell aufzünden in Separé...</p>
            <p>Lászlóffy eközben kissé megdöbbenve lépett közelebb a mulató kompániához, az urakkal
               udvariasan kezet szorított, fogadta az ismeretlenek hódolatát, s csodálkozva nézett a
               szép, fiatal leányokra, akik a fiatalsággal az éjszaka unalmát megosztották. A
               leányokat is fölizgatta a nagy művész megjelenése, s szinte megilletődve súgták jó
               hangosan az udvarlóik fülébe:</p>
            <p>- Milyen szép ember, így az életben is, ha a polgári ruháját hordja... A minap
               szerettem volna megcsókolni, amikor a Rövidlátó Herceg-ben láttam...</p>
            <p>Lászlóffy leült a karosszékbe, de Kemény doktor, az egyik szóvivő fiatal gentleman
               (aki nemrégiben vált el a feleségétől, Budapest egyik legszebb asszonyától) nagyot
               csapott az asztalra.</p>
            <p>- A vén betörőnek - már mint ennek a gaz kávésnak - igaza van: csakugyan legjobb
               lesz, ha behurcolkodunk egy szeparéba... Illusztris vendégünk megérdemli, hogy egy
               tisztességes murit csapjunk a kedvéért...</p>
            <p>Zajos helyeslés fogadta az inditványt, a társaság, a hölgyekkel együtt, bevonult a
               legelegánsabb különszobába, a pincérek előhozták a jeges vedreket, s a nagyszakállu
               cigány is kémlelődve bekukkantott... Negyedóra mulva a legpompásabb korhely-hangulat
               lebegett a füstös helyiség fölött, s az aranyifjuság oly féktelen jókedvvel
               kurjongatott, mintha legalább is az orosz cár adta volna meg összes népeinek az
               esengve várt szabadságot...</p>
            <p>A színész kissé megilletődve ült a helyén, zavart mosollyal hallgatta a körülötte
               libegő hölgyek bókjait s idegenül nézett a primásra, aki hajlongva húzta a fülébe a
               magyar nótákat... Több volt talán húsz esztendejénél is, hogy nem mulatott cigány
               mellett s életében most történt először, hogy könnyüvérü nők társaságában
               éjszakázott... Fáradtan, kimerülve dőlt hátra a székén s gépies mosollyal, de
               bensőleg az egész társaságtól megundorodva, bólintott néha-néha a cigány felé...
               Meglátszott rajta, hogy nem járja át a többiek jókedve s hogy a lelke Isten tudja
               mily messzeségben kalandozik ettől a lármázó kompániától... A hallgatása annyira
               szembetünő volt, hogy Rábai doktor tréfásan a vállára ütött:</p>
            <p>- Miért búsul?</p>
            <p>- Én? - riadt föl Lászlóffy a gondolataiból. - A cigányt hallgatom s kitünően érzem
               magam...</p>
            <p>A híres krakéler alattomosan fölhúzta a szemöldökét, kissé közelebb hajolt a színész
               füléhez, s ravasz ábrázattal szólott:</p>
            <p>- Délelőtt persze jobban érezte magát a kicsike hercegnő társaságában... Értem, hogy
               most is csak a vasúti útjára gondol, s nem érdekli ez a sok ostoba, részeg
               ember...</p>
            <p>Ártatlanul, a sértés minden szándéka nélkül mondta ezt, de Lászlóffy arcát egyszerre
               elfutotta a vér. És a jámbor színész, aki még talán életében se mondott valakinek
               célzatosan egy bántó szót, most a helyéből fölugorva, rekedten kiáltotta oda a híres
               veszekedőnek:</p>
            <p>- Megtiltom, hogy ezen a helyen beszéljen felőle... Izléstelen pökhendiségnek tartom,
               hogy a nevét ilyen társaságban az ajkára veszi...</p>
            <p>Rábai doktor sápadtan ugrott föl a helyéről, egy pillanatig, mintha azon törte volna
               a fejét, hogy a nagy művészt torkonragadja-e, de a következő percben hirtelen
               lecsillapult:</p>
            <p>- A mesternek még azt is megbocsátom, ha gorombáskodik velem... Annyira tisztelem,
               hogy még ha arcul üt is, én kérek bocsánatot...</p>
            <p>Lászlóffy izgatottan hadonázott a kezeivel.</p>
            <p>- Lárifári, csak hagyja a szószátyárkodásait... Nem a mester gorombáskodott önnel,
               hanem Lászlóffy, a magánember, aki minden tetteért és minden szaváért helyt
               áll...</p>
            <p>A doktor dühösen vállat vont, aztán kivonult a szeparéból, miután Kemény Miskát és
               Réthi Sándort egy komor pillantással maga után intette. A két fiatal gentleman jó
               negyedóra múlva kissé szégyenkezve tért vissza a szeparéba, ahol már a megilletődés
               és némaság csöndje fogadta őket.</p>
            <p>- Kedves mester, - mondta Kemény Miska, - nem adnám ezer forintért, ha valaki a
               kötelességem alól fölmentene, de mit csináljak, ha egyszer a körülmények
               kényszerítenek rá?... Elvégre társaságban élő emberek vagyunk s nem zárkózhatunk el
               bizonyos formaságok elől, amelyek azt kivánják, hogy Rábai barátunk nevében
               elégtételt kérjünk...</p>
            <p>A mester komoly arccal bólintott:</p>
            <p>- Helyes, ne fáradjanak azzal, hogy a dolgot sokáig cifrázgassák... Megsértettem
               Rábai urat, hát kutyakötelességem, hogy elégtételt adjak... Ha az urak közül oly
               szíves lesz valaki, hogy a segédséget elvállalja...</p>
            <p>- Szerencsémnek tartom, - tette hozzá a kis Krausz László, a milliomos
               gőzfürésztulajdonos fia.</p>
            <p>- Akkor a többit ők fogják helyettem elintézni... Csak azt kérem, hogy kora reggel
               szíveskedjenek majd értesíteni a tanácskozásuk eredményéről...</p>
            <p>A színész e szavak után kezet fogott a fiatalokkal, s a kávéházon keresztül távozott
               a mulatóhelyről. Egyik sarokban megpillantotta Rábai doktort, aki magányosan
               üldögélt egy kupica aranysárga pálinka mellett...</p>
            <p>Másnap, a délelőtti órákban, a Krausz László fogata megállt a színház előtt s a
               fiatal úr kihivatta a próbáról a híres színészt.</p>
            <p>- Mester, - mondta félénken, - ha nincs kifogása ellene, hát jegyzőkönyvileg fogjuk
               elintézni azt a szerencsétlen affért.</p>
            <p>- Mit ért az alatt, hogy jegyzőkönyvileg intézik el?</p>
            <p>- A Rábai megbizottai készségesen kijelentik, hogy a felük még csak gondolatban sem
               akarta megsérteni a mestert, s mi ennek kapcsán szintén kijelentjük, hogy a bántó
               megjegyzéseket visszavonjuk...</p>
            <p>Lászlóffy felütötte a fejét, mint a sivatag oroszlánja.</p>
            <p>- Azt akarják, hogy én valamit visszavonjak? Abból ugyan semmi se lesz, vegye
               tudomásul... Ő, ha jónak látja, bocsánatot kérhet, de én minden betüjét fönntartom a
               tegnapi szavaimnak...</p>
            <p>- De bocsánat, az ember kénytelen ragaszkodni bizonyos formaságokhoz...</p>
            <p>- Ragaszkodjék hozzájuk az, akinek kedve van hozzá, de én nem vonok vissza egy jottát
               se... Most is kijelentem, hogy pökhendi fráternek tartom azt az urat...</p>
            <p>A fiatal úr kedvetlenül távozott a színház udvaráról, s ebéd után levélben
               értesítette Lászlóffyt, hogy kardpárbajban állapodtak meg, s hogy a duellum idejét
               másnap reggelre tűzték ki a Füzy kapitány vívótermében... Orvosról és minden egyébről
               ők fognak gondoskodni...</p>
            <p>Lászlóffy, aki egész éjjel nem aludt, már hat órakor ott volt a vívóteremben, ahová a
               többiek csak jó félóra múlva állítottak be. Rábai doktor jóindulatu mosollyal nézett
               a színész szemébe, aztán levetkőzött, s magára öltötte a páncélnak is beillő
               selyembandázst.</p>
            <p>A párbaj körülbelül öt másodpercig tartott, s a segédek, akik több ízben látták már
               verekedni az országos krakélert, csodálkozva tapasztalták, hogy Rábai doktor szinte
               nyájasan odakínálkozott a színész kardjának... Lászlóffy, akinek (a színpadon kívül)
               most volt először kard a kezében, hat centiméternyi vágást ejtett a doktor széles
               mellkasán, amire Kemény Miksa, a vezető segéd, sietve beszüntette a viaskodást... A
               párbajorvos azonnal neki akart fogni a varrásnak, de Rábai udvariasan félretolta:</p>
            <p>- Megálljon, - mondta, a boldogságtól szinte sugárzó pillantással, - előbb hadd
               teszek eleget a lovagias kötelességemnek...</p>
            <p>Nyájasan közelebb lépett az öltözködő színészhez, szertartásosan meghajolt előtte,
               aztán nemes egyszerűséggel így szólott:</p>
            <p>- Most pedig ünnepiesen bocsánatot kérek... Remélem, hogy nem haragszik rám s hogy
               ezentúl is a régi, jó barátok maradunk?... Hiszen most már megkötöttük a
               vérszerződést...</p>
            <p>Lászlóffy meghatva nyujtotta a kezét, aztán elérzékenyülten magához ölelte Rábai
               doktort.</p>
            <p>- Én kérem arra, hogy bocsásson meg s ne tartson haragot ellenem... Vén csacsi
               vagyok, akinek, higyje meg, hogy az esze sincs a helyén némelykor...</p>
            <p>A sebesült végre visszatért az orvosához, Lászlóffy pedig kocsira ült és a lakására
               hajtatott. Körülbelül nyolc óra lehetett, amikor hazaért és délben már az egész város
               tudta, hogy Rábai doktorral a Cauders Ella szép szemeiért párbajt vívott...</p>
            <p>Estefelé Lászlóffy fölment végre a Caudersék kis palotájába.</p>
            <p>A portás hajlongva nyitotta föl előtte a kaput.</p>
            <p>- A méltóságos úr már kétszer is kérdezte a komornyiktól, hogy nem volt-e itt a
               nagyságos úr?... Meghagyta, hogy a nagyságos urat bejelentés nélkül vezessék föl
               hozzá...</p>
            <p>- A búcsuzás aligha lesz olyan szíves, mint az üdvözlés, - gondolta magában Lászlóffy
               aggódva. De azért energikus lépésekkel haladt fölfelé a szőnyeges lépcsőkön,
               gyerekesen biztatva magát útközben:</p>
            <p>- Utóvégre nincs joga hozzá, hogy megharagudjék rám... Nem éppen a legnagyobb
               szégyen, ha valakitől a leánya kezét megkérik... Ha tetszik neki, hát kikosaraz, de
               akkor se veheti rossz néven tőlem, hogy kérőképp állítottam be hozzá...</p>
            <p>A komornyik lesegítette a felöltőjét, aztán széthajtotta előtte a lakás balszárnyába
               vezető szőnyegajtót. Mikor két üres fogadótermen végigment, hirtelen suttogó hangot
               hallott:</p>
            <p>- Lászlóffy!</p>
            <p>Körülnézett: egy perzsa portiére mögül az Ella francia babaarca mosolygott szembe
               vele. Lászlóffy ijedten állt meg, mire a leány halkan folytatta:</p>
            <p>- Bátorság!</p>
            <p>Aztán eltünt a vastag szőnyeg mögött...</p>
            <p>Lászlóffy szívdobogva folytatta útját, amíg az ötödik szoba küszöbén meg nem állt:
               ott volt a Cauders hálótermében, s a milliomos, az ágyában felülve, nyájasan intett
               neki.</p>
            <p>- Isten hozta, már türelmetlenül várom... Öt nap óta az összes klasszikusokat
               végigolvastam, s most már ugyancsak kívánkozom valami eleven ember társasága
               után...</p>
            <p>Hatalmasan megrázta a színész kezét, az inassal széket hozatott az ágy mellé, aztán -
               mikor végre egyedül maradtak, - hálásan nézett a színész szemébe.</p>
            <p>- Hogyan köszönjem meg, amit tett értünk, kedves művészem?... Mindent tudok, a
               párbajt is, amit a hóbortos kis leányomért vívott...</p>
            <p>- Méltóságod mindent tud? - szólott Lászlóffy elhalványodva.</p>
            <p>- Igen, az angol nő mindent elmondott... Tudom, hogy az a forgószél-kisasszony első
               keserűségében Grácba utazott, s hogy maga, kedves művészem, tapintatos módon
               visszahozta... Úgy beszélt vele, mintha a saját leányáról lett volna szó... Mrs Black
               könnyekkel a szemében beszélt a jóságáról és az önfeláldozásáról...</p>
            <p>- A párbajt is ő mondta el? - kérdezte Lászlóffy, aki csodálkozva hallotta, hogy az
               angol hölgy milyen különös színezésben adta elő a veszedelmes gráci kalandot...</p>
            <p>- Nem, a párbajról Schönwald úr referált, a bankom cégvezetője... Ő mesélte el,
               amikor az ebédutáni aktákkal nálam járt, az egész lovagias történetet...</p>
            <p>- És Schönwald úr szerint mi volt a párbaj oka?</p>
            <p>- Az, hogy Rábai úrnak maliciákat méltóztatott mondani a bolond kis leányom utazása
               felől... Tudom, hogy lovag módjára bosszút állt, s hogy hosszú időre elvette annak a
               tisztelt úrnak a kedvét attól, hogy a nyelvét ártatlanokon köszörülje...</p>
            <p>Mégegyszer megszorította a színész kezét s meghatva folytatta:</p>
            <p>- Nem is tudom, mit mondjak, hogy a nemeslelkűségét megháláljam? Hetek óta egyebet se
               tesz, mint hogy egy ostoba kis teremtés nyugalmáért fáradozik, holott alapjában véve
               igazán nem lenne semmi köze az egész dologhoz... Tudom, hogy csupán a jó szívénél és
               a könyörületességénél fogva avatkozik ebbe a naiv és nevetséges históriába...</p>
            <p>Lászlóffy lesütötte a szemét; csak most, hogy a Cauders hálálkodását végighallgatta,
               tünt föl előtte egész nagyságában szándékának merészsége... Micsoda arccal mondja
               ezek után, hogy az Ella kezére pályázik... Nem volna-e jogosult, ha Cauders első
               föllobbanásában kiutasítaná a házából?... Az ötvenhárom esztendős komédiás, aki egy
               tizennyolcéves milliomos kisasszony kezét kéri: nem tiszta őrültség-e ez az
               óhajtás?... Egy pillanatig arra gondolt, hogy szó nélkül föláll és elszalad, de aztán
               eszébe jutott, amit megigért és elszántan becsukta a szemét... A keze reszketett, a
               szíve hallhatólag dobogni kezdett, s elhalványodva nyúlt a milliomos hosszukás keze
               után.</p>
            <p>- Istenen, csak nincs valami baja? - szólott Cauders megdöbbenve.</p>
            <p>A színész mélyen föllélegzett, aztán megsimogatta a homlokát és hátradőlt. És ekkor -
               a halálraitéltek elszántságával - megszólalt:</p>
            <p>- Méltóságos uram, hadd teszek egy őszinte vallomást... Tudom, hogy mivel tartozom a
               barátságáért, tudom, hogy érdememen felül jó hozzám és mégis szent kötelességem,
               hogy mindent elmondjak... Lehet, hogy kockára teszem, ami a legdrágább előttem a
               világon: a hozzám való jóindulatát... De ha tovább is titkolóznám, alattomos gazember
               lennék...</p>
            <p>- Mit akar mondani? - szólott Cauders ijedten.</p>
            <p>- Azt, hogy nem vagyok méltó a hálájára, s hogy mindannak, amit tettem, egészen más
               az oka, mint amit méltóságod gondol... Igaz, hogy hazakísértem a kedves leányát, de
               nem ám azért, hogy kiábrándítsam magamból, sőt inkább... Talán kezdetben becsületes
               és korrekt volt az eljárásom, de most...</p>
            <p>Cauders tágranyílt szemekkel bámult a színészre, aki lesütött szemekkel
               folytatta:</p>
            <p>- Most nemcsak ő szeret engem, de én is őt... Annyira szeretem, hogy meghalnék
               inkább, semmint hogy lemondjak róla... Méltóságodtól függ, hogy mind a kettőnket
               boldoggá tegyen...</p>
            <p>Megállt, mint a fuldokló, aki lélegzet után kapkod, a karja remegett, az arcából
               minden vér eltünt egy pillanatra: most igazán elveszítette a komédiás biztosságát,
               mely eddig a legsulyosabb helyzetekben is hűséges szolgája volt. Nem volt többé ura
               a beszédének és a mozdulatainak, nyugalma, melyről a színpadon oly híres volt,
               végképp elhagyta, s a gyermek naiv félelmével tekintett föl megdöbbent
               házigazdájára.</p>
            <p>- Mit mondott? - dadogta Cauders szinte magánkívül. - Hogy maga is szerelmes a
               leányomba, s tőlem függ, hogy mindkettőjüket boldoggá tegyem?</p>
            <p>A színész csak némán intett, Cauders pedig, most már magához térve, folytatta:</p>
            <p>- Hát nem igaz, hogy gyöngéd apa módjára bánt azzal a szerencsétlen gyermekkel? Hát
               még növelte, élesztette az oktalan szenvedélyét? Volt lelke ahhoz, hogy magába
               bolondítsa, hogy az együgyü érzéseivel visszaéljen? Nem átallotta, hogy öreg ember
               létére egy ostoba kis teremtés egész életét, egész jövendőjét tönkretegye?</p>
            <p>Oly végtelen elkeseredéssel mondta ezt, hogy Lászlóffy szinte megrendült
               szégyenletében. Jó darabig nem is volt annyi nyugodtsága, hogy válaszolni tudjon, s
               csak hosszu percek mulva válaszolt:</p>
            <p>- Hiába okol, én semminek se vagyok az oka... Minden erőmmel küzdöttem ellene, de
               végre is gyarló ember vagyok... Legyen igazságos, s képzelje magát az én helyzetembe:
               le tudna-e mondani az egész élete boldogságáról, mikor ennyire közel van hozzá?...
               Esküszöm, hogy mindent megtettem, ami tőlem telt, de bibliai szentek a mai korban
               nincsenek többé...</p>
            <p>Cauders fölkapta a fejét: most aztán nem volt többé az a kedves, mosolygó, csupaszív
               ember, akinek eddig Lászlóffy ismerte. A harag elöntötte az arcát, a vér a fejébe
               tódult s nem törődve azzal, hogy a szolgák esetleg meghallhatják, izgatottan, majdnem
               magánkívül kiáltotta:</p>
            <p>- Bibliai szentek nincsenek, de becsületes emberek, még most is vannak, Lászlóffy
               úr... És aki becsületes ember, az - én mondom önnek - nem képes ilyesmire... Úgy
               fogadtam, mint a legjobb barátomat, a testvéremet és az a köszönet, hogy ezt az
               anyátlan árvát boldogtalanná teszi...</p>
            <p>A színész szólni akart valamit, de Cauders komoran leintette.</p>
            <p>- Azt hittem, inkább meghalna, semhogy valami inkorrektséget elkövessen, s lám,
               közönséges szerencselovag, mint a többi... Azt hittem, hogy csupa nemes érzés, csupa
               gyöngéd lemondás, s ime, még veszedelmesebb, mint azok, akik legalább álarc nélkül
               lopóznak be a házba, ahol rabolni akarnak. Ön a barátság, az önzetlenség álarcával
               jött, hogy rútul, szívtelenül megcsaljon. Az igazi arcát csak most mutatja meg,
               amikor azt hiszi, hogy már bizonyos a dolgában.</p>
            <p>- Hát azt gondolja, hogy előre megfontolt tervvel történt mindez?</p>
            <p>- Hogy hiszem-e? Egészen bizonyos vagyok benne. A színészi arzenálisából hozta ide a
               fegyvereket, hogy egy naiv kis fruskát meghódítson... Oh, ne higyje, hogy elbolondít,
               nagyon is jól tudom, hogy nem a szerelem az, amire áhitozik... A szerelem, a maga
               korában, no iszen: örül, ha nem háborgatják efféle haszontalanságokkal... Már a
               színpadon is unja, nemhogy a valóságos életben... Legyen nyugodt, egészen tisztában
               vagyok vele, hogy mi az, ami a kihült szívét így lángra lobbantotta...</p>
            <p>A színész kérdőleg pillantott föl, Cauders pedig kíméletlenül folytatta:</p>
            <p>- A pénz, a vagyon, a fényüző öregség reménye... Jól tudja, hogy a vagyonomat az
               egyetlen leányom örökli, s nem sajnált néhány olvadó pillantást, csakhogy
               könnyüszerrel milliomossá lehessen... Pedig biztosítom, hogy csalódik; nem azért
               éltem, nem azért dolgoztam ötven évig, hogy a szegény leányom meg a félszázados
               munkám gyümölcse egy lelketlen kalandor kezébe kerüljön.</p>
            <p>Még talán többet is mondott volna, de a színész most magánkívül ugrott föl a
               helyéből... A sértések e zuhatagára hirtelen visszatért a lelkébe a régi önérzet s
               büszkén, egész magasságában kiegyenesedve szólott:</p>
            <p>- A vádjaira nem felelek hasonló módon, mert van rá mentsége, hogy a nyugalmát
               elveszítette... Sértegessen, gorombáskodjék, eltűröm; majd eljön még az idő, amikor
               bocsánatot kér, hogy ennyire megbántott... Azt hiszi, hogy a pénzére, a milliójára
               vágyakozom? Nevetséges... Ami kevés igényem van, azt mind könnyűszerrel
               kielégíthetem, s a meleg lakásom, a csésze teám miatt nem szorulok arra, hogy alávaló
               és jellemtelen legyek... A pénze?!... Egy nyugodt félórámat sem áldozom föl az egész
               vagyonáért, elhiheti...</p>
            <p>Fölkapta a kalapját és távozott. De a küszöbről még egyszer visszafordult.</p>
            <p>- Legyen nyugodt, ez volt az utolsó látogatásom a házában... Ha a millióját nekem
               adja, sem vehet rá, hogy még egyszer visszatérjek...</p>
          
         </div>
         <div type="chapter">
            <head>VII.</head>
            <p>A sajtó, az Úri Koldusok előadása után, egyhangúlag konstatálta, hogy Lászlóffy
               önmagát múlta fölül az elszegényedett és kölcsönpénzből élősködő zsúr-alak
               ábrázolásában. A művész, akit mindeddig mint a régi idealista iskola utolsó
               kitünőségét bámultak, most szinte egy csapással átpártolt a verizmus szolgálatába;
               megdöbbentő mélységgel és igazsággal játszotta a mindvégig álcát viselő fiatal urat,
               aki mindenéből, az utolsó hitelezőjéből is kikopván, hajnalban, ahogy a kávéházból
               hazatér, ősapja, a vidéki vicispány képe alatt fejbelövi magát. Ez a jelenet az egész
               nézőtér ereiben megdermesztette a vért; az öngyilkosságot oly iszonyatos hűséggel
               követte el, hogy a színpadról szinte leérzett a közönség közé a meleg vér szaga...
               “Mit beszéltek nekem - írta a leghíresebb kritikus - a Zacconi realizmusáról, a
               Novelli káprázatos élethűségéről? Gyertek ide, és nézzétek meg ezt a komédiást, s
               adjatok hálát a magyarok öreg Istenének, hogy ezzel a nagy emberrel megajándékozott
               bennünket.”</p>
            <p>Lászlóffy csakugyan még sohase játszott annyi művészettel, mint ezekben a napokban.
               Mi történt vele? Talán önmaga se tudott volna számot adni róla, de érezte, hogy talán
               halálosan megbetegszik, ha túláradó indulatai valamiképp ki nem törnek a lelkéből...
               Reggeltől estig a szobájában ült és a szerepét tanulta; s mikor az előadás napján a
               kulisszák közt megjelent, mindenki félve húzódott el a közeléből, mert a zsákmányára
               induló, földühödt oroszlánra hasonlított, akinek csak egyetlen vágya van, hogy
               szétmarcangoljon valakit...</p>
            <p>Az emlékezetes diadal alkalmából a színház bankettet rendezett nagy művésze
               tiszteletére, s a miniszter, aki személyesen eljött, hosszabb beszéd kíséretében adta
               át Lászlóffynak a Ferenc József-rend keresztjét. Az est folyamán vagy negyven
               szónoklatban ünnepelték a magyar színészet fejedelmét (így nevezték, miközben a
               kollégák mélabúsan bámultak a szivarjuk füstjébe), egy lipótvárosi mecénás, a mámoros
               hangulat hatása alatt, tízezer koronás alapítványt tett a legtalentumosabb
               színinövendék számára, az asszonyok össze-vissza-csókolták, a férfiak megindultan
               szorongatták a kezét, de Lászlóffy csak bágyadtan mosolygott; mintha a lelke Isten
               tudja hány ezer mértföldnyire járt volna a Royal fényesen kivilágított
               nagytermétől...</p>
            <p>Az est hőse jóformán nem is hallgatta a szép tósztokat, hanem folyton arra az üres
               páholyra gondolt, mely az egész előadás alatt ott feketéllett a ragyogó nézőtér
               közepén.</p>
            <p>A Caudersék páholyában senkise ült...</p>
            <p>Tíz napja volt annak, hogy oly elkeseredett szívvel távozott az öreg Cauders
               betegszobájából s ez idő alatt még csak hírét se hallotta Ellának. Mi történt a kis
               leánnyal, amióta ő a nádor-utcai palotának búcsut mondott? Nem döntötte-e ágyba a
               kétségbeesés, amikor a lefolyt jelenet hírét meghallotta? Nem foglalkozott-e azzal a
               gondolattal, hogy öngyilkossá lesz? Akármi is történt, a színészt majdnem őrültté
               tette az a titokzatos hallgatás, mely a multheti viharra következett. Miért nem ír
               Ella legalább egynéhány sort neki, melyben megnyugtatja, s kijelenti, hogy minden
               körülmények között hűséges marad hozzá? Mindennap összerezzent, mikor az előszoba
               csöngetyűje megszólalt, mindennap maga sietett ki a levélhordó elé, - de a várva-várt
               sorok nem érkeztek meg. Mintha egy bohókás álom lett volna mindaz, ami történt vele,
               egy édes, ragyogó álom, amelyből hirtelen fölébredt a valóságra...</p>
            <p>Vacsora után, a feketekávénál, a kis török asztalka mellett összetalálkozott a kis
               Horovicz doktorral, a Cauders unokaöccsével, aki majdnem napos vendég volt az Elláék
               házában. A fiatal ember nagy tisztelettel üdvözölte a szivarozgató mestert.</p>
            <p>- Amíg a nagyfejűek közt ült, nem akartam zavarni, de most engedje meg, hogy én is
               üdvözöljem... Nem vagyok gyerek, de elhiheti, hogy én is jól kisírtam magamat az Úri
               Koldusok premiérjén.</p>
            <p>Lászlóffy fürkészve nézett a lelkesülő doktor szemébe, azzal a titkos aggodalommal,
               hogy ez a frakkos fiatal úr mindenről tud... De a szomszédja őszinte pillantása
               csalhatatlanul meggyőzte, hogy tévedett...</p>
            <p>- Nagyon köszönöm, - mondta pár pillanatnyi hallgatás után, igazán boldog vagyok,
               hogy tetszettem magának... A magamfajta vén komédiásnak ez az elismerés a legszebb
               jutalma... Örültem, hogy minden jóbarátom eljött, ámbár igaz, most jut eszembe, hogy
               a premiér-társaság mégse volt egészen teljes... Már játékközben észrevettem, hogy
               hiányzanak némelyek...</p>
            <p>- Kik? - kérdezte Horovicz doktor.</p>
            <p>- Ott vannak mindjárt Caudersék... A páholyuk az egész estén át üres volt...</p>
            <p>A fiatal ember jókedvüen bólintott.</p>
            <p>- Oh, az világos, hogy nem szándékosan maradtak el... Bizonyos lehet, hogy szintén
               ott lettek volna, de nem jöhettek, mert nem voltak Budapesten...</p>
            <p>- Hát hol voltak?</p>
            <p>- Ella a nagynénjéhez utazott Puszta-Gógánfára... Az édesatyja maga kísérte le, mert
               az angol nőnek kiadták az utját...</p>
            <p>- És még most is ott vannak?</p>
            <p>- Oh nem, Cauders már másnap este hazatért... De Ella az egész télen át Gógánfán
               marad...</p>
            <p>És látva a Lászlóffy csodálkozó arcát, diszkrét suttogással folytatta:</p>
            <p>- Csak puszta sejtelem, de én azt gondolom, hogy valami parthieről van szó... A
               nagynéni fia, a milliomos Mayer László, nagyon szeretné, ha az öreg Cauderset az
               apósának mondhatná...</p>
            <p>Lászlóffy mosolyogva bólintott - nem hiába volt nagy színész, hát el tudta titkolni,
               hogy mi történik a szívében - s könnyedén így szólott:</p>
            <p>- Azért fiatal leány, hogy neki is csak ez legyen a sorsa... Boldog Mayer László, hát
               még a helyébe is viszik a menyasszonyát, ahogy a trónörökösöknek szokták?... Legalább
               miféle ember az a szerencsefi?... Ismeri?...</p>
            <p>- Ismerni csak ismerem valahogy, mert néhanapján föl szokott rándulni a birtokáról s
               ilyenkor a kaszinóban találkozom vele... De hogy miféle ember, azt, őszintén szólva,
               nem tudom... Csak annyit tudok, hogy igen kövér, nagyon egészséges, a kalapja mellett
               darutollat visel s meglehetősen nagy pénzekbe játszik... Még pedig szerencsével, mert
               többnyire az egész kompániáját megkopasztja...</p>
            <p>A színész még egy darabig csevegett Horovicz doktorral, aztán - egy őrizetlen
               pillanatban - angolosan távozott az őt ünneplő társaságból. Gyalog ment haza, otthon
               megfőzte a teáját, s vagy másfélóráig mozdulatlanul ült a karosszékben... Aki így
               látta volna, aligha sejti, hogy e csöndesen szivarozgató ember lelkében milyen
               rémületes vihar dul. Lászlóffy tünődve nézte a szoba plafondját, s amíg a sírás -
               súlyos ötven éve ellenére, - szinte fojtogatta a torkát, keservesen, megtört szívvel,
               magával tehetetlenül gondolta:</p>
            <p>- Hát azért szenvedtem, azért gyötrődtem harminc év óta, hogy végre ez legyen a
               sorsom?... Mit ér a dicsőségem, a tisztességes lakásom, a biztos jövőm, ha az
               életemet ennyire fölforgatták? Bizonyos, hogy sohase lesz többé egy nyugodt órám, s
               a szép, a boldog, a magányos estéim idilljének most már mindörökre vége van... Itt
               fogok ülni a négy fal között, a lelkem elpusztult harmóniáját siratva... Addig fogok
               itt ülni, míg egy napon mindennek vége lesz, s hazug gyászbeszédek, kassirozott
               könyek közt dobnak majd bele abba a díszsírba, amivel tisztelőim még legutoljára
               megajándékoznak...</p>
            <p>Kétségbeesve rázta meg a fejét, s a szempilláit lehunyta, mintha erőszakosan
               menekülni akarna a borzasztó jelentől, rémítő gondolataitól, jövőjének előrevetődő
               sivárságától... Egy pillantást vetett a könyvesszekrényére, amelynek polcain csöndes
               és nyugodt barátai sorakoztak szép rendben egymás mellé, aztán még inkább kitörtek
               belőle lelkének föllázadó indulatai.</p>
            <p>- Kinek vétettem, mit követtem el, hogy ilyen együgyüvé és nevetségessé lettem vén
               napjaimra?... Hol van az erőm, a biztosságom, az energiám, amellyel eddig a világ
               nélkül is boldog tudtam lenni?... Miért került az utamba ez a nyafogó gyermek, aki az
               embergyülöletemből, keserves ötven évemből csúfot űz?... Ha sohase látom, most békén
               olvasnám a könyveimet, s nem lenne más gondom, mint hogy a teásdobozom, a
               szenespincém tele legyen... Míg így sokkal jobb, ha ma este elpusztulok, mint hogy a
               holnap reggelt megérem...</p>
            <p>Jóformán hajnal volt, mire lefeküdt, de álom akkor sem jött a szemére: a sötétben
               mindegyre a kis Cauders Ellát látta, csillogó, habkönnyü csipkében, a fején fátyollal
               és mirtuskoszoruval... És az öreg, haragos, kemény színész gyermekmódjára fúrta bele
               magát a vánkosaiba, melyek mindjobban átnedvesedtek a könyeitől...</p>
          
         </div>
         <div type="chapter">
            <head>VIII.</head>
            <p>Körülbelül két hét mulva, egy délelőtt, próbáról hazajövet, találkozott Rábai
               doktorral, aki fiakkerrel hajtatott végig a Kerepesi-úton, de a színész láttára
               megállította a kocsiját... A lábánál ott hevert az operáló táskája: a szanatóriumból
               jött, ahol valami gazdag, vidéki úriasszonyt operált...</p>
            <p>- Jónapot mester, - kiáltotta nyájasan Lászlóffy felé, - jöjjön, elviszem, ahova
               menni akar... Ugyis már egy örökkévalóság, amióta nem láttam... Tudja, nem csoda,
               mert mostanában egyebet se teszek, mint hogy a mellékfoglalkozásomat űzöm.</p>
            <p>- Micsoda mellékfoglalkozása van?</p>
            <p>- Hát a doktorság, kedves mester, az orvosi prakszis... Három hete nem kártyázom, nem
               udvarolok, nem járok zsurokra; annyi a dolgom, hogy az operáló kést jóformán le se
               teszem a kezemből... Úgy vagdalom az emberhúst, hogy szinte már magam is
               megsokalltam...</p>
            <p>- No, ha már maga megsokallta, az valami, - szólt a színész mosolyogva.</p>
            <p>Felült a doktor kocsijába, s elvitette vele magát a lakásáig, miközben jóindulattal
               végighallgatta a sok pletykát, amit Rábai, a sok dolga ellenére, mind kivétel nélkül
               tudott...</p>
            <p>- Hát Cauders Ellához mit szól? - kérdezte a doktor, amikor már a társaság összes
               intim eseményeiről referált.</p>
            <p>- Mi van vele?</p>
            <p>- Nem tudja?... No, akkor mondhatom, hogy csodálkozni fog... A kis baba három nap óta
               menyasszony...</p>
            <p>Lászlóffy úgy érezte, hogy a kocsi egyszerre rémületesen forogni kezd vele, de azért
               látszólag nyugodtan kérdezte:</p>
            <p>- Menyasszony? Kivel?</p>
            <p>- Valami Mayer László nevü izraelitával, akinek a fáma szerint huszonhét faluja van,
               de aki negyvenhatos gallért visel... A vőlegény közeli rokonuk Cauderséknak, s a
               vármegyéjében tekintélyes firma, mert mielőtt meghízott volna, a huszároknál
               szolgált...</p>
            <p>- És már megvolt az eljegyzés is?</p>
            <p>- Azt mondják, hogy hétfőn este volt meg... Még pedig nem Budapesten, hanem a
               gógánfai kastélyban, a vőlegény édesanyjának birtokán...</p>
            <p>- No lám, milyen gyorsan kifejlődött a regény... Tíz nappal ezelőtt talán még azt se
               tudta, hogy Mayer László a világon van, s ma már valószínűleg egész a frizurájáig
               szerelmes belé...</p>
            <p>Rábai tréfásan fölsóhajtott, aztán hazavitte a művészt a lakására. Mikor elváltak, s
               Lászlóffy búcsuzóul a kezét nyujtotta, a doktor fejbólintva így szólott hozzá:</p>
            <p>- Nem hiába, hogy megcsontosodott agglegények vagyunk, de mi már nem ismerjük a
               fiatal leányokat... Azt hisszük, hogy mindig csak a premiéreken meg a tárcanovellákon
               jár az eszük, pedig ők kijátszanak bennünket és férjhezmennek a hátunk mögött...</p>
            <p>Lászlóffy e napon nagytakarítást rendezett a könyvtárszobájában: az íróasztala egyik
               hátulsó fiókjából ugyanis meglehetős furcsa holmikat szedett elő. Egy gyöngyökkel
               hímzett olvasójelet, egy ezüstös hajtűt, egy kis női zsebnaptárt, egy hervadt
               ibolyabokrétát s pár gondosan összehajtogatott levelet. Mikor az apróságokat
               összenyalábolta, szégyenkezve behunyta a szemét; aztán fölnyitotta az ablakot, s a
               leveleken kívül valamennyi emlékét dühösen kidobta az utcára. A leveleket
               meggyujtotta és elégette, miközben halkan így szólott magában:</p>
            <p>- Együgyü, vén szamár, aki ötvenéves korodban is éretlen kamasz maradtál...</p>
            <p>Nem lehetett kitalálni, hogy kinek szól ez a különös megszólítás, de a művész nem
               magyarázta meg a szavait; mikor az autodafével végzett, ismét beleült a régi
               karosszékébe, nyugodtan megfőzte a teáját és újra olvasgatni kezdte a Macaulay
               könyvét, ott, ahol hónapokkal azelőtt elhagyta...</p>
            <p>Három nappal később - egy este - Lászlóffy a József-tér tájékán sétálgatott, mikor a
               Fürdő-utca felől egy csapat ismerős fiatal úr akadt az útjába. A dunaparti
               vendéglőből jöttek s éppen a kaszinóba készültek, mikor Horovicz doktor, a társaság
               egyik tagja, a gondolataiba mélyedt művészt fölismerte:</p>
            <p>- Nini, a mester kimozdult a Józsefvárosból, - kiáltott föl meglepetve. - Még pedig
               egyenesen a Lipótvárosba jött, - ez fölöttébb gyanus! Ki tudja, micsoda szép asszony
               szemei csábították ide, ahol a madár se jár...</p>
            <p>A színész nyájasan kezet rázott a fiúkkal, s jóindulattal bólintotta meg a fejét
               egy-két idegen ur előtt, akit eddigelé nem ismert. De a nyugalma egyszerre elhagyta,
               amikor Horovicz doktor egy kurtakabátos, darutollas, de azért igen elegáns
               fiatalemberre mutatva, így szólott:</p>
            <p>- Engedje meg a mester, hogy a vendégünket, Mayer Lászlót bemutassam... Ő csak reggel
               jött föl, s már holnap délben visszautazik, s arról nevezetes, hogy a kedves, kicsike
               barátnőnknek, Cauders Ellának a vőlegénye...</p>
            <p>Lászlóffynak szinte a lélegzete is elállt ezekre a szavakra, de azért - mintha semmi
               különös dolog se történnék - higgadtan a kezét nyujtotta az idegen fiatal úrnak, aki
               szertartásosan meghajolt előtte, s aztán igen illedelmesen így szólott:</p>
            <p>- Végtelenül örülök, hiszen a menyasszonyom annyi szépet beszélt a mesterről... No,
               azt hiszem, hogy ez lesz a legértékesebb ajándék, amit viszek neki: az a hír, hogy
               személyesen is szerencsém volt megismerkedni az ideáljával...</p>
            <p>Oly könnyedén, oly udvarias mosolygással mondta ezt, hogy Lászlóffynak elcsavarodott
               belé a szíve... A vőlegény úgy beszél róla, mint a menyasszonya ideáljáról: ime,
               tehát oly öregnek tartják, hogy az egész dolgot csak tréfának veszik... Egy
               pillanatig sápadtan szorongatta a Mayer László kezét, de csakhamar visszatért az
               öntudata és a nyugodtsága.</p>
            <p>- Hát Ella kisasszony még most is odalenn van a pusztán? - kérdezte közömbös
               hangon.</p>
            <p>- Igen, ott is marad egész az esküvőig. A leendő apósom ragaszkodik hozzá, hogy
               Gógánfán maradjon, az édesanyámnál, akinek ugyancsak gondja van rá, hogy minél többet
               tartózkodjék a szabad levegőn... Mert szegényke nagyon rászorul a pusztai levegőre:
               igen városias és kisasszonyos színe van... Majd meglátja, milyen asszony lesz
               belőle, mire a jövő farsangon fölhozom!... Most lovagol, kocsikázik, sőt még a
               vadászatainkra is elkisér bennünket... Már is kipirult és molettebbé lett...</p>
            <p>A vidéki ember naiv bizalmával karolt Lászlóffyba, aki szó nélkül, szívdobogva
               hallgatta. Mikor a sarkon ismét megálltak, Horovicz doktor kedveskedve szólt a
               művészhez:</p>
            <p>- Ugy-e mester, följön velünk félórára a kaszinóba?... Megiszunk néhány pohár
               cointreaut, s megkóstoljuk a ma érkezett új havannákat... Éjfélkor szépen lefekszünk,
               mint tisztességes emberekhez illik...</p>
            <p>Lászlóffy maga se tudta, hogy miért teszi, de ellenkezés nélkül elkisérte a fiúkat,
               akik boldogok, jókedvüek, sőt kissé bolondok voltak, hogy a nagy színészt magukkal
               vihették. A hallban csakhamar helyet foglaltak a kényelmes gyékényfauteuilekben, a
               cointreau helyett felbontottak néhány üveg pezsgőt, s a színész elé fejedelmi
               bőkezüséggel állították oda Havanna legszenzációsabb termékeit. A lármára az
               ujságolvasók, a kártyázok, a bóbiskolók is begyülekeztek s pár perc mulva egész
               udvar vette körül az ország legelső komédiását...</p>
            <p>- Be kell ütni a kályhát, - inditványozta egy fiatal szesznagyiparos, aki - mint a
               többiek mesélték, - épp az imént veszített másfélezer forintot tartlin. De a
               veszteség nem tette melankólikussá: ő volt az első, aki poharát a mesteréhez
               ütötte...</p>
            <p>Lászlóffy mosolyogva koccintott, de mig a társaság hangosan és kissé rendszertelen
               előadásban kezdte tárgyalni a művészeti és politikai ügyeket, ő mindegyre a
               szerényen üldögélő, darutollas fiatalembert nézegette... És mintha valami
               hihetetlenül szomoru, különös álom incselkednék vele, bágyadtan így szólott
               magában:</p>
            <p>- Az én kicsike Ellámnak ez lesz tehát a hites ura... És én itt ülök és nyugodt
               vagyok abban a tudatban, hogy ezzel a kövér fiatalemberrel teszi meg majd a nászútját
               a génuai tengerpartra...</p>
            <p>Azt hitte, hogy nem bírja ki tovább ezt a komédiázást, egy pillanatig pokoli vágya
               támadt, hogy az udvarias Mayer Lászlót torkon ragadja, s mindaddig fojtogassa,
               gyötörje, amíg az öntudat utolsó szikrája is ki nem alszik belőle... De kulturember
               létére nem engedte át magát az indulatainak, hanem mosolyogva, szinte a gyönyörüség
               látszatával hallgatta a vőlegény terveit és előadását... A vidéki fiatal úr
               részletesen elmesélte, hogy az esküvőt csak két hónap mulva tartják meg, s akkor nem
               Olaszországba, a nászutasok banális országába mennek, hanem föl az északi vidékekre,
               a fjordok közé, ahol havas hegyek alatt csillognak a tenger világoskék foltjai...</p>
            <p>- És Ellácska ilyen hamar beleegyezik abba, hogy asszonnyá legyen? - kérdezte a
               színész jókedvűen. - Szinte hihetetlen, hogy ezek a picurka lányok milyen gyorsan
               beleélik magukat abba, hogy komolyan vegyék az életet... A világra jönnek,
               megreggeliznek, s egy-kettő, már megenni való méltósággal játsszák a nagyságos
               asszony szerepét... Ma még a francia babával játszanak, holnap már viharedzett, agg
               szakácsnőkkel tárgyalnak a konyhapénzről és egyéb nevezetes dolgokról.</p>
            <p>Mayer László helyeslőleg bólintott.</p>
            <p>- Igen, bizony ilyen az élet, tisztelt mester... A kis lányoknak az a sorsuk, hogy a
               fejüket bekössék... Ez már a világ teremtése óta így van...</p>
            <p>Oly nyomatékosan mondta ezt, mintha a legnagyobb filozófiai fölfedezést bocsátaná
               világgá... Lászlóffy a meggyőződés gesztusával fogadta a kis axiómát, míg belsőleg
               ezt gondolta:</p>
            <p>- Milyen szamár, Istenem, milyen szamár!... És mégis: már a csinos bajusza elegendő
               volt arra, hogy még az emlékemet is elmossa... Hiába, a fiatal gödölye, ahol
               szerelemről van szó, sokkal nagyobb kapacitás, mint a megvénült oroszlán...</p>
            <p>Majdnem hajnalig tartott a koccintgatás, s mikor végre eszébe jutott valakinek, hogy
               innen-onnan lefeküdni is illenék. Mayer László, aki egészen belebolondult a
               színészbe, előzékenyen elkísérte Lászlóffyt a lakása kapujáig... Amíg a házmester
               ajtót nyitott, szinte meghatva rázta meg ötször-hatszor a Lászlóffy kezét.</p>
            <p>- Végtelenül boldog vagyok, hogy a mestert megismertem, de a kis menyasszonyom,
               elhiheti, még boldogabb lesz... Nem is képzeli, mennyit emlegetjük esténként, mikor a
               szalónban a zongoralámpákat fölgyujtják... Sokszor szinte azt hiszem, hogy még jobban
               szereti magát, mint engem. De nem csoda, hiszen hízelgés nélkül mondhatom, hogy én is
               szerelmes vagyok a mesterbe...</p>
            <p>Lászlóffy hálásan meghajolt, aztán ő is megszorította a fiatal ember kezét.</p>
            <p>- Nagyon örülök, hogy legalább egy estét együtt tölthettünk... Mondja meg a
               menyasszonyának, hogy sokat beszéltünk róla, s hogy a szívem mélyéből nagyon sok
               boldogságot kívánok neki...</p>
            <p>A házmester szerencsére megjelent a kapuban; ha egy perccel később jön, Lászlóffy
               talán gyermek módjára elérzékenyedik... Még egyszer melegen búcsut vettek egymástól,
               aztán a színész fölballagott a sötét lépcsőn, s elgondolkodva nyitotta ki az előszoba
               ajtaját...</p>
          
         </div>
         <div type="chapter">
            <head>IX.</head>
            <p>Két nappal később Lászlóffy a színházból jött haza, s magára véve a kurta
               bársonykabátját, éppen falatozni kezdett a hideg vacsorájából, amikor a gazdasszonya
               nesztelen léptekkel benyitott az ebédlőbe.</p>
            <p>- Nagyságos úr, - mondta, miközben a mutatóujját titokzatosan az ajkára tette, -
               nagyságos úr...</p>
            <p>- No, mi az? - kérdezte a színész idegesen.</p>
            <p>Az öregasszony odasompolygott az asztal mellé, egészen közel hajolt a gazdája
               füléhez, aztán izgatottan így szólott:</p>
            <p>- Az imént megzörgette valaki a konyha ajtaját, azt az ajtót, amelyik a folyosóra
               nyílik... Ijedten félrehúztam a függönyt s a sötétben egy fiatal lányt pillantottam
               meg...</p>
            <p>- Micsoda fiatal lányt?</p>
            <p>- Azt az úri kisasszonyt, aki már tavaly egy délután nálunk járt... Nem nyitottam föl
               az ajtót, mert nagyon megdöbbentem, hanem az ablakon keresztül megkérdeztem tőle,
               hogy mit akar?... Szegényke úgy remegett, mint a nyárfalevél, s alig tudott ennyit
               mondani: “Az Istenre kérem, nyissa ki gyorsan az ajtót... Okvetlen beszélnem kell
               Lászlóffy úrral!”</p>
            <p>A színész sápadtan ugrott föl az asztal mellől.</p>
            <p>- És beengedte?</p>
            <p>- Nem, még most is odakünn áll a folyosón... Féltem, hogy a nagyságos úr
               megharagszik, hát előbb meg akartam kérdezni, hogy mitévő legyek?...</p>
            <p>Lászlóffy félretaszította útjából az öreg anyót, lélegzet nélkül kisietett a
               konyhába, s reszketve fölnyitotta a folyosóra vezető ajtót A következő pillanatban
               egy útiruhás, halvány, didergő lány bukott be szótlanul a konyhába.</p>
            <p>Cauders Ella volt.</p>
            <p>Lászlóffy annyira megdöbbent, hogy pár percre még a szava is elállott: tágranyílt
               szemmel, elsápadva nézte a fiatal leányt, aki dideregve, lesütött szemmel állt előtte
               a homályos konyhában. De csakhamar visszatért a nyugodtsága, szótlanul kézenfogta
               reszkető vendégét s így vezette be a könyvtárszobába, amelynek ajtaját óvatosan
               bezárta.</p>
            <p>- Most pedig mondja meg, hogy miképp került ide? - szólott hozzá suttogva, míg a
               szíve félelmetesen dobogni kezdett.</p>
            <p>A leány most fölemelte rá könyekben uszó kék szemét, egy pillanatig komolyan nézte az
               izgatottságában elhalványuló művészt, aztán egyszerre kitört belőle a visszafojtott
               indulat: leroskadt a legelső fauteuilba, fejét a szék támlájára támasztotta, s oly
               keserves, oly fuldokló zokogásba tört ki, hogy Lászlóffy ijedten közelebb lépett
               hozzá.</p>
            <p>- Édes kis bolondom, - mondta meghatva, - hát térjen magához, hát nyugodjék meg,
               hiszen jó helyen van... Ha kissé ridegebben fogadtam, mint ahogy illett volna, hát
               nem szabad elfelejtenie, hogy fájdalom, az én idegeim sincsenek ám acélból...
               Képzelje el az én lelkiállapotomat, amikor így váratlanul betoppan ide... Hozzám, aki
               már szinte belenyugodtam a gondolatba, hogy pár hét mulva boldog, fiatal asszonnyá
               lesz, aki maga fog legjobban nevetni a bakfiskorabeli kalandján... De tudja, ugy-e,
               hogy mennyire szeretem, s mennyire csordultig van a szívem, amikor édes
               gyermekpillantását magam elé képzelem... No ne sírjon már, mert bizony Isten magam is
               rákezdek...</p>
            <p>Gyöngéden megsimogatta a lány könybenúszó égő arcocskáját, forró kezét a magáéba
               szorította, aztán elérzékenyülve folytatta:</p>
            <p>- No beszéljen, no mondja el szépen, hogy mi történt? Ha még tovább is ilyen
               gyermekmódjára viselkedik, hát rögtön le fogja írni kétszázszor ezt a mondatot: a
               felnőtt lányoknak már nem szabad úgy sírni, mint a kicsike babáknak...</p>
            <p>Ella a könyein keresztül elmosolyodott, de aztán megint elgörbült a szájacskája s
               szepegve, síró hangon gőgicsélte:</p>
            <p>- Most jöttem egyenesen a vasútról... Megszöktem Gógánfáról, mert talán a holnapi
               napot se értem volna meg, ha ott maradok... Lászlóffy ne engedjen el többé innen,
               mert még ma este a Dunának megyek...</p>
            <p>- Hát nem is tudják, hogy eljött? - kiáltott föl a színész megdöbbenve.</p>
            <p>- Óh, hiszen, ha csak sejtették is volna, hát most nem lehetnék itt... Ebédután, amíg
               a nénim aludt, sietve magamra kaptam ezt a ruhát s mintha sétálni mennék, gyorsan
               kigyalogoltam a másfél órányira fekvő vasúti állomásra... Pénzem se volt, de
               megkértem az állomásfőnököt, hogy adjon hitelbe egy elsőosztályu jegyet... Nagyot
               nézett, de mivel a nénimet ismeri, hát teljesítette a kérésemet... Gondolhatja,
               mennyire féltem, hogy meglát valaki, mielőtt magánál leszek, biztos helyen...</p>
            <p>Lászlóffy rémülten hallgatta az elbeszélést, aztán magánkívül fölugrott a
               helyéből.</p>
            <p>- Ella, az Istenre kérem, legyen esze... Most rögtön kocsira fog ülni és hazamegy,
               mielőtt megtudja valaki, hogy itt járt... A jövőjét, az egész életét teszi tönkre,
               ha a jó tanácsra nem hallgat...</p>
            <p>A lány szomoruan rázta meg a fejét.</p>
            <p>- Haza? Arról szó se lehet többé, Lászlóffy. Ha nem engedi meg, hogy itt maradjak,
               hát úgy is jó, el fogok menni, de nem a Nádor-utcába, hanem pár lépéssel odébb: le a
               sötét lépcsőkön, amelyek a folyam tükréhez vezetnek... Esküszöm, a megholt édesanyám
               üdvösségére esküszöm, hogy még ma éjjel a Dunába ugrom, ha elkerget magától...</p>
            <p>A színész kétségbeesve kulcsolta össze a kezét, míg a homlokán kiütött a hideg
               verejték.</p>
            <p>- Itt akar maradni, nálam, egy egész éjszakán keresztül?... Tudja, hogy mibe fog, mit
               cselekszik?... Van lelke, hogy a szegény apját így megkeserítse, az öreg édesapját,
               akinek maga az egyetlen boldogsága a világon?</p>
            <p>A leány arca kipirult az indulattól.</p>
            <p>- Mivel keserítem meg? Mert ahhoz akarok menni, akit szeretek, aki nélkül örökös
               szomoruság lenne az életem? Mi jogon kívánhatja az édesapám, hogy érette az egész
               jövőmet föláldozzam?... Ha én boldog leszek, hát neki semmi oka se lehet a panaszra,
               hiszen nem azért megyek férjhez, hogy az ismerőseim tetszését és tapsait
               kiérdemeljem... Én magát választom, a magáé akarok lenni, - és meghalok, ha a
               boldogságomat megakadályozzák...</p>
            <p>Lászlóffy tehetetlenül nézte pár percig a csillogó szemü leányt, akinek arca, mint
               egy szerelmes asszonyé, szinte izzóvá lett. Jó ideig föl meg alá járt a szobában,
               azután halkan megszólalt:</p>
            <p>- Akármi is a célja, százszor okosabb, ha most szépen hazatér az édesatyjához... Majd
               holnap mindent meg fogunk tenni, hogy örökre egymáséi lehessünk, meg fogjuk értetni,
               hogy minden más megoldás lehetetlen, de most, mindenre kérem, menjen haza... Hiszen
               nekem is érdekem, hogy senki se beszéljen rosszat a jövendőbeli, kicsike
               feleségemről...</p>
            <p>A leány konokul hátradőlt a fauteuilben, ragyogó szemét a férfiébe mélyesztette,
               aztán alkuvást nem tűrő, határozott hangon válaszolt:</p>
            <p>- Csak ez az egy módom van, hogy a magáé lehessek, ha kompromittálom magam...
               Másként, én mondom Lászlóffy, mindennek vége... Apa, a maga jószántából, sohase fog
               beleegyezni ebbe a házasságba... De így kénytelen lesz vele, bárhogyan is fölizgatja
               majd, ha mindent megtud... És ha egyszer meglátja, hogy boldogabb leszek, mint ahogy
               ő gondolta, meg fogja bocsátani, hogy könnyelmü és engedetlen voltam...</p>
            <p>Oly szilárd eltökéléssel mondta ezt, hogy a színész semmit se tudott válaszolni rá...
               Most már nem a síró gyermek volt többé, hanem a szerelmes, a szenvedélyében lángoló
               asszony, aki ég a vágytól, hogy az imádott férfi keblére borulhasson... Lászlóffy
               belátta, hogy minden szó hiábavaló lenne s csöndesen, rezignáltan így szólott:</p>
            <p>- Tegyen, amit jónak lát, én nem bánom. Maradjon itt, hadd történjék az, amit a sors
               akar... Majd a gazdasszonyom elhelyezi valahol s reggelig ott fog virrasztani az ágya
               mellett...</p>
          
         </div>
         <div type="chapter">
            <head>X.</head>
            <p>Ella egész éjjel az öreg gazdasszonnyal beszélgetett, késő hajnalig kérdezősködve a
               Lászlóffy kedvtelései, szokásai, hangulatai felől. Mikor végre már világosodni
               kezdett az ablak, az álmos anyóka nagyot sóhajtott:</p>
            <p>- No mi ugyan szépen agyonütöttük a drága éjszakát... Most már csak pihenjen le, ha
               egy-két órára is, kisasszonykám, én úgyis a csarnokba megyek, hogy a délire valót
               bevásároljam...</p>
            <p>Ella ruhástól dőlt le a divánra, s még félálmában se hallott egyebet, mint a vonat
               egyhangu zakatolását. Mikor végre bágyadtan fölébredt, a nap már vigan sütött be az
               ablakon.</p>
            <p>- Vajjon meddig alhattam? - kérdezte a kis milliomosleány és kiváncsian kibotorkált a
               konyhába.</p>
            <p>Odakünn az öreg asszonyság már javában sürgött-forgott a tűzhely körül.</p>
            <p>- Fölébredt? - kérdezte barátságosan. - Azt hittem, hogy majd csak ebéd idejére
               hagyja abba a jóízü szunyókálást...</p>
            <p>- Hát most hány óra van?</p>
            <p>- Épp az imént mult tizenkettő. De az ebédig még jócskán várhatunk, mert a nagyságos
               úr nem igen szokott hazajönni félkettő előtt...</p>
            <p>- Hol van ilyenkor a nagyságos úr?</p>
            <p>- A próbán, lelkem kisasszonykám, a színháznál... Mindíg holtfáradtan jön haza, s már
               alulról fölcsönget, hogy a leves az asztalon legyen, mire az előszoba ajtaján
               kopogtat...</p>
            <p>- Nem mondott semmit, mielőtt elment?</p>
            <p>- Nem szivecském, csak annyit, hogy hagyjam békén aludni, amíg föl nem ébred...</p>
            <p>Ella bement a fürdőszobába, valahogy rendbehozta a toilettjét, aztán kérő hangon
               fordult az öreg asszonyhoz.</p>
            <p>- Nem haragszik, ha megkérem valamire?</p>
            <p>- Dehogy is haragszom, cicám.</p>
            <p>- Akkor menjen le és hívjon föl valahonnan egy hordárt. Egy sürgős levelet akarok még
               ebéd előtt elküldeni valahová...</p>
            <p>- Szívesen lemegyek, de a kisasszony akkor ügyeljen kissé a rántásomra.</p>
            <p>Amíg a gazdasszony hordár után járt, a leány leült a Lászlóffy íróasztalához s
               gyorsan megírta a következő levelet:</p>
            <p>“Kedves apám! Tudatom veled, hogy Budapestre érkeztem és tegnap este óta itt vagyok a
               Lászlóffy lakásán. Esküszöm neked, hogy innen csak az anyakönyvvezető elé megyek,
               vagy a Dunába, bármennyire is vigyáznátok rám. Szerelmes vagyok Lászlóffyba és csak
               én tudom, csak én érzem, hogy boldog is leszek vele. Óh szegény apám, nyugodj bele
               ebbe a szörnyűségbe, hiszen ez az egyetlen megoldás! Nem jobb-e, ha egy rossz,
               engedetlen lányod van, mintha semmilyen sincs? A drága, meghalt anyám nevében is
               esedezem hozzád, ne akard, hogy szerencsétlen legyek, hogy tizennyolc évemmel a halál
               után vágyódjam. Boldog leszek és te is örömkönyeket fogsz sírni, ha engem boldognak
               látsz! Irj egy sort, tudasd egy szóval, hogy megbocsátasz nekem s zokogva rohanok a
               karjaidba, hogy bocsánatot kérjek tőled. Szívtelen, makacs és mégis oly boldog
               leányod</p>
            <p>Ella.”</p>
            <p>Mikor a gazdasszony a hordár kiséretében följött, a leány már készen volt a
               levéllel.</p>
            <p>- Tudja, hogy hol van a Közgazdasági Bank? - kérdezte a vörössipkás férfiutól.</p>
            <p>- Persze, hogy tudom.</p>
            <p>- Akkor siessen és vigye ezt a levelet Cauders vezérigazgató úrnak. Személyesen adja
               át neki és sürgősen hozza el a választ. Akárki is van nála, ne várakozzék, hanem
               beszéljen vele...</p>
            <p>Mikor a hordár elment, a leány pajkos jókedvvel kapta derékon az öreg asszonyt és míg
               a könyei kicsordulnak a szeméből, túláradó szívvel szólott:</p>
            <p>- Óh, milyen végtelenül boldog vagyok! Majd meglátja, milyen jól összeférünk mi
               kettecskén, amíg az úr a színházban lesz és magunkat hagy idehaza... Én a hintaszékbe
               fogok ülni, maga pedig a lábamhoz telepszik a zsámolyon, a kályha melletti
               sarokban...</p>
            <p>Az öreg gazdasszony, bár nem értette tisztán a dolgot, beleegyezőleg bólogatott, Ella
               pedig sorjában fölemelte a fedőket a különböző lábasokról.</p>
            <p>- Mi jót kaptunk ebédre? Mi az úr kedvenc étele? Drágám, szaladjon le a cukrászhoz és
               hozzon egy szép gesztenyehabos tortát, mert az úr, amikor nálunk volt, azt dicsérte
               a legjobban.</p>
            <p>Odaadta a maradék-pénzét, aztán, mikor egyedül maradt, tudós ábrázattal kavargatta a
               rántást és a jó, paradicsomtól színes sauceocskát, mely ott állt egy ibrikben, a
               tűzhely szélén... És míg a láng pirosra festette rózsás arcát, úgy képzelte, hogy
               mint derék kis nyárspolgár-asszonyka áll a tűzhely mellett, dobogó szívvel várva,
               hogy az ura hazatérjen a hivatalból...</p>
            <p>Pont félkettőkor csöngetés hallatszott az előszobából, s amikor a gazdasszony az
               ajtót fölnyitotta, ketten léptek be egyszerre: Lászlóffy és a hordár, akit Ella a
               Közgazdasági Bankba elküldött.</p>
            <p>Ella előbb a hazatérő művésszel fogott kezet (miközben egész a frizurájáig elpirult)
               s csak azután fordult a várakozó, pirossipkás férfiúhoz:</p>
            <p>- Elhozta a feleletet? - kérdezte tőle izgatottan.</p>
            <p>A hordár zavartan megforgatta a kezében a sipkáját.</p>
            <p>- Nem, nagysága... a méltóságos úr semmilyen választ se adott... Mikor magához tért,
               csak a kezével intett, hogy minél gyorsabban távozzam.</p>
            <p>- Mikor magához tért? Hát mikor a levelet végigolvasta, mit mondott?</p>
            <p>- Semmit se mondott, könyörgöm, csak a szívéhez kapott és leesett a kanapéra...
               Annyira elsápadt, hogy én sietve kiszaladtam az inasért s beletelt vagy jó tíz perc,
               amíg a rendes színét visszakapta... Akkor fölkelt s intett az inasnak, hogy vezessen
               ki...</p>
            <p>Lászlóffy megdöbbenve hallgatta végig a jelentést, Ella pedig megsemmisülve
               horgasztotta le pár pillanatig a fejét. Aztán, hogy csak ketten maradtak az
               előszobában, egyszerre megnedvesedtek a szemei a könyektől:</p>
            <p>- Szegény, jó apuskám, milyen fájdalmat érezhetett, amikor a levelemet elolvasta...
               Rosszul lett, elájult, még talán komoly baja is származik a dologból. Oh Istenem, ha
               én miattam megbetegednék!... Sohase lenne egy boldog napom többé az életben, ha a
               drága, egyetlen apámat valami baj érné.</p>
            <p>A színész részvéttel fogta meg a leány kezét, aztán halkan súgta a fülébe:</p>
            <p>- Lássa, lássa, - és mindennek én vagyok az oka... Maga, a bolondos kis lány, nem
               tehet róla, de nekem, a vén csacsinak, igazán kellett volna, hogy több eszem legyen.
               És ha rám hallgat, ha szépen szót akar fogadni...</p>
            <p>Ella kiváncsian fordította könyes pillantását a színész felé, aki komoly hangon
               folytatta:</p>
            <p>- Ha rám hallgat, gondolkodás nélkül hazatér, s bűnbánattal leborul az édesatyja
               lábaihoz... Most még senki se tud a dolog felől, most még nem kompromittálta magát a
               világ előtt... Gondoljon arra, hogy egy öreg és jó embert ment meg a fájdalomtól és a
               kétségbeeséstől...</p>
            <p>A lány szó nélkül hallgatta végig a színész szavait, aztán szomorúan megrázta a
               fejét.</p>
            <p>- Látszik, hogy nem ismer, Lászlóffy, ha azt hiszi, hogy megbántam, amit tettem... A
               szívem talán megszakad fájdalmában, de még az apámért se volnék képes arra, hogy a
               szerelemről lemondjak... Jőjjön a halál, vagy a boldogság, - most már mindegy: örökre
               elvetettem a kockát...</p>
            <p>Elérzékenyülve nézett a színészre, aki még mindig tünődve, a lelkifurdalás
               bizonytalanságával állt a homályos előszobában. De nyomasztó hangulata csakhamar
               elmúlt, amikor a lány mosolyogva tette a vállára a kezét s egy hü, bájos kis feleség
               módjára így szólt hozzá:</p>
            <p>- Most pedig, egy-kettő, vesse le a télikabátját, mert itt az ideje, hogy ebédhez
               üljünk... Még csak az kellene, hogy a drága, jó leves kihüljön... Remélem, ízleni fog
               a lakoma, ha megtudja, hogy én kevertem a rántást, még pedig oly buzgósággal
               kevertem, hogy még mostan is fáj tőle a jobbkarom...</p>
            <p>Kacérul a Lászlóffy karjába kapaszkodott, s kedves affektálással selypítette:</p>
            <p>- Kérem, uram, vezessen az asztalhoz...</p>
          
         </div>
         <div type="chapter">
            <head>XI.</head>
            <p>Még nem végeztek az ebéddel, amikor az előszoba felől ismét csöngetés hallatszott, s
               a gazdasszony jelentette, hogy egy ismeretlen, koros úr akar beszélni a fiatal
               nagyságával.</p>
            <p>- Hogy hívják? - kérdezte Ella kíváncsian.</p>
            <p>- Csak annyit mondott, hogy az öreg Goldschmied van itt, s hogy a nagysága már
               bizonyosan tudja a többit...</p>
            <p>- Istenem, ez az édesapa Goldschmiedje lesz, - kiáltott föl Ella kissé ijedten. - A
               Közgazdasági Bank titkárja, aki több mint harminc esztendeje, hogy az édesapa oldalán
               dolgozik...</p>
            <p>- Akarja, hogy magára hagyjam? - szólott Lászlóffy, a helyéről fölkelve.</p>
            <p>- Oh dehogy, semmi szín alatt se akarom. Nincs most már olyan dolog a világon, amit
               maga előtt titkolni óhajtanék...</p>
            <p>Pár perc múlva egy szörnyen zavart, télikabátos bácsi lépett az ebédlőbe, aki annyira
               meg volt illetődve, hogy még a házigazdának dukáló bemutatkozásról is megfeledkezett.
               Ella előtt azonban, a szemét lesütve, meghajolt s hosszasabb köhécselés meg sóhajtás
               után így szólott:</p>
            <p>- A méltóságos úr megbízásából jöttem, hogy a szükséges elintéznivalókkal végezzek...
               Az ő utasítása folytán leszek bátor a következő előterjesztéseket megtenni...</p>
            <p>- De apa ugyebár nem tiltotta meg, hogy leüljön nálunk?</p>
            <p>- A kisasszony anyai öröksége, - folytatta az öreg Goldschmied, anélkül, hogy a
               közbeszólásra reflektálna, - kerek kétszázezer forint, vagyis a kamatokkal együtt
               jóval több. Azonfelül a méltóságos úr a preliminált hozományt is ki fogja fizetni, ha
               a kisasszony vagy törvényes meghatalmazottja előttem a hiteles esketési bizonyítványt
               felmutatja... A hozomány szintén kétszázezer forint lesz.</p>
            <p>Ella szótlanul hallgatta végig a hivatalos előterjesztést, aztán a szempillája alatt
               hirtelen egy könycsepp csillant meg.</p>
            <p>- És apa, - dadogta, miközben az ajkszélei lefelé görbültek, - apa... nem akar...
               látni engem?...</p>
            <p>- A méltóságos úr, orvosai tanácsára, még ma este elutazik a Riviérára... Nem is jön
               vissza, csak két hónap múlva, mert az egészségi állapota megkívánja, hogy alaposan
               kipihenje magát...</p>
            <p>A lány felugrott a helyéből és most már omló könyekkel szólott:</p>
            <p>- Ha este utazik, úgy még ma délután fölkereshetem... Beszélnem kell vele, beszélnem
               mindenáron, mert azt akarom, hogy megbocsásson, hogy tovább is szeressen...</p>
            <p>Az öreg Goldschmied összeszorította egy pillanatra az ajkát, - látszott rajta, milyen
               nehezére esik, hogy a sírást elfojtsa, - aztán halkan felelt:</p>
            <p>- Ne fáradjon oda, mert a méltóságos úr úgy se fogadná... Még a cselédségnek is meg
               van tiltva, hogy a kisasszonyt bejelentse...</p>
            <p>Ella szótlanul hajtotta le a fejét, - látszott rajta, hogy milyen végtelenül szenved.
               Maga a vén ember is megsajnálta s részvevően szólott:</p>
            <p>- No, no, - azért nem kell ám, hogy annyira kétségbeessék... Ha most nem is beszélhet
               az édesatyjával, majd eljön még annak az ideje is, hogy az ő drága kedvencének
               megbocsát... Én mondom ezt, az öreg Goldschmied, akinél jobban senki se ismeri a
               méltóságos úr aranyszívét...</p>
            <p>Mikor a követ nagy hajlongások után eltávozott, a leány ráborult a színész vállára és
               könyekben úszó szemét megindultan feléje fordította.</p>
            <p>- Lászlóffy, nagyon kell szeretnie, ha azt nem akarja, hogy a világ legboldogtalanabb
               teremtése legyek... Most már mindenem csak maga lesz az egész föld kerekségén: az
               atyám, a testvérem, a drága uram... Magára van bízva a sorsom, a jövendőbeli
               életem...</p>
            <p>A színész ég felé emelte a pillantását s maga is meghatottan susogta:</p>
            <p>- Ne aggódjék: az én életemnek ezután nem lehet más célja, mint hogy magát, kicsike
               bolondom, boldoggá tegyem... Soha, sohase fogom elfelejteni azt az áldozatot, hogy az
               édes, a ragyogó fiatalságát nékem ajándékozta...</p>
          
         </div>
         <div type="chapter">
            <head>XII.</head>
            <p>Az esküvő híre - bár a szertartás abszolut csöndben folyt le - gyorsan elterjedt;
               huszonnégy óra múlva az egész Lipótváros csak Cauders Elláról beszélt. A zsúrokon
               való részvétel hihetetlen arányokat öltött, amennyiben még a köszvényesek, az
               influenzások se maradtak otthon, nehogy a pletyka legfrissebb részleteit elmulasszák.
               A leányok, akiknek sokkal kisebb volt a hozományuk, mint az Elláé, affektált
               elismeréssel szóltak az udvarlóikhoz:</p>
            <p>- Ki hitte volna, hogy ebben a csöndes kis lányban ilyen nagy hős rejlik? Mert
               ugyebár, nem kis energia kell ahhoz, hogy valaki az egész világot eltaszítsa
               magától?...</p>
            <p>Cauders csak az öreg Goldschmied táviratából tudta meg, hogy az esküvő megtörtént;
               valahol délen tudta meg, a cannesi tengerparton, ahová a botrány elől elutazott.
               Viszonválasza csak ebből a pár szóból állott:</p>
            <p>- A kisasszony minden járandóságát azonnal fizesse ki!</p>
            <p>Az esküvőt csupán az anyakönyvvezető előtt tartották meg, kora reggel, nyolc óra
               tájban, éppen csak a legszükségesebb tanuk jelenlétében. Ellának is, Lászlóffynak is,
               a színház két-két tagja asszisztált, két álmos és kissé zilált művész, akiknek
               ugyancsak nagy áldozatukba került, hogy ilyen hajnali órákban talpon legyenek.</p>
            <p>Mikor azonban, mint férj és feleség, az anyakönyvvezető hivatalos helyiségéből
               kijöttek, - kissé ijedten és meghatottan jöttek ki - a lépcsőfeljárónál egy
               cilinderes, városi bundás úr akadt az útjukba. Rábai doktor volt, a híres krakéler
               orvos, aki melegen, bizalmasan sietett a zavarban közelgő új házasok felé.</p>
            <p>- Nagyságos asszonyom, - szólott mosolyogva, - engedje meg, hogy én legyek az első,
               aki a házasságához gratulál... Becsületemre mondom, hogy még sohase imponált nekem
               semmi a világon, mert ugyan mi lehet olyan nagy dolog, ami egy okos embert hidegen ne
               hagyna?... A nagy tudósok? Azok esetleg a hülyék intézetében töltenék az idejüket, ha
               a szeszélyes anyatermészet, csupa véletlenségből, nem ajándékozta volna meg őket két
               kilogrammnyi agyvelővel... Vagy a bátorság? Én, aki magam sem vagyok éppen valami
               gyáva fickó, azt mondom kegyednek, hogy a nagy bátorság nem egyéb, mint kitünő
               emberismeret... De az már, szavamra, imponál nekem, hogy az ilyen dédelgetett, finom
               kis princessznek saját, még pedig ugyancsak határozott akarata van... Ezt ugyan, a
               Harmincad-utcától a Margithídig senki se csinálja maga után az egész
               Lipótvárosban...</p>
            <p>Oly őszinte lelkesedéssel, a maliciának annyira minden látszata nélkül mondta ezt,
               hogy a fiatal asszony hálásan nyújtotta feléje a kezét. És Lászlóffy is
               elérzékenyülve dörmögte:</p>
            <p>- Sohase hittem volna, hogy ilyen derék, ilyen jószívü ember... Most már igazán
               sajnálom, hogy valamikor, hacsak huszonnégy órára is, félreismertem...</p>
            <p>Rábai doktor lekísérte őket a kocsiig, s ott mégegyszer megrázta mindkettejük kezét.
               S aztán, mielőtt az ajtó becsukódott volna mögöttük, előzékenyen megkérdezte:</p>
            <p>- Mikor utaznak el? Mert ugyebár, elutaznak Budapestről?</p>
            <p>- Este indulunk, pont nyolc órakor, a déli vaspályától.</p>
            <p>- És hová mennek?</p>
            <p>- Egyelőre, megállás nélkül, Bolognáig.</p>
            <p>- Akkor, ha megengedik, hát teszek egy szerénytelen ajánlatot. Úgy dukál, hogy az
               esküvőt nászlakoma is kövesse, tartsuk hát meg a nászlakomát a pályaudvarban. Majd én
               telefonálok, hogy tisztességes vacsora várjon bennünket. Hadd igyam egy pohár pezsgőt
               a fiatal asszony egészségére...</p>
            <p>Este, az indulási oldal foyerjében csakugyan egy izgatott alak várta türelmetlenül
               Lászlóffyékat: Rábai doktor, aki a kezében egy malomkőnagyságu bokrétát tartott.
               Mikor a pironkodó menyecske a kocsiról leszállt, a krakéler-orvos szertartásosan
               meghajolt, s a névnapot köszöntő gyermek szögletességével így szólott:</p>
            <p>Ez a virág azt jelentse:</p>
            <p> Legyen társuk a szerencse,</p>
            <p> S éltüket, ha nincs is nyár,</p>
            <p> Lengje be víg napsugár.</p>
            <p> Ki a főkötőt viseli,</p>
            <p> Legyen boldog a kis Elli,</p>
            <p> S tegye Önt is boldog úrrá,</p>
            <p> Tisztelt művész, vivát, hurrá!</p>
            <p>- A vers rossz, de a kívánság őszinte, - tette hozzá a doktor naiv izgalommal. - Most
               pedig tisztelettel jelentem, tálalva van!</p>
            <p>A vacsora csakugyan kitünő volt, a hangulat pompás, s Ella tréfás borzongással itta
               ki félig a pezsgős poharát. Mikor koccintottak, Rábai komolyan nézett az asszonyka
               szemébe, s ünnepiesen így szólott:</p>
            <p>- A jó Isten tegye oly boldoggá, ahogy én kívánom... Olyan boldoggá, hogy az összes
               barátnői megpukkadjanak irigységükben.</p>
            <p>Nagyot nevettek, de most a kapus hangosan jelentette, hogy a trieszti gyorsvonat
               indulásra készen áll. Rábai elkisérte őket a kupé ajtajáig, mégegyszer búcsut intett
               nekik, aztán a vonat hangos robogással kiszaladt az üveges pályaházból...</p>
            <p>A doktor egy pillanatig megállott és a vonat után nézett... A sötétvörös lámpák
               mindjobban eltüntek a fekete éjszakában, mely gondosan, bizalmasan ölelte körül a
               puha fészket, a szerelmes pár első, még igazán boldog óráinak tanyáját.</p>
          
         </div>
         <div type="chapter">
            <head>XIII.</head>
            <p>Színhely: Nápoly, a hipereleganciával berendezett angol fogadó, a Posilippóra vezető
               út mentén. Délelőtt 11 óra. A hotel üvegfödele alatt a Cookék kényelmes fogata
               várakozik, lenn, az ezüsttől csillogó étterem művészies mennyezete alatt, a hófehér
               asztalnál érdekes pár ül: egy selyemköpenyeges, pironkodó menyecske, aki szégyenkezve
               keni föl a vajat a kalácsra, s egy bársonyruhás, álmodozó tekintetü, öreg úr, aki
               lassan, meggondolva kavargatja a teáját.</p>
            <p>Az asszony (akiben természetesen Cauders Ellára ismerünk): Vajat nem parancsol,
               édes?</p>
            <p>A férfi (Magyarország első szalonszínésze. Nagyon udvariasan): Nem, cicám, a vaj
               nekem kora reggel nem tesz jót... Az Isten tudja, hiába mondják, hogy az előkelő
               szállodákban mindenütt a francia konyha szerint főznek, ez, úgy tetszik, még se az
               igazi... Nem hiába, hogy itt szinte a levegőnek is olajíze van, mindíg úgy képzelem,
               hogy csupa olasz specialitással traktálnak bennünket. Nem fogja elhinni: ezeknek az
               apró, olajos halacskáknak még a látásuktól is rosszul leszek...</p>
            <p>Az asszony (előzékenyen húzza el az ura elől a halas tálat): Én nem tudom, de nekem
               még a kavicskő se árt... Sohase volt olyan jó étvágyam, mint amióta hazulról
               eljöttünk...</p>
            <p>A férfi: Látszik is: csupa égő, viruló rózsa az arca...</p>
            <p>Az asszony (kacérul): Tetszem magának egy kissé?</p>
            <p>A férfi (szemrehányólag): Még kérdezi?</p>
            <p>Pár pillanatnyi csönd. Az asszonyka pompás étvággyal reggelizik, miközben csábító
               pillantásokat vet az urára. A férfi csak az üres teáját issza, s néhányszor
               olyanformán hunyja be a szemét, mintha valami súlyos szenvedést titkolna el.</p>
            <p>Az asszony (aggódva néz rá): Nincs valami baja drágám?</p>
            <p>A férfi (tiltakozva): Nekem? Mi nem jut az eszébe? Oly egészséges vagyok, mint a
               makk. (Hirtelen elsápad, megdöbbenve hátradől a székén, aztán csönget a
               pincérnek.)</p>
            <p>Az asszony: Istenem, rosszul van?</p>
            <p>A férfi: Dehogy. Egy kissé szédülök, de ennek nincs semmi jelentősége. Olykor a
               színpadon is elfog, amikor valami nagy szerepet játszom. Az orvos azt mondja, hogy
               puszta idegesség...</p>
            <p>A pincér (szolgálatkészen megjelenik az asztalnál).</p>
            <p>A férfi: Hozzon csak gyorsan egy cognacot.</p>
            <p>Az asszony (még mindíg nagyon meg van ijedve): Nem lenne talán jó, ha fölmennénk a
               szobába? Egy kicsit lepihen, azután bizonyosan jobban lesz...</p>
            <p>A férfi (gyorsan fölhajtja a cognacot): Oh dehogy, már is sokkal jobban érzem
               magam... Különben azt hiszem, hogy az éjjel meghültem, az a baj; sokáig csatangoltunk
               a tengerparton, ahol meglehetősen friss volt a levegő. Az ilyen éjjeli kirándulást
               mindíg megsinylettem...</p>
            <p>Az asszony (ártatlanul): Azt hittem örömet szerzek magának, ha a holdfényben
               sziporkázó vizet látja... Oly édes, oly gyönyörü volt minden, hogy sohase láttam még
               hasonlót... Én reggelig nem hunytam be a szememet, mert az ablakon át is mindíg az
               ezüstös víztükröt néztem...</p>
            <p>A férfi: Oh magam se fogom elfelejteni azt a képet... Sírni tudnék, ha arra gondolok,
               hogy magával együtt járhatok a holdvilágos tengerparton... De az az átkom, hogy
               roppantul kényes a szervezetem; a legkisebb szabálytalanság, s kész a nátha, meg az
               influenza... Ha nem csalódom, most is itt a hiba; a derekam fáj, sőt úgy tetszik,
               mintha egy parányi lázam is volna... Tapintsd csak meg édes a homlokomat, hogy
               forró-e?</p>
            <p>Az asszony (megsimogatja a férfi homlokát. Bizonytalanul): Nem tudom... de azt
               hiszem... mintha csakugyan meleg volna kissé... Talán jó lenne, ha orvost
               hivatnánk...</p>
            <p>A férfi (nevetve): Orvost, - szó sincs róla. Estig nyoma se lesz semmi bajnak,
               biztosítom róla...</p>
            <p>A pincér: Bocsánat, a kocsis kérdezteti, hogy készülhet-e?</p>
            <p>Az asszony: Talán jobb lenne, ha itthon maradnánk?</p>
            <p>A férfi: Oh persze, ma, amikor Pompejit akarjuk megnézni... (A pincérhez.) Mondja,
               hogy azonnal jövünk...</p>
            <p>Megisznak egy pohárka Lacrima Christi-t, aztán a cókmókjukat fölszedve, a batárba
               szállnak. A kocsi megindul. A férfi előbb cigarettára gyujt, de csakhamar eldobja a
               cigarettát. Aztán az úti szőnyeget gondosan a maga és a felesége térdére teríti.
               Mosolyogva hátradől, majd megszorítja az asszonyka kezét.</p>
            <p>Az asszony (gyöngéden): Egészen jól van?</p>
            <p>A férfi: Már semmi bajom...</p>
            <p>A fogat lassu trappban döcög tova az országúton. Mindketten elhallgatnak és a vidéket
               nézik. Gyönyörü, világos, napsugaras délelőtt van; a tenger csak úgy ragyog a
               verőfényben. Az asszonyt valami kimondhatatlan boldogság fogja el, s bűbájos
               pillantással néz az urára.</p>
            <p>De e pillanatban ijedten visszahőköl: a férfi kimerülve dől hátra a kocsi párnájára s
               lassan, szabályosan - sőt kissé hangosan - lélegzik. Elaludt.</p>
            <p>Az asszony (megborzong. Magában): Óh Istenem!</p>
            <p>Egyszerre valami hidegség fut át a hátán: úgy érzi, mintha egy csodaszép álomból
               ébredőben volna... Mily különös ez: az oldalán nem az ő Lászlóffyja ül, hanem egy
               beteges, kimerült, öreg ember... Még a pillantása is más, mint tegnap, tegnapelőtt,
               vagy a mult héten... A kicsi asszony megdöbbenve néz maga elé, s akármilyen furcsa,
               úgy rémlik neki, mintha egy harmadik személy szemével nézné önmagát, s így szólana
               magához jósággal és részvéttel: “A bájos, a kényeztetett, a bohókás Cauders Ella
               van-e itt, sok száz és száz mértföldnyire apától, a bolondos fiúktól, a nádor-utcai
               leányszobától?...” És mintha a jövő titokzatos kárpitjai megnyílnának előtte,
               egyszerre tisztán megsejti, ami történni fog: a botrányt, a szégyent, vagy az
               alattomos bujkálást, amellyel lopva, bűnös öntudattal juthat majd egy szemernyi
               boldogsághoz... A fiatal asszony sírni szeretne és nem tud... De a szíve azért
               mondhatatlan fájdalommal telik meg, tompa, kínos fájdalommal, mely mázsányi súllyal
               nehezedik reá. És úgy érzi, mintha valami hüvös szél kerekednék, amely a mesék, az
               álmok regényes aranyködét hirtelen, könyörtelenül szétfujja... Az aranyködöt, melyen
               át regénynek látszott a köznapi élet, boldogságnak a naiv álom, s büszke gályának a
               tépett hajó, melynek árbocait az élet viharai már letörték...</p>
          
            
          
         </div>
      </body>   
   </text>
</TEI>