<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU000828" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
  <teiHeader>
      <fileDesc>
         <titleStmt>
            <title>Kárpáthy Zoltán</title>
            <author>
               <persName>
                  <surname>Jókai</surname>
                  <forename>Mór</forename>
               </persName>
               <date from="1825" to="1904">1825-1904</date>
               <idno type="VIAF">59084200</idno>
            </author>
            <respStmt>
               <resp>ELTeC conversion</resp>
               <name>
                  Palkó Gábor
                  <ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">126642</measure>
            <measure unit="pages">282</measure>
            <measure unit="vols">1</measure>
         </extent>
         <publicationStmt>
            <p>Published as part of ELTeC and ELTE Novel Corpus</p>
         </publicationStmt>
         <sourceDesc>
            <bibl type="digitalSource">
               <title>
                  Kárpáthy Zoltán
               </title>
               <date>2003-03-29</date>
               <publisher>Magyar Elektronikus Könyvtárért Egyesület</publisher>
               <ref target="https://mek.oszk.hu/00800/00828/"/>
               <respStmt>
                  <resp>Original Electronic Edition</resp>
                  <name>Király Péter</name>
                  <name>Szabolcsi József</name>
                  <name>Csuvár Miklós</name>
                  <name>Kiss András</name>
               </respStmt>
            </bibl>
            <bibl type="printSource">
               <title>
                  Kárpáthy Zoltán
               </title>
               <author>Jókai Mór</author>
               <pubPlace>Budapest</pubPlace>
               <publisher>Arcanum</publisher>
               <date>2001</date>
               <ref target="https://mek.oszk.hu/00800/00828/"/>
               <idno>ISBN 963 9374 17 2</idno>
            </bibl>
            <bibl type="firstEdition">
               <title>Kárpáthy Zoltán</title>
               <author>Jókai Mór</author>
               <date>1854</date>
            </bibl>
         </sourceDesc>
      </fileDesc>
     <encodingDesc n="eltec-0">
        <p/>
     </encodingDesc>
     <profileDesc>
        <langUsage>
           <language ident="hu">Hungarian</language>
        </langUsage>
     </profileDesc>
     <xenoData>
        <ns1:eltec>
           <ns1:authorGender key="M"/>
           <ns1:size key="long"/>
           <ns1:canonicity key="high"/>
           <ns1:timeSlot key="T1"/>
        </ns1:eltec>
     </xenoData>
     <revisionDesc>
        <change when="2024-04-13"/>
     </revisionDesc>
  </teiHeader>
  <text>
      <body>    
         <div type="chapter">
            <head>I. Egy nemzeti ünnep</head>
            <p>Láttatok-e már új gazdát, ki az őseitől elhanyagolt örököt átvéve, erős akarattal,
               kedvvel, szorgalommal hozzáfog ismét elpusztult ősi telke helyreállításához, épületet
               rak, cserjét irt, fákat ültet? Mint örül aztán, ha szorgalma, buzgó fáradsága nyomain
               meglátszanak az Isten áldó kezei, milyen örömmel mutogatja felépült kunyhóját, üres
               pincécskéjét, melyhez a bortermő vesszőt még most ültetgeti; hogy dicsekszik kertje
               első virágával, fája első gyümölcsével; milyen boldog, ha akad valakire, aki
               meghallgatja ártatlan büszkeségét, s megdicséri csírájában a vetést.</p>
            <p>Emeletes házak, paloták urai szánó mosolygással tekintenek reá: “Mit mutogatsz te
               nekünk, szegény bohó, nyomorult viskódon, elültetett seprűnyeleiden, miket kertnek
               nevezsz; mi lesz tebelőled? Elébb-utóbb meg kell szakadnod a munkában, le kell
               roskadnod a teher alatt, úgysem éred végit; jobb volna, ha hozzá sem fognál, szegény
               bohó!”</p>
            <p>Az pedig fárad, törekszik, szent türelemmel küzd az utókorért, Istennel szívében
               ülteti el a jobb jövők reményét, minden pillanatját munkára fordítja, s midőn
               hasztalan fáradt, midőn csalódás, tapasztalatlanság, rossz idők, istencsapási hiúvá
               tették munkáját – ismét újrakezdi.</p>
            <p> Az ezernyolcszázharminchetedik esztendőben, augusztus hó vége felé sajátszerű
               nemzeti ünnepélynek volt tanúja Pest.</p>
            <p>Nevezhetnők azt inkább családi ünnepnek. Hiszen oly keveseket érdekelt ez akkor, és e
               kevesek mind úgy beillettek egy család tagjainak, kiket közös szeretet, közös bánat,
               közös áldozatok rokonokká tőnek, s kik most összejöttek megünnepelni egy igen
               egyszerű kis házuk felépítésének örömét, melynél szebb és nagyobb háza van akárkinek,
               de ez a mienk, és mi örülünk neki; bár azt mondják, hogy kicsiny és nemigen
               fényes.</p>
            <p>Ez a ház: a pesti nemzeti színház.</p>
            <p>Régóta emlegették már buzgó hazafiak, hogy a nemzeti míveltség oltárának mi is
               építsünk egy gunyhót, hol menedéke, bölcsője, emléke legyen a hazai művészetnek, hogy
               ne jusson az is annyi szépnek, jónak meg nem érdemlett sorsára: az elenyészésére.</p>
            <p>Beszéltek róla, hogy a művészet, az irodalom szerzi meg a nyelv értékét, méltóságát,
               s a nyelvben él a nemzet. Másutt régen tudják már ezeket a dolgokat, míg itt
               mondogatni kellett, és sokszor mondani! – az az ifjú, aki elkezdett erről legelébb
               beszélni, ősz, meglett férfi volt már, amidőn a sikert megérte. De mégis megérte.</p>
            <p>Voltak, akik nem hallgattak reá. Egyéb sincs, hát ez minek? Apáink ellehettek, mi is
               ellehetünk nála nélkül.</p>
            <p>Voltak, akik nem értették. Kinek az? Minek az? Mi haszon lesz abból?</p>
            <p>Voltak, akik kinevették. Művészet, és magyar? Jó az a falukon, ahol nincs. De ide
               Pestre, világ csúfjára? Hagyjátok el! A kétkedők fejöket rázták; nem volna rossz, de
               lehetetlen; más időben kellett volna azt kezdeni; az önző szűkkeblűség talált okokat,
               mikbe az áldozatoktóli iszonyát eltakargassa: Ki ad rá pénzt? Sok kell reá, másra sem
               telik.</p>
            <p>És midőn a fillérek lassan összegyűltek, akkor elszabadultak az ellenvetések: Hová
               építitek? Nem készül az el soha; a pénz egyéb, sok kézen forgó összegek sorsára jut.
               Ha készen lesz is, mit mutogattok benne? És ha lesz mit mutogatni, ki nézi
               meg?...</p>
            <p>Bocsássatok meg nekünk nálunknál jobb, okosabb és gazdagabb urak, nem akarunk mi
               veletek versenyt támasztani; mutassatok nekünk egy kicsiny kis helyecskét ebben a
               nagy kevert városban, ahova letehessük házi oltárunkat, valahol valami külváros
               szegletében, ahol nem fogja szegénységünk szemeiteket sérteni, ahol nem esünk útjába
               senkinek; majd építünk mi ott valami szerény házacskát, elég szépnek fogjuk mi azt
               majd találni; szerzünk bele játékosokat, kiket nem vakmerősködünk művészeknek
               nevezni, nem igénylünk tőlök sokat, ők is kevéssel be fogják érni, és kedvünkért
               szorgalmasak, iparkodók lesznek, tán idővel még előre is haladnak. Hagyjátok meg
               nekünk ezt az örömünket.</p>
            <p>A József-külvárosban, a Kerepesi úton lőn kimérve egy szerény telkecske a hazai
               művészet leendő lakhelyéül. Midőn néha egy-egy elegáns úri fogat arra tévedt a
               belvárosból, csodálkozva tekintének a benn ülők a szerteszét felrakott kő- és
               téglahalmazokra; senki sem hitte, hogy ebből legyen valami. “Egy félben maradt ruina
               a városszélen!” – szóltak nevetve, akiknek könnyű volt nevetni. “De bizony jó lesz az
               magtárnak, ha elkészül” – tréfálódzék a praktikusabb elme, míg a hozzáértők előre
               elhatározák, hogy össze kell annak dőlni, mert a falak nem bírhatják meg a tetőt.</p>
            <p>És íme, mégis felépültek a falak, a tetőt is feltették rájok, anélkül, hogy
               összedőltek volna; az épület készen állott. “De sohasem fog megnyílni!” – mondának a
               clairvoyant-ok. Határidő lőn kitűzve; az elmúlt, nem tartatott meg. Lett hahota és
               gúnykiáltás! A lustaság, a részvétlenség szeret mindig pesszimista lenni, hogy ne
               legyen kénytelen valamiben segíteni, inkább előre kimondja rá, hogy nem lesz belőle
               semmi.</p>
            <p>Végre a mondott év augusztus 22-ére lőn kitűzve a végső határidő, melyben a honi
               művészet templomának meg kelle nyittatni a közönség előtt.</p>
            <p>A vállalat élén vasakaratú férfiak álltak; a kimondott szónak meg kelle tartatni. A
               kétkedők mosolyogva csoportosultak a Kerepesi úton azon nap reggelén, melynek estéje
               az ígért ünnepélyre volt kitűzve. Volt is miért mosolyogniok. Egy otromba,
               négyszegletű épület állt előttük, még be sem vakolva, nemhogy kimeszelve; körül az
               udvaron építőállványok, kő- és téglahalmok, meszes vermek, homokkupacok, deszka-,
               léctördelék. Aki keze-lába kockáztatásával betekintett az épületbe, gyönyörű
               hangversenyhez jutott; fűrész és kalapács, gyalu és szekerce dolgozott a világot
               ábrázoló deszkákon, a fúró-faragó emberek jobbra-balra taszigáltak egy-egy
               fantasztikus alakot, ki papírköteggel kezében a színpadra tévedt. Talán Thalia papja?
               Szegény! Ez ma játszani akar itt! Boldog kívánság. Csak legyen kinek. Ugyan, ki fogja
               őket nézni? A polgárság nem tud magyarul, az nem jön ide, az elegáns világ ma
               délutánra éppen nagyságos Kőcserepy tanácsos úrhoz van híva, ki Budán, a Svábhegyen
               pompás szőlejében nagyszerű mulatságot rendezett e napra, s minden tekintélyt
               meghívott magához, ezek tehát nem lesznek a színház megnyitásán; a jurátusoknak nincs
               pénzök; hátra volna még a mesterlegény és az alsó osztályok, de valami kósza hír,
               melynek forrását senki sem ismeri, már több napok óta el van terjedve a városban,
               miszerint a páholyok oly gyengén vannak építve, hogy ha a karzat véletlenül megtelik,
               mind rájok fog szakadni az egész népség.</p>
            <p>Szegény színészek! Bizony nem lesz csoda, ha üres falak előtt fogják eljátszani Árpád
               ébredését.</p>
            <p>Eljött végre az est, ütött a sok szívdobogással várt óra, megnyíltak a magyar
               művészet templomának kapui, és íme, minden téreiben megtelt a ház, és nem szakadt le,
               pedig volt mit viselnie örömének túlsúlyában; ott voltak a főnemesek bársonyos
               páholyaikban, a deli úrnők, kiknek hattyúkeblében eddig nem érzett öröm dobogott; ott
               voltak az együgyű emberek a tömött karzaton, kik hat napon át dolgoznak, hogy a
               hetediket megünnepelhessék; ott volt az ősz nemes, ki ifjúkorának kedvenc gondolatját
               látta felépülve, és az ősz napszámos, ki ingyen dolgozott a nemzeti színház
               felépítésében; és mindenki örült annak, hogy a másikat ott látja, a főúr a
               szegénynek, a pór a nemesnek, és a szentelt öröm rózsavilágán át minden olyan
               szépnek, olyan nagynak tetszett. – Minő pompás épület, mily büszke csarnokok, ragyogó
               és díszes minden; és ah, most fellebben a függöny, elhangzik az első mondat, óh, mi
               szépen hangzik! Óh, mi szépen hangzik! Nézzetek, nézzetek körül; mi csillog az
               emberek szemeiben mindenütt? Drága gyöngy, drága gyémánt az; szép hölgyeink,
               hagyjátok azt ragyogni. Az előadott mű tele van szépségekkel, óh, bizonyára remekmű
               az. Ne mondjátok, hogy másutt jobbak vannak, mi a magunkéról beszélünk.</p>
            <p>Milyen szépek a díszítmények, milyen célszerű a gépezet, az egész elrendezés mily
               ízletes; minden meglepő. Ami még hiányzik, majd az is mind megjön, költő és művész
               szorgalommal, tanulmánnyal fogja emelni a szellemet, a közönség kegyes, elnéző lesz
               irántuk, s tudva, hogy azok úgyis törekesznek a tökély felé, elfogadják a jó
               tanácsadást; hisz akik e közös házban megjelentek, olyanok mind, miként egy nagy
               család tagjai, s ez a csecsemő művészet, mely most legelőször nyitja meg itt ajkait
               beszédre, mintha mindenkinek tulajdon gyermeke volna, kit közösen nevelünk, ruházunk,
               ápolunk, s ha dorgáljuk is néha, csak azért történik, mivel oly nagyon szeretjük.</p>
            <p>E csendes örömben folyt le az est. Kinek jutott volna eszébe az ítélethozás? A
               fitymálás, a részvétlenség, a közöny a kapukon kívül maradt. Itt benn csak a szeretet
               és a néma gyönyör volt, és öröm volt látni, hogy az új ház kicsiny, amennyire megtelt
               szeretettel; néhány óra előtt még attól remegtek, hogy elég széles és tág lesz az – a
               részvétlenségnek.</p>
            <p>Mindenki el volt merülve hallgató örömében, az egész közönségben fent és alant –
               mintha egy szív verne.</p>
            <p>“De e zajtalanságban ámulat, mély érzelem s egy magát becsülő népnek méltósága volt!”
               – mond a költő.</p>
            <p>S midőn az utolsó szózat is elhangzott az előadott magasztos műből, jóltevő sóhaj
               látszott megingatni a lehulló függönyt; és midőn elhagyták a házat, senki sem volt,
               aki vissza ne tekintett volna rá még egyszer; bizonyára kívülről is szép az, tán a
               hold és a csillagok világa tette szebbé néhány óra alatt. És mily nagyszerű, mintha
               felmagasult volna tegnap óta.</p>
            <p>Csillag és holdsugár kísérte haza az örvendő népet, még az ég is világosabbnak
               tetszett, mint egyébkor; ki állhatná meg, hogy midőn hold és csillagok ragyognak, fel
               ne nézzen az égre?</p>
            <p>Néha a szelíd fehér csillagok közé egy-egy veres röppentyű tolakodott fel a távoli
               Svábhegy ormairól, mintha zavarni akarná az égiek ragyogását, zajosan pattanva szét
               kék-zöld színű szikrákba.</p>
            <p>Vajon ki mulat ott?</p>
            
         </div>
         <div type="chapter">
            <head>II. Úri mulatság</head>
            <p>Most jerünk őnagysága Kőcserepy Dániel tanácsos úr nyári lakába.</p>
            <p>Az valóban különös, mondhatni botrányos dolog, hogy a költői képzeletnek szabad
               mindenféle úri lakásokba hívatlanul belépni; az ember hiába állítja oda a kapust,
               hiába írja fel nagy táblára: “idegeneknek tilos a bejárás”, hiába oszt ki
               meghívójegyeket, melyek csupán a meghívottak személyére szólanak; egy ilyen poéta
               ember nekiindul, se kérd, se hall, keresztül-kasul járja az egész salva guardiát, s
               még nem elég, hogy maga odatolakodik, hanem magával viszi egész olvasóközönségét,
               akik között közrendben levő nemesek, sőt tán polgárok és adófizető közemberek is
               találkozhatnak, s anélkül, hogy a háziúrnak, asszonyságnak köszönne valaki,
               összejárják a pompás termeket – pedig tán kesztyű sincs minden olvasó kezén –,
               benézegetnek minden ajtón, kihallgatják a legtitkosabb beszélgetéseket, kritizálnak,
               jegyzeteket tesznek látottakról és hallottakról!! Ez ellen valóban valami dekrétumot
               kellene hozni.</p>
            <p>Őnagysága Kőcserepy Dániel úr, vagy mint ő maga szokta írni nevét: Keőcherepy Dániel,
               ifjabb éveiben éppen nem volt a fényűzéshez szoktatva. Akik mernek rá emlékezni,
               nagyon jól tudják, hogy fiatal korában nevelő volt Pesten valamely polgári háznál, s
               akkor még csak egyszerűen Cserép Dániel úrnak hítták. A ház asszonya éltes matróna
               volt, s a fiatal nevelő nem restellt kedvében járni; az asszonyság nőül ment hozzá,
               és végrendeletében saját gyermekei kizárásával őt tette általános örökösévé. Az
               asszonyság azután meghalt; hogyan, mi által, arra senkinek semmi gondja, a gyermekek
               iparkodtak megélni, ki hogy tudott, a gazdag örökös pedig hozzáfogott pályája
               egyengetéséhez.</p>
            <p>Mint jutott azután azon polcra, ahol jelenleg áll, azt hosszú volna elmondani.
               Mondják, hogy fiatal korában deli legény volt a tanácsos úr, a hölgyeknél nagy
               kegyben állott; midőn X. megyében nemsokára tiszteletbeli aljegyzőnek kineveztetett,
               egész viszálkodást támasztott az ottani szépek közt. Az első alispánnak volt két
               leánya, a másodiknak volt három; Dániel udvarolt mind az ötnek. Mind a két alispán
               segíté emelkedni a reményteljes ifjút. Nemsokára aljegyzőből lett főjegyző. A
               legközelebbi tisztújításon a második alispán meg akará buktatni az elsőt, ő maga
               kívánt helyébe ülni; mindkettő Kőcserepyre bízta ügyét, s Kőcserepy megbuktatta mind
               a kettőt. Őt kandidálták harmadiknak; azok kimaradtak mind a ketten, s ő lett az első
               alispán. Innen már csak egy lépés volt a tanácsosság. Nemsokára újra megházasodott,
               természetesen sem a két, sem a három exalispán-kisasszonyok közől nem választott,
               hanem elvett egy excellenciás úrhölgyet, szépet; gazdagot és büszkét, és jelenleg az
               első házak egyikét ő tartja Pesten.</p>
            <p>Mind e mendemondákhoz részünkről egész részrehajlatlansággal hozzá kell tennünk azt,
               miként Kőcserepy úr kitűnő ésszel bír, melyhez oly erős akarat járulván, mint az övé,
               éppen nincs mit csodálkoznunk azon szerencsén, mely őt életútjain kísérte.</p>
            <p>A körülmények ügyes felfogása, az alkalmakat felhasználni tudás, ügyesség mások
               érdekeit a magunkéival összekötni, s elég higgadt vér a legszorosabban összefűzött
               viszonyok kötelékeit is szétvagdalni, mihelyt észrevesszük, hogy mi húzzuk azokat,
               nem azok minket, és más egyéb fel nem számítható értelmi eszközök nemegyszer mutatták
               már csodáit a gyors emelkedésnek, s nem kell hinni, hogy az ily hirtelen felemelt
               alakokat a magasokban lenézik, sőt félnek tőlük, mert nem tudják, hogy meddig fognak
               még haladhatni. A fensőbb körökben éppen a parvenük imponálnak legjobban; mindenki
               megdöbbenve gondol rá, hogy ez az ember önmagát vezette fel oda, hová más embert a jó
               isten helyezett.</p>
            <p>Kőcserepy úr háza egyike a leglátogatottabbaknak, az ő termei a divatvilág orákuluma.
               Amíg ő meg nem kezdi estélyeit, addig botrány volna másnak elkezdeni a szezont; aki
               fényes táncvigalmairól kimaradna, azt a karnevál minden gyönyörei nem lennének
               képesek megvigasztalni; ami Kőcserepy úrnak és excellenciás úrnőjének tetszik, az
               divattá lesz, és azt mindenki utánozza, szépnek, nagyszerűnek találja.</p>
            <p>Hanem egy gyöngéje van a nagyságos úrnak; azért mondjuk ily egyenesen gyöngéjének,
               mert ő maga büszkeségét helyezi abban. Első neje pesti polgárnő volt, kereskedő
               özvegye. Nevelő korából sok kellemetlen emlékei maradtak ezen circumspectus urak
               irányában, kik megboldogult első neje házához jártak, s az asszonyt bölcs
               beszédekkel iparkodtak azon lépéstől visszatartani, hogy gyermekei nevelőjéhez nőül
               menjen, s később sok bajt okoztak neki a végrendelet végrehajtásánál a kitagadott
               gyermekek javára tanúskodva, pörlekedve, amikor is sok kellemetlen igazságot szemébe
               mondogattak a fiatalúrnak.</p>
            <p>Azóta a szerencse igen felvitte a derék úr dolgát, s midőn másodszor visszatért
               Pestre, már akkor éktelen magasságban állt valamennyi fűszerszámos, építész, kalmár
               és borkereskedő felett; de sohasem bírta nekik elfeledni még most is a régi
               megbántásokat, az akkori dölyföt, s jó alkalma volt azt minden lépten
               visszafizethetni.</p>
            <p>Palotáját oda építteté az ő házaik sorába, s az pompásabb volt valamennyinél; a jó
               sógorok mindennap láthatták őt pompás fogatú hintajában elmenni és megjönni. Hátul
               aranyos hajdú állt a bakon. Az egykori nevelőnek jólesett arra gondolni, hogy az
               atyafiak mennyire irigykedjenek most rá.</p>
            <p>Többen a jámbor polgárok közől szorgalmuk és szerencséjök után nem megvetendő
               vagyonnal bírtak, s bár ha a közrendű ember nem ért is ahhoz, hogy gazdagságát
               feltűnő módon tudja felhasználni, de a jólét és kényelem előtte sem ismeretlen.</p>
            <p>Már néhány évtizedtől fogva, amióta Pest élénkebb iparral és kereskedéssel bírt,
               szokásuk volt a tehetősebb pesti polgároknak a budai hegyeken telkeket vásárolni,
               azokra kerteket, mulatólakokat építeni. Kiknek keresetök módot nyújt szerzeményök
               fölöslegét élvezetekre fordíthatni, de éppen e keresetmód nem engedi őket
               lakhelyüktől hosszabb időre eltávozni, azokra nézve nagyon célszerűen vannak
               kigondolva e nyári mulatókák. Senkitől nem függő urak nyáron jószágaikra vagy
               fürdőkre mennek; más ember, kinek urodalma egy bolt vagy néha csak egy toll, ott
               keres zöldet, ahol közelebb találja, s ahonnan, úgszólván, hazaláthat.</p>
            <p>A pesti polgárság tehát régóta, mint az ígéret földét ismeri a budai svábhegyeket, s
               közelgető tavaszkor valódi lelkesüléssel beszél a már lombosuló fákról, a friss
               forrásvizekről, mikre gondolni is gyönyörűség a pesti kutak kénköves és salétromos
               vize után, a zengő fülemülékről, a szép kilátásokról és a fölséges levegőről, mely
               minden betegséget meggyógyít, melytől úgy nő az ember jó kedélye, mint a fű, melytől
               a gond, hipochondria, hemorrhoid eloszlik, mint a köd; még a szegényebb is
               félmérföldes utat tesz odáig esztendőben legalább egypárszor, hogy puha fűben fekve
               költhesse el szerény vendégségét.</p>
            <p>Mihelyt néhány vonást ismerünk Kőcserepy úr őnagysága jelleméből, mindjárt könnyen
               kimagyarázhatjuk, miért volt őneki kedve éppen ez igénytelen hegyek közé pompás
               villát építtetni.</p>
            <p>Hadd lássák azok, kik egykor úgy hatalmaskodtak fölötte, irigyelt uraságát, legyenek
               nyomasztva az úri fény által, mellyel nyomorú svájci házaikat háttérbe szorítandja,
               ne járhassanak mezei pongyolájokban, ne merjenek öszvéreikre ülni, attól tartva, hogy
               az ő látogatóival találkoznak; legyenek megfosztva attól a büszke érzettől, hogy ott
               a hegyek között ők a legnagyobb urak, s legyenek kénytetve őt még ott is vagy
               kerülni, vagy süvegelni.</p>
            <p>E szándéka kivitelében sok nehézséggel kellett találkoznia. A jámbor atyafiak, amint
               észrevették, hogy közibök akar letelepedni, mindenütt meghiúsíták vásárlásait,
               elsőbbség jogán kettős-hármas árát adva, elütötték kezéről az alkudott földet. Végre
               egy nagy darab kopár telket sikerült megvásárolnia, melynek úgy felverte az árát,
               hogy akinek éppenséggel nem az ablakon repül be a pénze, nem ígérhetett rajta túl.
               Rajta hagyták a jó atyafiak, elvárva, hogy mit fog azzal kezdeni.</p>
            <p>Az egész földdarab száraz, apró kővel volt terítve, melyet vadzsálya és lapu nőtt be
               itt-ott, s mentül tovább ásták, annál keményebb kőre akadtak, mind a két oldalát
               vízmosás rongálta, s fű sem termett azon ember emlékezetére.</p>
            <p>A tanácsos úr egypár év alatt paradicsommá alakítá e boszorkányszombatokra való
               helyet. Pénzzel mindent meg lehet nyerni, még a természetet is. Száz meg száz munkás
               fogott a dologhoz, a köves réteget szekerekre rakták, azzal betölték a mély
               vízmosásokat, ezernyi ezer szekérrel friss erdei földet hordtak a sovány telepre, az
               omladékos helyeket kőfallal keríték, az ország minden részeiből nagy termő
               gyümölcsfákat szállítottak nagy gonddal és költséggel a kertbe, melynek közepén
               pompás, keleti idomú kastély emelkedett, s néhány év alatt a puszta, kopár helyen
               virágos ligetek, gyümölcsös facsoportok, pázsitos szakaszok, nemes szőlőlugasok
               támadtak mindenfelé; egy valódi paradicsom, melynek látása önkénytelen sóhajra
               fakaszt mindenkit, kinek hasonló nincsen.</p>
            <p>A szomszéd villák és kertek természetesen el voltak e pazar szépségek által
               homályosítva, hanem a jó atyafiak vigasztalták magokat azzal, hogy amíg a tanácsos úr
               itt tizenkét holdból álló kőbányát narancsligetté alakít, addig excellenciás nejének
               Szatmár megyei jószágát félmillió adóssággal terheli, s az uradalmaiból előállítandó
               gyapjút már hat évre előre elvesztegette; aminél okosabb lett volna otthagyni
               vadzsályának és lapunak a kietlen földet, mint hiú pompával telepíteni meg, aminél
               még Semiramis függőkertjei sem kerülhettek nagyobb fáradságba. A tanácsos úr,
               valahányszor egy saját kertjében termett almába harap, elmondhatja, hogy aranyalmát
               eszik és ezüsthomokon jár.</p>
            <p>Ilyenfélékkel vigasztalta magát a jámbor irigység...</p>
            <p>Az 1837-dik év nyarán különösen nehéz okai voltak a környékben lakó szomszédoknak
               mindenféle keserűséggel nézni a szomszéd pompás kertre.</p>
            <p>Ezen év tavaszán, midőn minden gyümölcs szépen növésnek indult már, május derekán
               nekijött három éjszakai fagy, s a gyümölcsfák mintha le lettek volna forrázva,
               elfagytak mindenütt, a gyümölcs lehullott, szomorú szürettel terítve a földet, a
               levél összezsugorodott, minden gyöngébb, kényesebb fa lehervadt lombbal állt,
               megfakulva, elpusztulva.</p>
            <p>Csak a nagyságos úr kertje maradt zölden, ő ama kegyetlen, fagyos éjszakákon fogadott
               embereket küldött ki kertjébe, kik minden fa alatt nyers szalmakötegeket gyújtottak
               meg, amikből felszálló sűrű füst nem engedé odatapadni a vészes zúzmarát. Ezerekbe
               került e fáradságos munka; de midőn az általános romlás szomorú képe a lehervadt
               környéken meglátszott, Kőcserepy parkja, kertje zöld volt, mint a paradicsom, s
               midőn az egész vidéken egy gyümölcsöt nem lehete látni a fán, augusztus vége felé az
               ő fái meghajoltak a sárga-piros gyümölcs terhe alatt, s a gyönyörű lugasokon
               ezerszemű mosolygással ragyogott az érett szőlő.</p>
            <p>Híre volt messze vidéken a boldog kertnek, senki sem dicsekedhetett hasonlóval, az
               emberek messze földről eljöttek engedelmet kérni, hogy megtekinthessék ezt a
               rendkívüli tüneményt, úgyhogy alig lehete kétségeskedni a siker felől, midőn
               augusztus huszonkettedikén, a nemzeti színház megnyitása napján a tanácsos úr az
               egész pesti úri világot meghívta kertjébe vidám mulatságra, miszerint azok közől
               senki sem marad el, s amaz ünnepélyen mentül kevesebben fognak jelen lenni.</p>
            <p>Mire mi megérkezünk, már akkorra igen szép számú társaságot találunk összegyűlve s
               szétoszolva a Kőcserepy-mulatókertben; mint az illedelem hozza magával, először is a
               mulatólak csarnokaiba lépünk, csak azután keressük fel a labirint-parkokban,
               gloriette-ekben és remeteségekben tanyázó csoportokat.</p>
            <p>Az előtornácban, melyről kifeszített nagy kínai csíkos ernyő tartja vissza a nyári
               napsugárt, egy csoport ácsorgó inason kell keresztültörtetnünk, kiknek változatos
               egyenruhái, ha érdekelnek valakit, azokról igen helyes fogalmakat szerezhet magának,
               hogyha egy kolibrigyűjteményt meglátogat.</p>
            <p>Uraságok jöttére hirtelen rendbe szedik magokat, és illendő orcákat öltenek, s ha
               azokat bekomplimentozták az ajtón, ismét összeállnak nevetgélni, beszélgetni; kinek
               milyen ura, asszonya van, hányszor főznek itt és itt a cselédek számára darapépet,
               melyik kisasszonynak hogy kézbesítik a szerelmes levelet, mit szoktak beszélni az
               elutasított hitelezők ennél meg amannál. Ebből meg amabból az úri házasságból miért
               nem lett semmi? Gróf így és így mennyivel adós a szabójának? Báró ez amaz mivel
               mosdik, miben fürdik, s több efféle. Szakácsnéról, szobalányról nem fordul elő szó;
               ez uraknak való téma, inasoknak derogál.</p>
            <p>Mi azonban menjünk beljebb.</p>
            <p>A nagy teremben, melybe innen belépünk, meglepne bennünket a pazar pompa, mely a
               függönyök arabeszkjeitől a padozat hímzett szőnyegéig a legválasztékosabb ízléssel
               van felhalmozva (mert nem elég a pompát megvenni, annak elrendezésében rejlik az
               uraság bűvészete, és azt eltanulni nem lehet, ugyanezen díszkelléket egy épicier úgy
               rakná sorba, hogy tereme hasonlítana valami műkirakathoz, míg az excellenciás címben
               nevelkedett úrhölgy ízlése után úgy tűnik az fel, mint egy tündérpalota, minőt csak
               ama légi tündérkék tudnak összeszőni, fonni aranyból, ezüstből és selyemvirágokból, s
               nem engedik e titkot eltanulni senkinek). Minden meglepne bennünket, ha szemeink
               világát más, élőbb ragyogvány el nem vette volna. Mennyi báj, mennyi kellem! Akárhová
               tekint a szem, elragadó szépségekkel találkozik. Óh, az úri körök delnőinek szépsége,
               bájai előtt meg kell hajolnunk. E nemes mozdulatok, e biztos, könnyűded társalgás, e
               hódító fensőség egyedül az ő sajátjok. Az ő arcaik gyöngéd vonalmait nem hatja meg az
               ártó napsugár; sem az aggasztó életgondok; ifjú éveiknek nincs egyéb feladata, mint a
               lélek nemesítése, s annak meg kell látszani az arcon; az ő körükbe nem viszik át ifjú
               lovagjaink azt a csintalan társalgási modort, mellyel alsóbb osztályainkat
               megtisztelik; ők egy ideáléletben élnek, nem csoda tehát, ha ideállá válnak magok is,
               annyira, hogy még a feketevérű momusz-ivadék is elveszti láttokra kritikája
               fegyvereit, s elfelejti, hogy olvasói még nincsenek bemutatva a díszes társaság
               előtt, és viszont.</p>
            <p>Szerencsénkre a komornyik kisegít bennünket e zavarból, ünnepélyes jelentés hangján
               hirdetve egy újon érkezett vendéget:</p>
            <p>– Báró Berzy Tivadar úr őméltósága.</p>
            <p>S belép ezzel egy mindenkitől ismert és mindenkitől szeretett egyéniség, tornyos
               hajbodrozattal, zseniális arcvonalmakkal, miket tökéletesen egzotikussá tesz
               szétfésült, fölfelé álló bajusza és csupán alsó ajka alatt meghagyott szakálla,
               mintha három festőecsetet ragasztottak volna oda háromszögbe; különben en profil is
               meg lehet ismerni a minden fantázia határain túl magas inggallérokról, hanem ilyenkor
               tulajdonképpeni arcából nagyon keveset lehet látni; növelni látszik érdekes
               feltűnését az is, hogy ő soha sincs úgy öltözve, mint más földi ember. Jelenleg
               sötétkék frakkot visel, szűk, kézcsuklóig érő ujjakkal s hátul egymáson keresztbe
               hajló szárnyakkal, nyaka körül a roppant hőség dacára pompás fehér selyemsál van
               tekerve, mely festői ráncolatokban vész el fehér mellénye hajtókái alatt, elöl egy
               roppant melltűvel levén keresztülszúrva, mely Atlaszt ábrázolja, hátán a földtekével.
               A feszes, bokáig érő fekete kamáslik rózsaszínű kockás selyemharisnyákat engednek
               láttatni a ragyogó cipők körületéig, s ami legkülönösebbnek fog előttünk tetszeni,
               az, hogy füleiben függőket visel, mégpedig nem apró aranykarikákat, minőket férfiak
               szoktak egészségi szempontból viselni, hanem hosszú, gyémántos csüngőket, amik
               bizonyos indu kacikai jelleget kölcsönöznek az ifjú lovag külsejének.</p>
            <p>Egy pillanat, és ő otthon van a teremben. Őelőtte senki sem ismeretlen, mert akit ő
               nem ismer, az előtte nem létezik. Mármost csak tartsuk magunkat mellette, ő mindenüvé
               el fog bennünket hordani, ahol csak egy érdekes személy van, s ilyenformán a
               legkényelmesebben eligazodunk ez előttünk ismeretlen világban.</p>
            <p>Legelső a háziasszonyság és háziúr, kiket a zseniális báró üdvözletével
               megtisztel.</p>
            <p>Eveline – ez a méltóságos asszony neve – kegyesen leereszkedő pillanattal fogadá az
               ifjú lovagot, ki utánozhatlan fő- és derékhajlással mutatá be tiszteletét. Kőcserepy
               úr két lépésnyire eléje ment, s megszorítá az érkező kezét, először egy kézzel,
               azután kettővel, s kedves barátjának címezte őt.</p>
            <p>Kőcserepy úr élte virágában levő férfinak látszik, noha már valóban meghaladta az
               ötven évet, hanem az igen ügyesen szerkezett gesztenyeszín hajzat, a simára borotvált
               arc s a hibátlanul kipótolt fogak sok évvel fiatalabbnak mutatják, s első tekintetre
               feledtetik a termet alsóbb körületének palástolhatatlan domborodását. Emellett amaz
               örökös édes mosoly az arcán, mintha ő volna arra hivatva, hogy mikor a nap nem süt,
               arcmosolygásával világítsa a földet. Határtalanul örvend, hogy kedves vendégei nem
               vetették meg szerény meghívását; de amilyen mélyen meg tudja hajtani fejét, olyan
               magasra is tudja azután emelni, s minden bók után visszavárja a viszonzást.</p>
            <p>Engedjük őt most másfelé mosolyogni, újabb érkezőket boldogítva édes szavaival, édes
               tekintetével, mi pedig folytassuk körutunkat a báró kalauzolása mellett.</p>
            <p>A méltóságos asszony egy negyven évet meghaladt delnő, ki korának dacára még mindig
               tökéletes szépség, legrégibb ismerői sem találnak rajta egyéb változást, mint hogy
               idomai jobban megteltek. Szabályos arcvonásain mindig ugyanazon kifejezés, melyet ő
               maga kíván annak adni, nagy, fekete szemei úgy tudnak az ember beljébe nézni, s úgy
               tudják őrizni, hogy rajtok keresztül ne nézhessen az ő lelkébe senki.</p>
            <p>A bárót egy mosoly illeti e szép hideg arcról. E mosoly rá nézve is oly keveset
               jelent, mint másokra, de ő túl boldognak érzi magát általa.</p>
            <p>– Méltóságos asszonyom, csak egyet sajnálok e mai szép napon, és ez az, hogy miért
               nem kereszteltek engemet Ádámnak.</p>
            <p>A delnő kérdőleg tekinte a furcsa lovagra, míg a többi közel állók kíváncsian
               fordíták oda fejeiket, várva, hogy mi baja neki a keresztnevével.</p>
            <p>– Mert akkor elmondhatnám, midőn nagysád kertjébe lépek, hogy e napon fogadtatott
               vissza Ádám a paradicsomba!</p>
            <p>– Valódi byroni gondolat! – kiálta fel Kőcserepy úr, ki tudott máshova beszélni, s
               máshova hallgatni. – Byroni ötlet. (Hogy miért byroni ötlet, arról aligha tudott
               volna számot adni, mert Byronról mindössze is annyit tudott, hogy átúszta a
               dardanellai szorost, s hihetőleg olyanforma különc lehetett, mint báró Berzy; a
               tanácsos úr átaljában semmiféle, sem kül-, sem belföldi tudóssal nem sokat törődött,
               de azért szerette mutatni, mintha mindannyit ismerné.)</p>
            <p>A tanácsosné asszonyság mellett ült egy karikás karszékben egy élemedett matróna, ki
               már végképpen lemondani látszott minden igényekről a női szépség iránt, mert még csak
               a divattal sem kívánt előrehaladni, ugyanazon levendulaszín selyemöltönyt viselvén
               most is, melyben a bécsi kongresszuson jelen volt; alig bírja már magát tartani
               karszékében, s ember segítsége nélkül semmi mozdulatot nem bír tenni; de azért most
               is vágyik a népes társaságok után, s úgy örül, ha az ezüstkürtön keresztül, melyet
               szüntelen kezében tart, egy-egy szócskát meg bír hallani a vidám fecsegésekből,
               melyek körüle történnek.</p>
            <p>– Mit mondott, Alfréd? – kiálta fel, látva, hogy valamin nevetnek. – Elméncséget
               mondott, Alfréd, megint? – S emellett sikerült a báró frakkjának egyik szárnyát
               elkaphatni s annál fogva magához húzni, míg a hallótülköt füléhez illeszté.</p>
            <p>A megfogott lovag belekiáltott a hallócsőbe:</p>
            <p>– Legalázatosabb szolgája vagyok, madame!</p>
            <p>– Ah, ön igazán elmés ember – viszonz az éltes delnő, olyan szívesen kacagva, mintha
               már most értené, hogy a többiek min nevetnek. – Tehát ön a kaszinóból jön?</p>
            <p>(Azt értette, hogy a báró a kaszinóból jött.)</p>
            <p>– Én nem, hanem Misztizláv jön onnan – viszonza a kelepcébe jutott lovag, s igen
               ügyesen martalékul vetett a mindent kérdező és semmit nem halló asszonyságnak egy ott
               lábatlankodó fiatalembert, akin a világon semmi egyéb nevezetes nincsen, mint hogy a
               bajusza befelé van kunkorítva, és hogy szembe Misztizlávnak híják (minthogy
               keresztszüléi a magyar naptárban nem találtak számára nevet), háta mögött azonban
               csak nevének első öt betűjével címezik. Jó kontratáncos, és táncol akárkivel, csak
               mondani kell neki; igen kellemes társalgó, minthogy ő maga keveset szól, hanem enged
               mást beszélni; országgyűléseken távollevők követe.</p>
            <p>Ezzel cserélte ki magát a báró igen ügyesen, s ő maga visszafordult a tanácsosnéhoz,
               könnyeden annak széktámlájára téve kezét.</p>
            <p>Az úrnő szemein meg lehete látni, hogy azok valamely kedves tárgyat kísérnek
               sugáraikkal. Két lyánka sétált végig a termen, karját egymáséba öltve. Az egyik Ilvay
               Laura, amaz öreg asszonyság unokája, magas, délceg alak, szánalomra méltó szépség!
               Aki ez arc szokatlan piros tüzére, e nyíló korallszín ajkakra tekint, aki ez
               alaktalanságig összefűzött derekat tánc közben átkarolja, s érzi ujjain keresztül azt
               a lázas, fuldokló lihegést, lehetetlen, hogy meg ne szánja őt, kiről bizonyosan
               tudja, hogy meg fog halni, mielőtt élt volna. Minden táncvigalom után vér szokott
               jönni ajkaira, s hosszú füzértáncok közben hallhatják táncosai azt a veszélyes száraz
               köhintést, ami a koporsókra emlékeztet; de ki gondolna ilyenkor arra?</p>
            <p>A másik lyánka még alig több, mint gyermek, legfeljebb tizenkét éves, de magasra
               felnyúlt alak, s gyors növése miatt rendkívül gyenge, hajlékony. Arca hosszúkás,
               halavány, a titoktartás és érzékenység két félreismerhetlen jellegével, vékony, szép
               metszetű ajkain gyermeki búskomolyság van kifejezve, alabástrom homloka, keskeny,
               finom szemöldei összhangzó széppé emelik többi vonásait.</p>
            <p>Ez az excellenciás asszony leánya, második férjétől, a tanácsos úrtól.</p>
            <p>Wilhelmine és Laura közt legalább tizenkét év különbsége fekszik, és ők mégis együtt
               járnak, s úgy beszélgetnek, mint a legjobb barátnék. Vilma koránál idősebbnek akar
               látszani, a gyermeki társaságokat kerüli, sohasem társalgott a magával egykorúakkal,
               mindig az idősebbekhez volt ragaszkodása. Lauránál az eset meg van fordítva, s így a
               két lyánka a legjobb barátné együtt, ahogy mondani szokás.</p>
            <p>A báró észrevette a tanácsosnő arcán azon gyöngédséget, mely leánya láttára e
               márványtekintet hidegét szelídíté, s felmagasztaltan mondá az anyához fordulva:</p>
            <p>– Mily ideál gyermek! Ez a komoly, magasztos arc egészen hasonlít Anjoui Hedvighez,
               kinek arcképét a krakkói székesegyházban láttam.</p>
            <p>Az anya elmosolyodék e hízelgő szóra, tanácsos úr is kezeit dörzsölé örömében; csak
               azt szerette volna tudni, hogy ki lehetett az az Anjoui Hedvig.</p>
            <p>– Egy szent és egy királynő! – monda báró Berzy, mintha Kőcserepy úr gondolatjára
               felelne, s fél szemüvegét szemölde alá szorítá, hogy annál tökéletesebb élvezettel
               bámulhassa e ritka tökélyét a szépségnek.</p>
            <p>A két lyánka figyelmét nem kerülheté el, hogy rólok beszélnek, hogy őket nézik,
               ilyenkor nagyon alkalmas gondolat úgy tenni, mintha azt hinnék, hogy híva vannak, és
               odasietni, s megkérdeni, hogy mit parancsolnak rokonaik. A tanácsosnő arcára
               komolyságot erőtetett vissza, mert a leánynak nem jó észrevenni, hogy anyja
               kényezteti. Ilvayné néhány szalagot, csokrot megigazít Laura öltözetén, a báró hóna
               alá csapja chapeau bas-ját, s azzal a kis szilfiddel együtt tovább lejt.</p>
            <p>Misztizláv ezalatt belemelegedett a kiabálásba, s szép szónoki tűzzel mondá el a
               hallótülökbe ordítva, amik egy hét óta történnek a kaszinóban, saját véleményét
               rendesen azáltal téve érvényessé, hogy a hozzá legközelebb állót szólította fel
               tanúbizonyságul: “Nemde, nagysád?”, mintha maga sem bíznék egészen abban, hogy amiket
               mondott, azok mind igazak, s tán felét szívesen el engedné magától disputálni.</p>
            <p>Az a mulatságos törekvés, miszerint szavait hallhatókká bírja tenni a derék
               asszonyságra nézve, lassankint odavonta a társaság nagy részét, mi nem kevéssé
               növelte az ifjú absentium ablegatus kényelmetlenségét.</p>
            <p>– Apropó! – kiálta beszédébe egy új hang. – Apropó! Mai nap Pesten valami magyar
               teátrumnak kellene megnyílni, vagy mi?</p>
            <p>Misztizláv zavarba jött e kérdésre, nem tudva, hogy illendő-e neki afelől értesülve
               lenni vagy sem, s nem lenne-e erre a legtöbb tetszéssel találkozó felelet, ha azt
               mondaná, hogy nem tud semmit róla.</p>
            <p>Míg ő levegőhöz és jó tanácshoz kapkod, nekünk időnk marad végignézni a kérdezőt.</p>
            <p>Ez tekintetes Maszlaczky Gábor úr. Ne tessék megbotránkozni azon, hogy ő csak
               “tekintetes”, mert amellett egyike a legnevezetesebb férfiaknak, híres ügyvéd,
               hatalmas cselszövő, kinek nem egy a jelenlevők közől köszönhet sokat; több főúri
               családok megbízottja, és amellett merész, vállalkozó szellem, ki könyökkel küzdi fel
               magát a társadalomba.</p>
            <p>Az egész ember egy miniatűr kép; kicsiny keze, lába, egész becses személye, még hanga
               is gyermeki, csakhogy éles és visító, ha disputálni kezd; ilyenkor egyik kezét
               frakkja szárnya alá dugja, a másikkal hatalmasan gesztikulál, arca nekihevül, és a
               füle hegyéig piros lesz; nagy indulatrohamokban a lába hegyére emelkedik, s általában
               úgy szokott minden emberrel beszélni, mint a kriminális rabbal.</p>
            <p>– Nos, nos? Nem hallott ön róla semmit? – vallatá a szorongatott ifjút,
               fel-felemelkedve sarkairól. – Az lehetetlen! Hisz ön kaszinóból jön, a kaszinóban
               pedig nagy viták folynak már napok óta e tárgyról. Mint hallik, gróf Szentirmay
               Rudolf azt mondta volna ugyanott, hogy amely magyar főúrban csak egy csepp önérzet
               van, annak jelen kell lenni a megnyitáson. De mi lelte ezt a Szentirmayt? Hát mit ért
               ez önérzet alatt? Mi köze az önérzetnek a teátrálistákhoz? Még megérem, hogy
               hazafisági aktust csinálnak ebből is!</p>
            <p>A tanácsos úr, mint finom ember, restellette, hogy a tekintetes úr úgy lármázik e
               finom társaságban, s evégett mosolyogva monda neki:</p>
            <p>– Éspedig én fogadni mernék, hogy Szentirmay úr maga is itt fog lenni ez estén
               közöttünk.</p>
            <p>Maszlaczky ahelyett, hogy ez állítás valódi élét felfogta volna, azt hitte, hogy ez
               az ő megijesztésére van mondva, s még magasabban kezdett beszélni.</p>
            <p>– Annál jobb. Én meg merem neki szemébe is mondani, hogy amidőn önérzetről beszélt,
               akkor elfeledett gondolkozni.</p>
            <p>– Fiskális úr – szólt báró Berzy, kit az eleven társalgás érdeke odavont –,
               Szentirmayról nem jó fennhangon beszélni.</p>
            <p>A tekintetes úr erre mellényébe dugva kezét, magas pátosszal felelt:</p>
            <p>– Uram, nagyságos báró úr; én nem félek senkitől, s amit kimondtam, azt megállom!
               Szentirmay úr jól tud lőni, vágni; én pedig jól tudom, hogy arra valók a törvények s
               azoknak végrehajtói, a dikasztériumok, hogy a honpolgárokat védelmezzék, s engem
               fegyverrel meg nem ijeszt senki.</p>
            <p>S ezzel, mintha észrevenné, hogy a delnőket ily replikák kevéssé érdekelhetik,
               feléjök fordulva monda:</p>
            <p>– Amidőn e helyen ily szép, ily ragyogó társaság van együtt, hol finom társalgás és
               vonzó arcok várnak reánk, ott valóban nem nehéz a választás jól nevelt emberre nézve,
               ha vajon a nagyságos tanácsos úr és excellenciás úr neje meghívását kövesse-e a
               legélvezetesebb ünnepélyre, vagy Szentirmay úrét egy oly fád mulatságba.</p>
            <p>Ez bók akart lenni a társaságnak, de nagyon sok felelősséget hárított Kőcserepy úr
               vállaira, ki sietett is magát az alól kitisztogatni.</p>
            <p>– Óh, kérem, én is barátja vagyok minden nemzeti törekvésnek, és ámbátor helyesebbnek
               tartanám anyagi haladásban keresni elébb a nemzet jólétét, de azért a világért sem
               állanék útjába ellenkező nézeteknek, s ha tudhatám, hogy ez ünnepély csekély
               mulatságunkkal összeüt, inkább más napra halasztottam volna azt.</p>
            <p>– Óh, emiatt ne csináljon magának nagyságod szemrehányásokat – sietett közbevágni a
               fiskális úr –, én biztosíthatom, hogy ha tollfosztás közt kellene is választanom, nem
               mennék oda soha.</p>
            <p>A tanácsos úr újólag bizonyítá, hogy minden más egyéb hazafiúi vállalatot kész volna
               pártolni, csakhogy nem jól kezdik. Ugyanezen úr, midőn aztán anyagi érdekű
               vállalatokat kell előmozdítani, azt szokta felelni, hogy ő ugyan minden hazai
               előrehaladásnak nagy barátja, hanem azt elébb a szellemi téren kellene
               megkísérleni.</p>
            <p>Most újabb vendégek érkezése vonta egyszerre másfelé a figyelmet; künn kocsizörgés,
               ostorpattogás; négylovas hintóval jő vágtatva a teraszra Tarnaváry főispán úr, ki a
               nyarat családjával együtt Budán a Császár fürdőben tölti már több mint húsz esztendő
               óta, és semmi más fürdőre nem jár.</p>
            <p>A hátulsó ülésben ült a főispán úr, vele szemközt az elsőben a jurátus, ámbár csak ők
               ketten ültek a hintóban, de azt az illendőség meg nem engedheté, hogy a jurátus
               főnöke mellett foglaljon helyet.</p>
            <p>Amint a hintó megállt – a jurátus kipattant az üléséből, s lesegíté
               principálisát.</p>
            <p>A főispán úr rövid, zömök férfiú volt, rendkívül kurta nyakkal és széles vállakkal,
               kövér, izmos ábrázatja szép barna volt, és ripacsos, mint a kordován, melyből
               hatalmasan villogott elő két tökéletes tatár idomú szem, tüzes, fekete, vad; kurta
               bajusza minden kenőcs mellett mind a kétfelől három-négy ágra válik, és sűrű
               sertekemény haját semmi fodrászi tudomány sem bírja rávenni, hogy előre ne álljon,
               mint egy sisakellenző. Midőn lép, magasra tartja fejét, s úgy teszi lábát a földre,
               mintha éreztetni akarná vele lépéseit; szava rendesen úgy hangzik, mint aki a sok
               mérgelődésben el van rekedve, éles és darabos; nemigen sokat törődik az emberekkel,
               mindenkivel nagyon kurtán szokott bánni, s nem válogatja a szót; írása olyan, mint az
               egyiptomi hieroglif, csak az tudja olvasni, aki már beletanult, igen helyesen
               okoskodván, hogy sokkal illendőbb, miszerint ne ő tanuljon írni, tanuljanak mások
               olvasni; viseletében sem igen szokott figyelmes lenni, íme, most is egy nyári jött
               el a fényes mulatságra; ő bizony ilyen melegben senki kedveért sem öltözik.</p>
            <p>A jurátusnak azonban feszes topányt és nadrágot kelle húzni, atillát ölteni, s úgy
               kardosan követni főnökét, kétlépésnyi távolban egész az előszobáig.</p>
            <p>– Audiát! – kiálta itt hátrafordítva kurta nyakát a principális – audiát, itt marad
               az előszobában. Várakozik, amíg parancsolok.</p>
            <p>A fiatal joggyakornok meghajtá magát, s kardját lecsörrentve maga elé, ott állt meg,
               ahol mondva volt neki, a tarka-barka cselédek között, kik ihogva-vihogva gyűltek a
               háta mögé s nemigen iparkodtak halkan tenni megjegyzéseiket!</p>
            <p>– Be furcsa hajdúja van a főispán úrnak – szólt báró Berzy kurta groomja, combszárig
               érő, veres mellénye zsebeibe dugva két kezét.</p>
            <p>– Nem hajdú ez, hanem jurátus – igazítá ki egy vén urasági huszár.</p>
            <p>– Mi az a jurátus? – kérdezősködék egy hórihorgas vadász, kit példányul tartott
               valami magyar lord.</p>
            <p>– A méltóságos urak fő pipahordozója – felelt egy fürgönc komornyik, kit szép
               gyereknek tartottak az úri körökben. Erre kacagni is kellett egy kicsinyt.</p>
            <p>A jámbor jurátus csak hallgatott, és pirult. Hol a jobb lábára, hol a balra állította
               magát, s filozóf kedéllyel pödörgeté azt a kicsi bajuszt, mely ajka fölött serkedezni
               kezdett.</p>
            <p>A főispán úr pedig a teremajtó felé sietett, hol őt már elfogadáskészen várta a
               tanácsos úr, oly nyájasan hajtva meg magát előtte, hogy a főispánnál fél fejjel
               kisebb alakot mutatott, amidőn nagy tekintetű vendége kezét megszorítá, s csak akkor
               emelé fel ismét fejét még egyszer oly magasra, midőn a terembe bevezeté őt, mintha
               mondaná a jelenlevőknek: “Látjátok, ez is az én vendégem”!</p>
            <p>Mert jegyezzük meg azt, hogy nem minden ember keresi hiúsága kielégítését a
               piperében, míg egyik gyémántokat és cifra gombokat aggat magára, addig a másik fényes
               vendégekkel ékesíti fel magát, s ezek a válogatott delnők és hazafiak ugyanazon célra
               vannak összegyűjtve, mire a ritka szépségű rododendronok, muzsikáló órák s más afféle
               csecsebecsék.</p>
            <p>A főispán úr nem szokta magát nyomasztva érezni semmi társaságban, amit most is
               bizonyít azáltal, hogy senkinek a köszönését sem fogadja el. Amint a háziúr által a
               méltóságos asszony elé vezettetik, ott egy kissé meghajtja magát, amennyire tőle
               telik, s mormog magában valamit, ami hasonlít egy “Alázatos szolgájá”-hoz. A
               tanácsos úr hátralép, szabad tért engedve a főispán és neje közti társalgásnak,
               melyet az előbbi meg is kezd e szavakkal:</p>
            <p>– Disznó meleg van, méltóságos asszonyom!</p>
            <p>S ezzel kiránt egy zsebkendőt kabátjából, körülborzolva vele izzadt üstökét, s nem
               sokat törődve vele, hogy az a zsebje kifordulva maradt, amelyikből kihúzta.</p>
            <p>Misztizláv és a báró sietnek őt üdvözölni. Misztizláv elég együgyű az első szavak
               után mindjárt azt kérdezni a főispántól, hogy reményli, miszerint a nagyságos
               asszonyhoz is leend szerencséje a társaságnak, mire Tarnaváry olyan hegyes szemeket
               fúr bele, hogy a fiatal dandy szinte elsápad bele.</p>
            <p>– Bolondul kérdezősködöl, Miszti! – súgá fülébe a báró. – A főispán papucs alatt van
               odahaza, és semmi sem zsenírozza annyira, mint ha neje felől tudakozódnak, miután az
               teljesen saját akaratja után jár.</p>
            <p>A főispán egy ideig gondolkozni látszott, hogy mint felelhessen méltó haraggal e
               kompromittáló kérdésre, azután ki is tört:</p>
            <p>– A feleségemhez nem lesz szerencséjök. Annak más dolga van. Neki okvetlenül az újan
               megnyílt komédiaházba kell menni. Tessék, én nem megyek utána! – S azzal két ujjal
               megfogva háromfelé vált bajuszát, egyet sodorintott rajta nagy mérgesen. – Én
               életemben még nem voltam, nem is leszek komédiában soha – soha! – És mintha nem
               tartaná kétszeri állítását elégnek, harmadszor is elkiáltá: – Soha! – s egyet ütött
               utána az öklével – nagyot.</p>
            <p>A komornyik jelentése hangzott közbe.</p>
            <p>– Nagyságos gróf Szentirmay Rudolf úr és családja!</p>
            <p>E szókra élénkebb mozgás kezdett észrevehető lenni a társaságban; sokan
               meglepetteknek látszottak: Szentirmay nem tartozott azok közé, kik e társaság tagjait
               jó barátjaiknak nevezik; hogy történik az, hogy ama nagy készületű ünnepély elől ő
               maga is átjön Pestről a tanácsos meghívására, mégpedig egész családjával, nejével,
               leányával, sőt gyámfia, a fiatal Kárpáthy Zoltán is ott lovagol a hintó mellett. Ezt
               senki sem foghatja meg. Arra a gondolatra ki merne jönni, hogy hiszen még most csak
               délutáni öt óra van, hét órára ismét Pesten lehet teremni; ezt senki sem tartaná
               valószínűnek. Akkor minek is jött volna ide, minek fogadta volna el a meghívást?
               Márpedig megfoghatatlan marad, hogy amire ő maga annyi szenvedéllyel biztatott,
               toborzott másokat, onnan éppen ő maga maradjon el.</p>
            <p>Kőcserepy nem látott Szentirmayék megérkeztében egyebet, mint kivívott diadalát, és
               sietett eléjök, őket elfogadni. Mindenki, még aki nem mutatta is, érdekkel tekinte az
               érkező gróf elé, s kíváncsi volt látni az országgyűlési ellenzék egyik vezérét, a
               nemzeti vállalatok hatalmas bajnokát ezen a helyen, ahol legkevésbé volt feltehető
               dolog, hogy elvbarátaira találjon.</p>
            <p>Az érkező gróf magas, élte férfikorában levő alak, kissé hideg, de bizalomra
               gerjesztő arcvonásokkal, magas homlokán csak egyetlen redő vont maga után nyomot,
               középen a két szemöld között a gondolkodás, a mély szemlélődés redője, megvastagítva
               a szemöldök feletti izmokat, ami férfinak olyan jól illik, körszakálla, melyet még
               azon időben nemigen viseltek, némi egzotikus tünemény volt e simára borotvált
               társaságban, s ez is valami ellenzéki jegynek tekinteték.</p>
            <p>Neje, Flóra grófné harmincéves lehet ez időben, szép nemes arca csak annyiban
               változott, hogy egy új kifejezés, az anyai érzet vonalma hagyott jellemet rajta.
               Különben most is azon vidám, kedélyes delnő, minőnek ifjúkori ismerői látták, arca és
               szép álla gödröcskéi nem is engednék, hogy szigorúvá legyen, ha akarna is.</p>
            <p>Leánya, a tízéves Katinka sokban hasonlít hozzá, akik Flóra ifjúkori vonásait
               keresik, sokat meg fognak találni abból leánya arcán; azt a gyermeteg szendeséget, a
               szemek ártatlan, tiszta tekintetét, s azt a nyugodt, szeretetre méltó ajkmetszést. A
               lyánka egyszerű perkálruhába volt öltözve, mert jobb ízlésű nagyaink, bármily
               gazdagok is, leányaikkal férjhezmenetök előtt nem ismertetik meg a
               selyemviselést.</p>
            <p>Abból egyébiránt, hogy a grófné nem hozta el leányával együtt annak nevelőnéjét,
               észrevehetjük, mennyire nem iparkodik szenvelgő szigorúságot mutatni a világ előtt,
               és nem bízza az anyai gondokat egészen másra.</p>
            <p>A család negyedik tagja a mi Kárpáthy Zoltánunk.</p>
            <p>Valóban van oka rá a kíváncsiságnak, hogy őt közelebbről megtekintse.</p>
            <p>A férfigyermekek rendesen legkevésbé szépek, legügyetlenebbek az úgynevezett
               kamaszévekben, midőn már elveszték a gyermeteg naivságot, és még nem nyerték meg az
               ifjúkor deliségét.</p>
            <p>A fiatal Kárpáthy e tekintetben kivétel.</p>
            <p>Egész alakja meglep szépsége által, idomaiban erő, idegesség látszik, minden
               mozdulata ügyes, bátor és illedelmes; arca leggyönyörűbb vetülete a napsütötte barna
               férfiszínnek s a gyermeki rózsapírnak, arcvonásaiban nemesség, okosság tükrözi magát,
               ajkainak metszése finom, csaknem nőies, de szemeinek nagy lángoló csillagai hirdetik
               a férfilelket.</p>
            <p>– Szép gyermek! Gyönyörű fiú! – mondogatják körül, akik látják. – Lehetetlen, hogy
               ez... – a többit súgva mondják egymás fülébe. Különösen egyet észrevesz rajta
               mindenki: azt, hogy mozdulataiban, arckifejezésében, fejhordozásában mennyire
               utánozza gyámatyját. Az emberek ismét sugdosnak valamit egymás fülébe. Pedig bizony
               ez természetes és egyszerű dolog; a gyermeki kedély, mint a lágy viasz, úgy idomul
               ideálja mintájába, s én emlékezem reá, hogy midőn egy kedvenc oktatónknak az a
               szokása volt, hogy orrhangokon beszélt, ami neki jól illett, tanítványai nagy része
               elsajátítá tőle ez orrhangokat; sőt a figyelmesebb szemlélő képes felismerni a
               középosztály növendék ifjain csupa tagjártatásaikból, hogy mely főiskola növeltjei,
               annyira magukon hordják nevelőik helyes és helytelen modorait; mennyivel valószínűbb
               ez átalakulás, midőn egy gyermeknek oly mintaképe van, minő Szentirmay gróf, ki
               nemcsak neki, hanem az egész országnak ideálja, s akit annyira szeret, bámul, imád,
               hogy már hatéves gyermek korában eltanulta megyegyűlésen tartott beszédeit, s otthon
               elszavalta azokat Rudolf gyermekei előtt.</p>
            <p>A bemutatások, elfogadások kölcsönös, általános mondatok után elvégződnek; Flóra a
               tanácsosné mellett foglal helyet, Rudolfot a báró, a főispán és a háziúr fogják
               körül, Katinka rögtön barátnéjára talál Vilmában, ki már régóta egyedül sétál a
               teremben, nem találva hirtelen eltűnt társnéját; Zoltánt pedig a nagyothalló
               asszonyság foglalja el.</p>
            <p>– Óh, be kedves gyermek; ha az én unokáim közől valamelyik ilyen szép, ilyen deli
               volna! – szól az őszinte asszonyság, gyöngéden megsimogatva Zoltán sötét hajfürteit,
               mik természetes csigákban omlanak fehér halántékaira. – Mi hír Szentirmán, mi hír
               Kárpátfalván? Hallom, hogy utazni voltak Londonban, Párizsban. Rossz útjok volt,
               ugye? Zivataruk is volt a tengeren. Hallom, hogy maga igen derék fiú.</p>
            <p>Zoltán azzal igazolja e dicséretet, hogy híven felel minden kérdésére a jó öreg
               asszonyságnak, s a tengeri zivatart oly élénk arcjátékkal festi le előtte, hogy a jó
               néne siketsége dacára is megérti azt, s elhallgatná ezt a fiút napestig, ki oly
               komolyan, oly tisztelettudón beszélget vele, s nem nevet háta mögé vagy éppen
               szemébe, mint a többiek; úgy el tudná nézni beszélő ajkait, villogó szemeit, s csak
               néha sóhajtana egyet: “Miért az ő unokái is nem ilyenek?”</p>
            <p>– Ejh, Zoltán, Zoltán! Hagyd ott már az öreget, s gyere a kisasszonyokhoz! – kiált
               egy idétlen kappanhang a háta mögött, s egyike az öreg asszonyság unokáinak, Czirányi
               Emánuel lép oda Zoltánhoz nagy szelesen; pár évvel idősebb fiú nálánál, tökéletes kis
               dandy, csakhogy vékonyabb, mint a többi, aki, úgy látszik, hogy egy csomó szeleburdit
               választott ideáljának, s amit azoktól eltanult, azon alaktalanságokban rendkívül
               tetszik magának.</p>
            <p>Zoltán komoly arccal intett neki, hogy engedje beszédét bevégezni az öreg
               asszonysággal.</p>
            <p>– Eh, mit beszélsz annak, hiszen úgysem hallja! – kiálta az ifjú fád, nem iparkodva
               lassan beszélni, sőt azt várva, mások e szavait elméncségnek tartsák, s midőn
               nagyanyja megfogá Zoltán kezét, odalépett hozzá szelesen, s kirántá azt az agg nő
               kezéből. – Ugyan, grószmama, ne fogd el Zoltánt, fogj magadnak magadhoz való
               öregurat.</p>
            <p>Zoltán megcsókolá az öreg kezét, s úgy távozott el, Emánueltől vontatva.</p>
            <p>– Tisztelni kell az öregeket és a gyöngéket, Emánuel – monda a fiatal bölcs
               gyermektársának; az nagyot nevetett rá, azt hitte, hogy ez is élc volt.</p>
            <p>Emánuel barátunk tökéletes gavallér. Még ugyan nem több tizenhárom évesnél, hanem
               azért dicsekedhetik vele, hogy kiképzett dandy. E dicsekedést nem is mulasztja el, s
               ha két-három kortársára akad, azoknak van mit hallgatni afelől, hogy minő vignette
               alatt lelhető a legfölségesebb pezsgő, hol és mikor szokás találkozni szép
               varrólányokkal, hány hódítást követett el itt-amott táncpróbákon és
               gyermekkoncerteken, s mily önálló beszédeket szokott tartani szüléi ellenében. Némely
               főrangú ifjú sohasem volt gyermek, mert kicsiny korától fogva gavallérnak
               nevelték.</p>
            <p>A kis gavallér úrias szelességgel ragadá magával a karjára öltött Zoltánt, s
               letaposva egynéhány komolyabb hazafi tyúkszemeit, sietett őt bemutatni az ifjú
               társaság bálványainak, Vilmának és Katinkának, kik fiatal leányok szokásaként nagy
               hirtelen ismerősökké tudtak lenni.</p>
            <p>Zoltán elpirult, midőn a még soha nem látott lyánka előtt meghajtotta magát. Óh,
               higgyétek el, hogy az ifjak elpirulása legszebb színe a lélek épségének. Vilma büszke
               főhajtással fogadá a gyermeket, s nagy, okos szemeivel figyelmesen tekinte rajta
               végig. Zoltánt zavarba látszott hozni az, hogy valahányszor Vilmára nézett, mindig
               annak szemeivel találkozott; ilyenkor aztán mintegy pihenésül mindannyiszor Katinka
               arcát keresé fel, ki vígan nevetve, kacagva beszélgetett Emánuellel, gyermetegen,
               könnyelműen, ahogy életkorához illett.</p>
            <p>Zoltán alig tudott mit szólni a lyánkához, kit mulattatnia kellett volna, míg Emánuel
               alig talált elég kezeket és lábakat rendelkezésére, mikkel szavait kísérje.</p>
            <p>– Jerünk ki innen a szabadba! – szólt Katinka, kedves szökelléssel ölelve át
               társnéját, s ragadva magával kifelé. – Én nem szeretek a szobában lenni, mikor
               odakünn oly szép idő van.</p>
            <p>Emánuel törte magát a kisasszonyok napernyőiért, Zoltánt odáig is magával
               ragadta.</p>
            <p>– Látod – oktatá fiatal társát –, te olyan félénk vagy. Nem ér semmit leányok körül
               szemérmesnek lenni. A leány mind egyforma, csakhogy rátartja magát. Majd csak
               vigyázz énreám, meglátod, hogy egy óra alatt mind a két leánynak elcsavarom a
               fejét.</p>
            <p>Zoltánnak sehogy sem tetszett ez a beszéd, sőt azt nyílt kihívásnak kezdte tekinteni.
               Neki a nőkről általában és különösen az ő kicsikéjéről – ahogy nevezni szokta –
               egészen más fogalmai voltak. Ő is gondolkodott és ábrándozott azon szép gyermekről,
               ki vele együtt nőtt fel, kit ő tanított járni, ő tanított beszélni, kinek számára
               megtartogatá még kisgyermek korában legízletesebb falatját, legkedvesebb
               játékszereit, kinek kedveért lemondott kedvenc mulatságairól, kinek szeszélyeit
               megtanulta tűrni, s kit ha karjára fűzve vezethetett Pest utcáin, olyan édes valamit
               érzett szívében; de a gondolatnak előtte szentségei voltak. Tudta, hogy az messze van
               még, a boldogság; odáig sokat kell fáradni, tanulni, küzdeni; azt meg kell elébb
               érdemelni, és azt meg kell becsülni, s azért olyanformán érezte magát Emánuel hetyke
               kérdéseinél, mintha valaki ablaküveget kaparna körmeivel.</p>
            <p>Katinka víg kedvű gyermek volt, szeretett nevetni, őt nagyon mulattaták Emánul
               bohóságai; képes volt előre elszaladni a kertben egy lepkét kergetve, s szívéből
               kacagott, midőn Emánuel, ki el akarta fogni a lepkét, keresztülbukott egy
               baracksövényen, zöld foltot ejtve fehér pantallója térdén. “Úgy kell neki!” – monda
               magában Zoltán, ki míg az andalgó Vilmát kísérte, szemeivel féltékenyen követé
               Katinkát és a fiatal szeleburdit.</p>
            <p>Emánuel úgy hozta helyre balesetét, hogy egy tearózsát leszakítva, azt ajándékul
               nyújtá Katinkának, mit a lyánka könnyelműen fűzött hajfürtei közé. Ez rosszul esett
               Zoltánnak. Alig bírta kedvetlenségét eltitkolni. Katinka megpillanta egy hintát, s
               pajkos örömmel szökellt fel belé, aztán Vilmát is biztatá, hogy üljön mellé, és
               hintázzanak együtt. Vilma eközben észrevette – mert mindenre úgy tudott figyelni –,
               hogy Zoltán szemeit le nem veszi azon rózsáról, mit Katinka hajfürtei közé tűzött, s
               ugyanazon ágról leszakítva egy másikat, a fiúnak nyújtá azt.</p>
            <p>– Önnek tetszik e rózsa, ugyebár? Van még rajta több is.</p>
            <p>Zoltán gomblyukába fűzte a virágot, s még egyszer oly rosszkedvű lesz, látva, hogy
               Katinka mégsem akarja azt észrevenni.</p>
            <p>A két lyány azonban nem tudta elindítani a nehéz hintát. Emánuel mint igazi gavallér,
               hirtelen sietett rajtok segíteni, s megragadta a hinta kötelét, amivel azt nyerte,
               hogy szép barna svéd kesztyűje keresztülrepedt, s a hinta mégsem lebegett. Nagyon
               nehéz volt neki.</p>
            <p>– Ugyan, Zoltán – kiálta türelmetlenül Katinka a gyermekre, ki összefont karokkal
               nézte hasztalan törekvéseiket, gúnyos elégültséggel –, mit nézed a nyomorúságunkat,
               és nem segítesz? – Aztán mintegy édesítőül mondá: – Ugyan, kedves Zoltán, légy olyan
               jó, hintázz bennünket...</p>
            <p>Ekkor mosolyogva lépett oda az ifjonc, s megragadva izmos kezeivel a csónakot, olyat
               lódított rajta, hogy az felrepült a légbe. A két lyány sikoltott, mintha félne, s
               aztán mégis biztaták Zoltánt, hogy lódítsa meg erősebben a hintát. A diadal ezúttal
               az övé volt.</p>
            <p>Mikor aztán a fiú elégnek találta a hintázást, akkor megragadá a csónak szélét, s egy
               perc alatt megállítá azt; azután kezét nyújtá a lyánkáknak a kiszállásra. Vilma
               figyelmét nem kerülte el, hogy mily bizalmasan dűl Katinka Zoltán vállára a kiszállás
               közben, s engedi karcsú derekát körülöleltetni segítség fejében. Ő hirtelen a túlsó
               oldalon szállt le, mielőtt a két fiatal udvarló segélyére lehetett volna. Emánuelnek
               kellett megszenvedni érte, őt illeté gúnyos szemrehányásokkal, hogy nem volt kéz
               alatt, midőn szükség lett volna reá.</p>
            <p>Azzal a két lyány előrefutott. Emánuel kedvetlenül kezdé el magát azzal mulatni, hogy
               lovagkorbácsával az őszirózsák fejeit csapkodá el, s blazírt kedéllyel sipogá:</p>
            <p>– Ejh, milyen fád az olyan mulatság, ahol tánc nincs; csak már ozsonnához hívnának.
               Parbleu, ne menjünk oda, ahol nők is vannak, ott az ember még csak kedvére nem is
               pezsgőzhet.</p>
            <p>A két lyánka pedig, amint annyira elhaladt, hogy szavaikat az ifjak nem hallhaták
               többé, elkezde bizalmasan beszélgetni:</p>
            <p>– Te Katinka – kérdé Vilma –, rokonod neked ez a Kárpáthy?</p>
            <p>– Nem éppen – szólt Katinka mosolyogva.</p>
            <p>– Akkor hát kedvesed.</p>
            <p>– Ah, te bohó! – szólt Katinka, szeme fehéreig elpirulva – hiszen rokonom...</p>
            <p>Látva, hogy Zoltán utánuk siet, hirtelen eltűntek a verandába. Mire Zoltán az
               előszobába ért, már akkor nem látta őket, s amint széttekinte utánok, megpillantá
               maga előtt Tarnaváry jurátusát.</p>
            <p>A szegény fiú meg volt már főve a kánikulai melegben, a feszes atillában és a
               cselédek elménckedéseiben, s nem tudta, hogy hová nézzen, ahol senkit se lásson.</p>
            <p>Zoltán egyszerre örvendve lépett hozzá, s megragadá kezét.</p>
            <p>– Kovács, kegyed itt van? Nem ismer rám, ugye? Én vagyok Kárpáthy Zoltán. Nem
               emlékezik rám?</p>
            <p>A jó fiú egészen meg volt lepetve e megszólítás által, s alig tudta magát feltalálni,
               hogy mint fogadja azt.</p>
            <p>– Nem emlékszik ön, mikor Szentirmán volt, ünnepi szónoklatokra, mennyi minden szép
               dalra és versre tanított engem?</p>
            <p>– Óh, igen, igen – monda az ifjú –, de az olyan régen volt.</p>
            <p>– És lássa, én mindjárt ráismertem önre, pedig most egészen más öltözetben van, mint
               akkor. Milyen jól néz ki e magyar ruhában; úgy szeretném már, ha én is jurátus
               lennék; ugyebár, ön királyi táblai jegyző?</p>
            <p>– Igen. Méltóságos Tarnaváry főispán úr oldala mellett.</p>
            <p>– No, akkor nem csodálom hát, hogy önt az előszobában hagyták; azt mondják, hogy a
               főispán úr az alispánok fiaival is, kiket hozzá adtak, úgy bánik, mint
               cselédjeivel.</p>
            <p>(Csodálkozhatnánk, hogy Zoltán egyszerre ily fecsegő lett. E beszédek által ő némi
               elégtételt akart nyújtani az ifjú ismerősnek, kit főnöke egyoldalú bornírtsága
               cselédek, inasok gúnyjának tett ki, s e törekvés ifjú szívének becsületére
               válik.)</p>
            <p>– Önnek meg kell bennünket sokszor látogatni – folytatá Zoltán –, gyámatyám nagyon
               szereti önt, sokszor emlegettük. Addig is jöjjön, beszélgessünk együtt, én önt
               régebben is olyan örömest hallgattam.</p>
            <p>A szájtátó cselédhad vihogása egészen elnémult arra, hogy e gazdag méltóságos úrfi
               nem tartá illetlen dolognak a jurátussal barátságosan bánni, őt karon fogni,
               látásának örülni; ami annyival feltűnőbb, minthogy főrangú született gyermekeknél
               sokkal kifejlettebb a büszkeség, mint az éltesebbeknél, s ők sokkal kevésbé szokták
               szegényebb sorsú ismerőiket meglátni emberek előtt.</p>
            <p>Zoltán valóban örült, hogy ez ifjút, kinek komoly, eszes arcát még évek előtt annyira
               megszerette, most véletlenül viszontláthatá, s az a kézszorítás, az a mosoly, az a
               melegség a szavakban nem volt kiszámított szenvelgés, népszerűség kedveérti
               leereszkedés; egy gyermekszív őszinte örömnyilatkozata volt az, mely még nem azt
               válogatja, hogy mi magas, mi alacsony, hanem azt, ami kedves, vagy nem az. És mégis
               jól tudá e percben azt átgondolni, hogy ezáltal ő a szegény ifjúnak, ki órák óta
               gonoszabb kínpadon áll, mintha hangyafészekbe volna kikötve, kinek esze, míveltsége
               előtt elpirulhatnának sokan, kik odabenn a termekben ölik az időt, s ki maga pirulni
               kénytelen az uraságok inasai előtt, kikkel egy sorba állíták, kellemes érzést
               okoz.</p>
            <p>Mindez ugyan sokkal csekélyebb dolognak látszik, semhogy érdemes legyen róla
               beszélni; de ha megkérdezzük öregeinket, kik hasonló pályát hasonló úton futottak
               meg, mindegyik emlékezni fog közőlök ilyen apró megaláztatásokra, miken most már
               nagyot kacagnak ők magok is; de hogy még most is emlékeznek reájok, az mutatja, hogy
               igen mélyen kellett azoknak gyökeret verni a szívben, s a mély gyökér ágya mély
               seb.</p>
            <p>Zoltán széttekintett az inasok között, kikereste magának közőlök a legimpertinensebb
               arcot; a “szép” melléknévvel ismert lakáj volt az.</p>
            <p>– Jancsi vagy Peti, vagy hogy hínak; hozz ki gyorsan két széket a veranda alá
               számunkra.</p>
            <p>Azt ugyan nem hítták sem Jancsinak, sem Petinek, hanem Adolfnak; egy percig tétovázni
               is látszott, hogy tegye-e, ami parancsolva van, de nem volt bizonyos felőle, ha vajon
               nincs-e hirtelen keze az úrfinak, aminek a szennyét azután semmi pártfogolás sem
               mosná le róla, s jónak látta inkább nagy durcásan engedelmeskedni.</p>
            <p>Ha saját házánál találta volna Zoltán hajdani ismerősét, bizonyosan minden előítélet
               dacára legkisebb tétovázás nélkül karon fogta és a termekbe vezette volna; de itt ő
               is csak vendég volt; e helyen a jószívűség hasonló nyilatkozata szelesség lett volna,
               s jámbor ismerősét százféle zavarba ejtendé. – Jerünk a kertbe – monda neki –, ott
               beszélgethetünk, úgyis nagyon idesüt a nap a verenda alá.</p>
            <p>Adolf éppen akkor ért oda a székekkel.</p>
            <p>– Köszönöm, visszaviheted – monda Zoltán, s mellénye zsebéből egy fél ázsiást vett
               ki, kezébe nyomva az inasnak, s azzal továbbment, karjára öltve a jurátust.</p>
            <p>Később, midőn szerencsénk leend ezzel a derék Adolffal megismerkedhetni, akkor
               megértendjük, hogy miért bánt vele oly elvető modorban Zoltán, ki különben maga volt
               a jóság, türelem és emberiség alárendeltjei iránt. A libériás Adonisznak igen sok és
               igen különös híre járt azon szédelgős körökben, mikért az őstiszta lelkű ifjú valami
               természetszerű gyűlölettel találkozott vele mindannyiszor, s szerette megalázni.</p>
            <p>A két ifjú elbolyongott a kert tekervényein. Zoltánnak annyi kérdeznivalója volt,
               mikre a fiatal joggyakorló igen közönséges feleleteket adhatott.</p>
            <p>– Régóta van Pesten?</p>
            <p>– Közel egy esztendeje.</p>
            <p>– Mégsem látogatott meg bennünket, pedig sokszor itt vagyunk.</p>
            <p>– Ezért bocsánatot kell kérnem. Törvényszünetek alatt rendesen utazunk, egyébkor
               pedig nagyon el vagyok foglalva.</p>
            <p>– A főispán igen sok munkával terheli joggyakorlóit.</p>
            <p>– Aki a jurátusi éveket mulatságnak nézi, az bizony ne menjen hozzá; de aki komolyan
               készül az ügyvédi pályára, arra nézve megbecsülhetlen az oldala melletti foglalkozás;
               sehol sem lehet annyi gyakorlati ismerethez jutni, mint nála.</p>
            <p>– De ő megalázó munkával is terheli az oldala mellé esküdteket. Sokszor hallottam
               ebédek felett tréfákat mondatni afelől, hogy bánik jurátusaival, s nagyon szántam
               azon szegény ifjakat, pedig nem is tudtam, hogy ön is azok között van. De talán nem
               is igaz az mind.</p>
            <p>– Igaz biz az – szólt Kovács könnyű kedéllyel –, hajdúja jelen nem létében
               kitisztíttatja velünk csizmáit, testgyakorlat kedveért fát is vágat, s fűtésre
               alkalmaz; éjszakán, ha nagy sár van az úton, leszállít a hintóbul, hogy vigyük a
               lámpást a lovak előtt; de mindezek sokkal mulatságosabb dolgok, mintsem
               megszomoríthatnának, s később jó hatással vannak; korunkban könnyen elkapja a világ a
               fiatalembert, a nagyságos úr minden órában eszünkbe hozza, hogy semmik vagyunk. S
               ilyenkor, midőn az emberrel annyira éreztetve van semmisége, oly erős vágyai
               támadnak valamivé lehetni. Óh, én bizonyára sokat fogok egykor köszönhetni a főispán
               úrnak.</p>
            <p>Zoltán keble úgy emelkedett e szavaknál; sohasem feledte azokat el: semmiből lenni
               valamivé; önsorsát teremteni az embernek; becsülettel, önérzettel jutni el oda, hova
               másokat megnevezhetlen utak vezettek, vagy ahova mást születése helyezett. Érzé tán
               magában, hogy ő is képes volna arra, s szinte szégyenlé, hogy oly gazdag, mert
               sohasem fogja tudhatni, hogy mi annak az értéke, ami a szíven belül van.</p>
            <p>A teremben ezalatt megszólalt a zene, természetesen nem cigány húzta, mert azt csak
               parasztmulatságokban használták; a nemzeti táncoknak, körnek, csárdásnak, még akkor
               híre sem volt, keringő és francia négyes uralkodott az előkelők termeiben. A báró úr
               igen jó táncos volt, a keringőt különösen remekül tudta járni, oly messze tartá
               magától táncosnéját, egész testét hátravetve, hogy ha ilyenkor egymást hirtelen
               eleresztik, a terem két különböző részébe fognak esni. Erről bizonyságot tehetne
               Emánuel barátunk, ki dicső mintaképét utánozva, próbálta már egypárszor az ilyen
               hanyatt esést.</p>
            <p>Jelenleg éppen valami lármás francia négyest járnak. A szemközti párok báró Berzy
               Vilmával és Emánuel barátunk Katinkával. Katinka váltig keresi szemeivel Zoltánt,
               hogy merre lehet, de nem találja, s kénytelen beérni táncosával. A szövevényes
               quadrille nem megy végbe minden zavar és előleges értekezések nélkül, melyet az ifjú
               hazafiak oly komoly arcokkal végeznek el egymás között, mintha valami vitézi bajról
               volna szó. Báró Berzy a francia négyesben csak egyszerűen lépni szokott, melyet
               Emánuel barátunk rögtön utánoz, félreismerhetlen kinyomatával arcán azon öntudatnak,
               miszerint ő okvetlenül bámultatik.</p>
            <p>A körülülő éltesb asszonyságok gyönyörködve nézik az ifjak mulatságát; köztük ül a
               tanácsosné és Szentirmayné is. Mindkettő elég fiatal és elég keresett volna ugyan
               még, hogy a mulatságban részt vegyen, de az anyáknak az a véleményök, hogy ha
               leányaik megnőttek, akkor már nekik nem illik táncolni.</p>
            <p>A város felé nyíló erkélyen voltak a férfiak éltesebbjei, kik a könnyebbvérűek
               vigalmaihoz nem tartanak többé igényeket, s szokás szerint vitatkoztak a nap
               érdekeiről.</p>
            <p>Nem azok az emberek éltek akkor, akik most. Mai nap alig van ember a hazában, aki
               előremenni ne akarjon, s legfeljebb a haladás útjai tesznek a nézetek között
               különbséget; akkor még egy nagy, mozdíthatlan tömeg ült a nemzet lelkén, melynek nem
               volt egyéb elve, mint onnan meg nem mozdulni, nem hagyni nőni maga körül a füvet, a
               nemértés bámulatával fogadni minden új eszmét, húzni ösztönszerűleg hátrafelé
               mindent, mi előre akar menni, minden új vállalatnál a bíráló háladatos szerepét
               játszani, s bontani ott, ahol más épít. Miért? Mert jól érezték, hogy ha egy új
               eszmevilág új életforgást hoz a közéletbe, az eddig nem létezett elemek túl fognak
               rajtok nőni, s ha a két lefolyt évtized után végignézünk a közéleten, el kell
               ismernünk, miszerint félelmük nem volt alaptalan, a világ növése eltakarta őket, s az
               újabb ivadék, midőn a “maradók”-ról hall beszélni, bátran azt hiheti, hogy azok csak
               a költő képzeletében éltek; úgy elvesztek, úgy elenyésztek.</p>
            <p>Még – harminchétben milyen szép sokasággal voltak!</p>
            <p>Rudolf akárhova tekintett e társaságban, egy elvbarátot nem talált. Akik körüle
               voltak, iparkodtak szaloni, általános udvariasság szavaival, sztereotip szívességgel
               palástolni afölötti örömüket, hogy őt itt láthatják a tanácsos villájában, kinek
               arcáról lehetett olvasni, hogy Rudolfot maga iránt bizonyos tekintetek miatt
               lekötelezve érzi, úgyszólván kezei közt tartja. Mik lehetnek ez igen erős kötelékek,
               mikkel a tanácsosnak sikerült a lélekerős férfit akaratához bilincselni, azt senki
               sem gyaníthatja, de hogy vannak, azt éppen úgy lehet sejteni Kőcserepy diadalából,
               mint Szentirmay feszült, csaknem aggályos magaviseletéből. Óráját gyakran nézi.</p>
            <p>– Mit nézi annyit azt az órát a gróf? – riad rá Tarnaváry, ki sohasem engedi senkinek
               kibeszélni magát. – Tán csak nem akar bennünket idehagyni?</p>
            <p>– Valóban kénytelen vagyok – válaszol Rudolf hidegen.</p>
            <p>– Tán csak nem akar a komédiaház megnyitásán ott lenni? – monda a főispán, homéri
               kacagással fogadva e szép ötletét.</p>
            <p>– Sőt igen.</p>
            <p>E szóra a tanácsos úr közbefurakodott, nagy mosolyogva s felfelé fordított
               ravasz-édes szemekkel tekintve Rudolfra.</p>
            <p>– Ah, az nem volna szép méltóságodtól, ha megfosztana bennünket azon élvezettől, hogy
               itt tisztelhessük.</p>
            <p>– Magam is sajnálom, hogy kötelességeim így összeütnek, de megígértem valakinek, hogy
               el fogom kísérni odáig.</p>
            <p>– Mit, kísérni? – pattant fel Tarnaváry. – Odatalálhat akárki is egymagában; mintha
               bizony olyan nehéz volna eltéveszteni Pesten a Kerepesi utat. Aki kísértetni akarja
               magát, fogadjon lámpásos gyereket.</p>
            <p>Rudolf csendesen mosolygott.</p>
            <p>– Aki kíséretemet igényli, az egy közhódolatban részesülő személy.</p>
            <p>– Kicsoda az? – kérdék egyszerre mind a körülállók.</p>
            <p>– Ki az, ki az? – sürgeté aggodalommal a tanácsos úr. Rudolf benső gyönyörűséggel
               legelteté szemeit a két férfi arcán – Nem akarom fennhangon mondani, mert félek, hogy
               kárt okozok ebben a szép társaságban.</p>
            <p>A tanácsos úr és a főispán közelebb hajoltak hozzá, mire Rudolf csendesen odasúgta
               nekik:</p>
            <p>– A nádor...<hi xml:id="ftnref1">[1]</hi>
            </p>
            <p>A tanácsos úr hüledezve tekinte szét, ha nem hallotta-e még meg valaki.</p>
            <p>– Méltóztatik átlátni – szólt Rudolf –, hogy a kíséret tiszteletét ezúttal
               elmulasztanom nem szabad.</p>
            <p>– De nem ám, teringettét! – kiálta fütyköt vetve a főispán, s jobbra-balra taszítva,
               akik előtte álltak, rohant ki a teremen keresztül az előszobába. – Audiát, audiát!
               Hol van? Merre van? Hol a pokol fenekében jár?</p>
            <p>A jurátus hallva főnöke szavát, sietett Zoltánnal a kertből vissza.</p>
            <p>– Miért nincs kéz alatt, mikor azt mondtam, hogy itt maradjon? – rivall rá a főnök,
               tatár szemeit végigvillogtatva rajta a sok kukta és groom újabb örömére.</p>
            <p>– Bocsánatot kérek – szól közbe Zoltán szerényen –, én voltam oly bátor barátomat
               néhány percre elfoglalni. Régi ismerősök vagyunk.</p>
            <p>Tarnaváry szómondás nélkül nézi végig az ifjoncot. Nem sokra szokta becsülni a
               fiatalembereket. Ennek ugyan fél millió jövedelme van, de az meg nem őrizné a
               lehordatástól, csak oly bátor és okos képe ne volna, s lehetne valahogy beleakadni
               abba, amit mondott.</p>
            <p>Miután eléggé megnézte a fiút, ismét jurátusához fordult, kemény, durva hangon
               éreztetve parancsát.</p>
            <p>– Audiát! Fogja be a fakóit (értsd a saját lábait) menten, s kutyagoljon (műszó a
               gyalogolás kifejezésére) le Budára szaporán a szállásomra; mondja meg a kocsisomnak,
               hogy fogjon be rögtön, s ne 10 órakor jöjjön vissza, hanem azonnal. A befogásnál maga
               is segítsen neki, hogy hamarább készen legyenek. Értettük?</p>
            <p>Kovács meghajtotta magát készséggel, s indulni készült.</p>
            <p>– Egyebet nem parancsol nagyságod?</p>
            <p>– Punktum. Elmondtam, ami volt. Úgy siessen, hogy hét óra előtt ismét Budán kell
               lennem; mármost csak nyargalándum. Kettőt lépjen egy helyett.</p>
            <p>Buda onnan jó fél mérföld gyalog.</p>
            <p>A cselédhad vihogva tekintgetett a gyalogpostának alkalmazott jurátusra.</p>
            <p>Zoltán meglátta közöttük lovászát, s odainté szelíden, nyájasan mondva neki:</p>
            <p>– Kérlek, Mihály, nyergeld fel paripámat, légy szíves sietni vele; megengedi főispán
               úr, hogy lovamat átengedjem barátomnak, így sokkal gyorsabban megjárhatja az
               utat.</p>
            <p>Tarnaváry, kit bosszantani kezdett az, hogy ez a fiú olyan szelíden beszél a
               lovászával, mintha mellékletet szándékoznék állítani az ő modorához, mellyel
               joggyakornokát traktálja, nagyon szeretett volna ez ajánlatnak ellene mondani, de az
               oly logice volt föltéve, hogy el nem fogadása lehetetlenné vált, miután ő saját maga
               ajánlotta a lehető legnagyobb sietséget.</p>
            <p>A lovász elővezette a gyönyörű angol paripát és saját vezetékét, s Zoltán maga segíté
               felülni az ifjút, halkan tudtára adva, hogy mint szorítsa azt meg térdeivel, ha azt
               akarja, hogy lépést menjen, s mennyire húzza össze a kantárszárat.</p>
            <p>A jó fiú bizony nem sokat ült lovon, nem is igen ügyesen tudott vele bánni. Az
               urasági lovászok vinnyogni kezdtek a főispán úr körül.</p>
            <p>– Ki röhög itt? – ordíta az hirtelen, széttekintve közöttük. – Takarodjatok innen, eb
               az inge léhűtői!</p>
            <p>Azzal megfordult sarkán, s visszament a terembe, kiirtva minden mosolygást a vele
               szembejövők arcáról haragos tekintetével.</p>
            <p>Zoltán jól szívére köté lovászának, hogy vigyázzon az úton barátjára, s azután a
               vezetékeket vigye egyenesen haza, mert ő a gróf kocsiján fog visszatérni, s azzal
               kezet szorítva barátságosan az ifjúval, útnak bocsátá őt, sokáig utána nézve.</p>
            <p>Ezen ifjú sokáig fog emlékezni őreá, s az a kicsiny mag, mit gyermeteg ragaszkodása a
               hű szívbe ültetett, lombos fája lesz egykor a hálának, melynek baráti árnya alatt jó
               lesz megpihenni a most mindenkitől irigyelt főrangú ifjúnak.</p>
            <p>Midőn Zoltán a terembe ért; már vége volt a táncnak. Katinka reá támadt.</p>
            <p>– Szép dolog ez, Zoltán, az egész tánc alatt elmaradni.</p>
            <p>– Úgysem akadt volna párom – szólt az ifjonc féltréfásan.</p>
            <p>– Tán nekünk kellett volna önt felkérnünk? – kérdé Vilma, és Zoltán igen
               megzavarodott, midőn odatekintve ismét nem bírta kiállani e leány szemeit.</p>
            <p>“Miért néz ez a leány minduntalan reám?– kérdezé magában. – Talán haragszik reám?
               Isten neki. Inkább nem is közelítek hozzá soha, csak ne haragudjék. Csak tudnám,
               mivel bántottam meg?”</p>
            <p>– De valóban, Zoltán barátom – szólt közbe Emánuel barátunk –, ez nem gentlemanhez
               illő dolog. Ez nem lovagiasság. Ezért, ha oly jó barátok nem volnánk, párbajt kellene
               velem vínod, parbleu! életre-halálra. Nekem átellenesemnek kellett volna lenned. Így
               kénytelen voltam báró Berzyt választani. Apropó: láttad-e már báró Berzyt táncolni a
               cancanont? Fameuse táncolja a cancanont és a chahut-t is; ma foi.</p>
            <p>– Sz – sz! – hangoztatá Zoltán, ki jól tudta, hogy e derék táncnemek még a párizsi
               közhelyekről is el vannak tiltva dísztelen mozdulataik miatt, de Emánuel barátunk
               oly nyugodt ostobasággal beszélt felőlök, hogy nem lehetett elcsitítani.</p>
            <p>– Én nem is tudom, hogy miért nem táncolják azokat a mi szalonjainkban? Báró Berzy
               azt mondja, hogy azok sokkal szebbek, mint a magyar csárdások, amiket a
               parasztlakodalmakban táncolnak.<hi xml:id="ftnref2">[2]</hi>
            </p>
            <p>Szerencsére az inasok fagylaltat hordtak körül, s ezzel megzavarták a fiatal
               táncreformátor eszmejárását; azt azonban meg nem gátolá semmi körülmény, hogy ezért
               Emánuel barátunk, kanállal és csészével kezében, kifogyhatatlan elméncségeket ne
               hordjon fel a kisasszonyok mulattatására, miket mind báró Berzytől gazdálkodott
               el.</p>
            <p>– Ez a fagylalt olyan édes, mint a kisasszony – monda Vilmához fordulva –, azért nem
               szeretném, ha a kisasszony fagylalt volna, mert attól félnék, hogy megenném.</p>
            <p>Ezt az elméncséget báró Berzytől hallotta Emánuel barátunk, ki azzal egy szép
               cukrászleányt tisztelt meg, s ami annak elég jó volt, de Kőcserepy tanácsos úr
               kisasszonyára kissé illetlen volt az alkalmazás, melyet Vilma megvető arckifejezéssel
               eléggé is iparkodott tudtul adni.</p>
            <p>Ezalatt mint a futótűz terjedt el a társaságban, hogy nemcsak Szentirmay készül
               eltávozni, hanem még a ispán is, ki intézkedéseit mindig oly nagy zajjal szokta
               megtenni, hogy lehetetlen volt titokban maradniok. Az emberek kérdezősködtek: “Miért?
               Mi baj van?” Megtudták az okát, hosszú képök lett, elkezdtek sugdosni, szörnyűködni:
               “Még a főispán is elmegy a színházba!” Ki-ki fészkelődni kezdett a helyén, többen
               példálózni kezdtek a háziúr előtt, hogy talán már terhére is vannak, hogy nem jó
               későre maradniok, mert a hegyen nyaktörők az utak stb.; úgyhogy midőn a gróf neje
               vállára segíté a bajadérfátyolt, a tanácsos úr azon vevé észre, hogy a társaságnak
               fele talpra kerekedik, s készülni kezd hazafelé.</p>
            <p>A tanácsos úr iparkodott mosolyogni. Magában pedig ezt gondolta: “Ez a Szentirmay úgy
               tett, mintha magát megalázta volna hozzám, pedig csak azért jött ide, hogy
               megszégyenítsen, hogy vendégeim szépét, javát elcsábítsa tőlem, s az én fényes
               mulatságomra ne maradjon itten más, mint akikre magam sem adok semmit.”</p>
            <p>Az előkelő urakat, asszonyságokat lehetetlen volt marasztani többé.</p>
            <p>– Oda kell mennünk – mondák mindnyájan –, nemzeti vállalat, nem szabad pártfogásunkat
               megvonni tőle. Mit mondana a közönség, ha a páholyokat üresen látná? Itt eleget
               tettünk a barátságnak, s oda most a kötelesség hí.</p>
            <p>Egyszóval, amire gondolni egy óra előtt még nevetség és botrány volt, az egyszerre
               szent kötelesség, polgári érdem lett; az ifjak megszűntek elménckedni fölötte, az
               öregek félbenhagyták a fitymálást; a főispán úr, kinek kocsiját Kovács még az úton
               kapta, maga sürgetett legjobban mindenkit, hogy “Menjünk már, menjünk már!”.</p>
            <p>Az volt a legnagyobb bosszúság, hogy még csak marasztani sem lehetett a távozni
               készülőket; Rudolffal együtt egy egész sora a hintóknak hagyta el a kéjlakot.</p>
            <p>Szentirmay bírt annyi önuralkodással, hogy arcán nem mutatta diadalát, de még többel
               kellett bírnia Kőcserepynek, hogy eltitkolja mély bosszúságát, midőn a távozókkal
               kezet szorít.</p>
            <p>– Tehát nem tartóztathatom méltóságodat. De a grófnét talán mégis itt hagyhatná.</p>
            <p>– Óh, kérem, én féltékeny vagyok Rudolfot egyedül bocsátani – szólt Flóra, tréfával
               kerülve ki az egyenes választ.</p>
            <p>– Legalább a fiatalokat hagyják itt nőm védelme alatt; még csak most kezdtek mulatni.
               Kárpáthy úr úgyis látott annál szebbet is, jobbat is.</p>
            <p>Zoltán megköszönte a szívességet.</p>
            <p>– Nekem ez ünnep, nagyságos uram.</p>
            <p>A hintó a teraszra járatott, Zoltán segíté felülni gyámanyját és Katinkát; neki
               szembe jutott az ülés a lyánkával.</p>
            <p>Midőn búcsút vett a Kőcserepy-családtól, s Vilmára tekintett, ismét annak nagy, feddő
               szemeivel találkozék.</p>
            <p>“Miért haragszik ez a lány rám? Hiszen oly távol tartom magamat tőle.”</p>
            <p>Úgy sietett mellőle, s olyan könnyülten érzé magát, midőn végre kicsikéjével szemközt
               ülhetett, s a kéjlakot nem látta többé szemei előtt.</p>
            <p>Csak egy zavarta még; az a rózsabimbó, melyet Emánuel szakított Katinka számára. Mi
               szükség volt neki azt a hajába tűzni? Föltette magában, hogy nem fog odanézni, de
               tekintete megint csak odatévedt.</p>
            <p>Végre Katinka is észrevette. Eleinte el nem tudta gondolni, hogy Zoltán miért duzzog.
               Tán csak mutatni akarja mások előtt, hogy rajta hatalma van. “Ah, a rózsa!” – végre
               rájött. Lassan kihúzta azt kontyából, hogy csak alig állt benne, akkor kihajolt a
               hintóból, mintha valamit nézne, s a rózsa a legelső zökkenőnél kihullott hajából.</p>
            <p>Anyja észrevette.</p>
            <p>– Elvesztetted virágodat.</p>
            <p>– Nem tesz semmit – monda Katinka –, kapok másikat; s elkérte azt, mely Zoltán
               gomblyukába volt fűzve, s azt tűzte hajába.</p>
            <p>A két gyermek azután oly jókedvű volt az egész úton, mintha a mítoszi istenek itala
               cserélte volna ki kedélyeiket.</p>
            <p>Katinka egész a színházig tartotta vidám fecsegéssel az egész társaságot, Zoltán
               pedig olyan jóízűen kacagott azokon, mint aki soha vígabb dolgokat nem hallott.</p>
            <p>Hét órakor tömve volt a színház, díszes, ünnepélyes néppel; tele minden páholy a
               főúri renddel, és senki sem bánta meg, hogy ide eljött.</p>
            <p>Kőcserepy úr kéjlakában pedig érintetlen maradtak a zselék és torták, a pompás
               mulatság leszállított értéke csak azok számára maradt meg, akiknek jelenléte senkit
               sem érdekelt. Emánuel barátunkon kívül, ki agyontáncolhatta és pezsgőzhette magát,
               senki sem vivázott a ragyogó röppentyűknek, mik az esti órákban hirdeték fennyen
               villogó tűzgolyóikkal a távol nézőknek, hogy ez órájában a nemzeti lelkesülésnek egy
               magyar főúr vigad ott – bosszúval és elnyelt keserűséggel szívében.</p>
            
         </div>
         <div type="chapter">
            <head>III. A kedves barátom uram</head>
            <p>Valaki által “kedves barátom uramnak”, “kedves ennek meg amannak az úrnak”
               címeztetni, csak valamivel kedvesebb, de igen kevéssel, egy pohár víznél, amit az
               embernek, mikor nem szomjas, meg kell inni. Mert vagy megtisztelő a cím, s akkor
               minek oda a “kedves”, vagy bizalmas, s akkor minek oda az “uram”.</p>
            <p>Akinek hírhedett szokása volt minden embert kedves ilyen és amolyan címekkel
               szólítani, az tekintetes Maszlaczky Gábor úr, ki előtt már van szerencsénk bemutatva
               lenni, s ki, mint tudjuk, királyi táblai ügyvéd. Ennek annyira bevett szokása minden
               embert kedvesen fogadni, hogy egyszer így kezdte egy mandatum fulminatoriumért
               beadott folyamodását: “Kedves királyi tábla”. Ezt, meglehet, hogy csak ráfogták.</p>
            <p>Miután már volt szerencsénk vele találkozni, mármost légy szíves, “kedves olvasóm
               uram”, visszaadni neki a látogatást saját becses szállásán.</p>
            <p>Pesten nem szokás három emeletnél magasabb házakat építeni, ami sokat tesz a város
               szépségére; az egész városban egyetlenegy ház van négy emeletű az Országúton, ezen
               ház az, mely minden órára egy aranyat jövedelmez a tulajdonosának; aki tekintetes
               Maszlaczky urat keresi, az őt ebben a házban fogja találhatni, természetesen a
               negyedik emeleten, minthogy ötödik emelet már nem adódik.</p>
            <p>Itt lakik ő már minden emlékezetet meghaladó idők óta, azon módon, ahogy fiatal
               ügyvéd korában behelyezte magát két szobába egy előtornáccal; minden bútor, szekrény,
               pörtár a tompa és hegyes szegletekhez szabva, úgyhogy azokat más lakáson használni
               sem lehetne.</p>
            <p>Az előszobában, mely minden türelmet megpróbáló csengetésekre szokott csak megnyílni,
               találunk minden időben egy vén jubilátus huszárt mint fiskális úr mindenesét, ki
               reggeltől délig elkefél egy pár csizmát meg egy köpönyeget, vagy pedig takarít nagy
               buzgósággal, de aminek semmi láttatja nincs.</p>
            <p>Egy szalmaágy-, egy porolófa- és egy faládából áll az előszoba minden bútorzata, de
               úgy összevissza van az hányva mégis minden időben, hogy a gyakori látogató csak azon
               bír csodálkozni, hogy mint lehet e három bútordarabbal annyi változatosságot
               előidézni a rendetlenségben.</p>
            <p>Innen a velünk szemközt levő ajtón bekopogtatván, az úgynevezett “kancellária” tárul
               fel előttünk, melynek trapeziumában két roppant szekrény foglalja el a főhelyet; az
               egyik barnára van festve, a másik szürkére; amelyiknek félig nyitva az ajtaja, az
               tanúbizonyságot tesz arról, hogy tele van pörcsomagokkal és protokollumok
               foliantjaival; a másiknak zárja van kettő, abban féltettebb irományok lehetnek.</p>
            <p>A fal mellett vásott bőrszékek terpeszkednek; némelyiknek nagyon jólesik, hogy a
               hátát a falnak vetheti, mert bizony széjjelmenne, ha kiszólítanák a középre;
               valamennyinek inog-binog minden porcikája, ámbár vas “S”-ek tartják megpántolva, s a
               kikopott bőrből szabad után vágyik a lószőr töltelék. Régen milliomos lehet már az a
               zsibárus, kitől ezeket a fiskális úr még ifjú korában perköltség fejében
               elkótyavetyélte, s azóta nem jutott eszébe megújíttatni; szokott ugyan híre járni úgy
               minden második, harmadik esztendőben, mint a cserebogárnak, hogy a fiskális úr újra
               bútoroztatja szállását, sőt újat fogad, mert házasodik; hanem azután csak elmúlik az
               ismét, s marad minden a réginél.</p>
            <p>Középen áll egy hosszú, zöld asztal, rézszegekkel oldalvást kiverve, s leöntögetve
               itt-amott tintával. Azon fekszik nehány óriási terjedelmű könyv, hihetőleg corpus
               juris, és egy öblös ólom tintatartó, szárig belevert írótollakkal, melyek igen szépen
               cikcákosra vannak faragva, némelyik szarvasbog formára metélve, mi arra mutat, hogy
               az íródiák még a hasznosban is szereti a szépet.</p>
            <p>Ott ül pedig a megvetemedett székek egyikén a vén jurátus, Bogozy, és másolja az
               eléje rakott iratokat. Igen szépen ír, és hibát nem ejt, el nem hagy semmit,
               hozzátenni pedig, ha akarna sem tudna.</p>
            <p>Húsz esztendeje már annak, hogy a “juratus tabulae regiae notarius” hangzatos címét
               viseli a vén sas, anélkül, hogy attól meg bírt volna vedleni valaha; minden évben
               megkísérté párszor, hogy keresztülessék, de oly fonák feleleteket ad a jámbor a
               vizsgáló bizottmány előtt, s annyira nincs ideája a törvénytudományról, hogy mindig
               visszakapja az aranyát; tudniillik hogy egy aranyat szokás a diplomáért fizetni, s
               ezt az aranyat kapja vissza.</p>
            <p>Ami anekdota csak közforgalomba jött Verbőczy ideje óta a jurátusokról, az mind a
               jámbor Bogozyra vitetődik vissza; még azt is ráfogták, hogy ő volt az, kitől midőn a
               Rákóczi-féle notáról (hűtlenségi bélyeg) tudakozódott az illető cenzor, azt felelte
               rá, hogy a verseire nem emlékezik, de elfütyöli, ha kívánják; pedig ez már csak régi
               anekdota.</p>
            <p>Ő a bűnbakja és mulatságtárgya húsz éven át a megújuló ifjabb ivadéknak, kik őt nem
               mulasztják el köreikbe vonni, s tréfát űznek a jámbor fiúból, ki egynémelyiknek
               közőlök nagybátyja lehetne.</p>
            <p>Néha egy éjszakáról a másikra eltivornyázik az ifjú kollégákkal, de azért reggel
               kilenc órakor pontosan ott ül a kancelláriában, hol húsz év óta másolja a diák és
               magyar replikákat, anélkül, hogy valaha más, fiatalabb által felváltatott volna; az a
               sok tintafeccs ott körül a padlón, mind az ő sokévi fáradságának tanújele,
               nemkülönben annak, hogy ezt a szobát sohasem szokták felsikálni.</p>
            <p>Ez éppen Maszlaczky úrnak való ember. Leír mindent, amit eléje adnak, mint a gép,
               mint a rajzoló gólyaorr, s mikor leírta, ha a fejét leütnék, sem tudna egy sort is
               elmondani abból, amit leírt; azt sem tudja, halálítélet volt-e az vagy örökfelvallás.
               Fizetése harminc váltó forint; annyi volt húsz esztendő előtt is. Sohasem kért
               többet. Nem disputál, nem akar okos lenni, a kíváncsiság nem gyötri, hogy a
               processzusok titkaiban fürkésszen s még ha ittas is, zárt kapu az ő ajka, melyen szó
               ki nem jön. Mintha csak a fiskális úr számára volna teremtve.</p>
            <p>Most kocogtassunk a benyíló ajtaján. “Szabad!” Nem egészen pókhálómentes hálószoba
               tárul fel előttünk, mely oly hosszú és keskeny, hogy a középen álló fénymázas,
               gömbölyű asztalt mindig jobbra vagy balra kell taszítani, ha valaki az egyik végéről
               a másikra akar menni, hogy elférjen mellette.</p>
            <p>Az ablaknál van egy írószekrény, gondosan bezárva. Abban, senki sem tudhatja, hogy mi
               lehet! Előtte támlátlan vasszék, gömbölyű szélvánkossal. Az asztalon túl hosszú
               bőrpamlag, de melyhez lehetetlen hozzáférni, mert az asztal előtte áll; nem is azért
               van ott, hogy ráüljenek, hanem azért, hogy legyen mire lerakni a sok patvar pörös
               ügyet és ügyes perpatvart, mikkel azonfelül az egész szoba minden bútorzata úgy teli
               van halmozva, hogy a látogatónak nem marad hova letelepedni.</p>
            <p>Körül a szoba falain szép hölgyek arcképei láthatók különféle kiadásokban,
               acélmetszetek, olaj- és vízfestmények, kőnyomatok, pasztellrajzok és sziluettek; ezek
               mind évről évre válogatott imádottai voltak a fiskális úrnak, kiknek udvarolgatott,
               mikor ráért, kiket szándékozott elvenni, kiket sokáig kerülgetett, s kik azután mind
               máshoz mentek nőül, s azóta mind családos anyák, boldog nők és a többi...</p>
            <p>Egy tükör nincs az egész szálláson, ami azt bizonyítja, hogy a fiskális úr nem hiú
               ember. Az ágya fölött ketyeg egy falióra, s előtte hever egy pár hímzett papucs,
               valami hűtlen emléke. Ebből áll minden fényűzése.</p>
            <p>Maszlaczky úr odahaza nem sokat törődik a világgal, aki őt látogatni megy, az
               okvetlenül azért megy oda, mert rá van szorulva, mert eszéhez kénytelen folyamodni, s
               az fogadjon úgy mindent, ahogy talál. Nők nem járnak őhozzá, semmi ürügy alatt; a
               fiskális úr otthon legkevésbé galant ember. Másutt egészen más a dolog; ott az ember
               nem saját ura, de otthon érezze mindenki, hogy ő az úr, s akinek nem tetszik a poros
               székre leülni, maradjon állva.</p>
            <p>Azon helyzet, melyben őt belépésünkkor találjuk, legkevésbé alkalmas arra, hogy
               bennünk valami különös tiszteletet gerjesszen. Éppen ülőfürdőben ül, egy alacsony
               spanyolfal mellett, melyből csak a feje látszik ki.</p>
            <p>Ha észrevenné, hogy itt vagyunk, egy cseppet sem zsenírozná magát, amiről rögtön
               meggyőződhetünk, amidőn a vén huszár belép az ajtón, s jelenti hangosan, mintha a
               gazdája is süket volna:</p>
            <p>– Őnagysága báró Kárpáthy Béla úr kíván tisztelkedni.</p>
            <p>– Hát csak jöjjön be! – ordít rá Maszlaczky anélkül, hogy helyzetén változtatna. –
               Eressze kend be!</p>
            <p>– Alázatos szolgája – alázatos szolgája, á–szolgája!</p>
            <p>A jövevény köszön jobbra-balra mindenkinek, még a zárt almáriomoknak is. Azt képzeli,
               hogy ahová ő lép, ott mindenütt excellenciás és méltóságos urak ülnek körös-körül,
               pedig nincs a teremben senki más, mint fráter Bogozy, az pedig fel nem pillantana
               írásából egy lóért.</p>
            <p>Kárpáthy Abellino úr őnagysága, dacára előrehaladt éveinek, most is tökéletes
               gavallér; kár ugyan, hogy nem járhat többé hintóban, ami kivált ily erős időben nagy
               biztosság volna; de pótolja e hiányt esernyővel és sárcipőkkel, mely utóbbiakat még
               az előszobában lerakott, s előttünk már úgy áll, mintha skatulyából vették volna
               ki.</p>
            <p>Nagy kín lehet rá nézve az élet. Minden mozdulata arra van számítva, hogy testi
               fogyatkozásait elrejtse általok; mikor lép, úgy húzza bal lábát, mintha negédesen
               lejtene, miáltal alkalmatlan köszvényétől származó biccenését palástolja; mikor leül,
               velőig hasgató fájdalmat érez térdében, s olyankor mosollyal álarcozza kínos
               szisszenését; ha valakivel beszél, fejét úriasan hátraveti, s a lefüggő hajbodor
               eltakarja a fülébe alkalmazott hallócsigát, mely elárulhatná, hogy büszke fejtartása
               onnan ered, mivel nagyothall. Mosolygásában mértéket kell tartania, mert különben az
               aranysodronyok helyei meglátszanának fogain. Éspedig ő még folyvást szereti a vidám
               társaságokat, ahol beszélni, fecsegni, fürgenckedni, nevetni lehet, s azt hiszi,
               miszerint senki sem veszi észre, hogy ő nyomorék. Nyomorék kívül úgy, mint belül,
               szánalomra méltó nyomorék. Olyan szánalomra méltó ember, kiből minden tehetség
               kiveszett valami rosszat elkövethetni, csak az akarat, csak az ösztön maradt meg
               rá.</p>
            <p>Még egyszer meghajtja magát a szobában, roppant nádpálcájával oly módon lendítve,
               mintha azt nem is azért viselné, hogy rátámaszkodjék, s azzal benyit a tekintetes
               úrhoz.</p>
            <p>Első pillanatban nem látja meg, hogy merre van, s csak úgy vaktában bocsát előre
               egypár alászolgáját, hanem egyszerre kinyúlik a spanyolfal mellől Maszlaczky úr kurta
               keze, s hangzik éles, fülbefúró szava.</p>
            <p>– Ah, kedves báró úr! Csak tessék leülni addig, kedves báró úr. Mindjárt egyszeribe.
               Csak még három percig kell a vízben ülnöm. Ne oda tessék ülni a papirosokra, inkább
               amoda; no, ott is papiros van, majd mindjárt; audiát Bogozy, mondja meg a Tamásnak,
               hogy hozzon be egy széket a nagyságos úrnak.</p>
            <p>Minthogy pedig Bogozy éppen a sor közepén van, s ki akarja a tintát írni a tollából,
               s minthogy Tamás oly süket, hogy fráter Bogozy rapportját arra érti, miszerint
               menjen el zsemlyéért a pékhez, s azt meg is cselekszi, a jurátusnak pedig nem
               kötelessége széket hordani a kliensek után; tehát a nagyságos úrnak módjában van
               addig a három percig állva maradni, amíg Maszlaczky úr elvégzi fördését, s számára
               egy széket kiszabadít a papírcsomagokból, amire leülhessen.</p>
            <p>– Ebben a pillanatban szolgálatjára állok, csak egy kevéssé meg akarok mosdani.
               Megengedi a nagyságos báró.</p>
            <p>Vagy engedi, vagy sem, Maszlaczky úr nekigyürkőzik, s egy tál víz előtt oly kegyetlen
               mosdást visz véghez, amelyet megirigyelhetne akármelyik török dervis; úgy
               megdörzsöli, megmarkolássza saját ábrázatját, mintha az egy idegen emberé volna,
               akinek fogadásból képére mászik, azután pedig erős, durva kendővel megzsúrolja
               mosdott részét, hogy attól lehet tartani, miként ledörzsöli róla a régi bőrt, s új
               ábrázattal fog előállani.</p>
            <p>Abellino kénytelen addig magát azzal mulattatni, hogy pálcája nagy, aranyos gombját a
               szájába fúrja, s titkos bosszankodással tekint a fiskális úr szürke fejére, ki nem
               szűnik meg apróra vágott haját egyre-másra zsúrolni.</p>
            <p>Ahogy először láttuk a fiskális urat, akkor szép barna hajat viselt, elöl magasra
               viaszkolt üstökkel, hanem vendéghaját ő otthon nem szokta koptatni, s éjszakára
               rendesen leteszi, s bizalmas emberei előtt szürke fővel mutatkozik.</p>
            <p>Mint bántja az Abellinót, hogy ez a lateiner, ez a diákból lett nevezetesség őt
               bizalmas emberei közé számítja!</p>
            <p>Végre elkészül füleivel és fogaival Maszlaczky úr, s egy tarka virágú hálókabátot
               felöltve, szolgálatjára áll a nagyságos úrnak, kinek, mikor még Párizsban lakott, még
               a látogatójegyét átvenni is megbántás lett volna hálókabátban.</p>
            <p>– Hát, hogy mint van a kedves nagyságos úr? Mivel szolgálhatok a kedves nagyságos
               úrnak? Minek köszönjem ezt a szerencsét? Javul-e a köszvénye a kedves nagyságos
               úrnak?</p>
            <p>A kedves nagyságos úr nem tartotta érdemesnek erre a sok haszontalan csiribiri
               kérdésre felelni, hanem ő kérdezett:</p>
            <p>– Hogy áll a pörünk, uram?</p>
            <p>A fiskális úr felhúzta az egyik vállát meg az egyik szemöldökét, s igen száraz hangon
               válaszolt:</p>
            <p>– Bizony nem a legjobban, kedves nagyságos úr; mondhatnám, elég rosszul.</p>
            <p>Abellino meghökkent.</p>
            <p>– Hogyan értsem ezt?</p>
            <p>– Igen olyanformán, hogy a pörünket aligha újra nem kell kezdenünk.</p>
            <p>– Ah, pardieu, fiskális úr, ez rossz tréfa, ilyen tréfákhoz én ma nem vagyok
               diszponálva.</p>
            <p>Az ügyvéd caligulai hidegvérrel folytatá a kínozást.</p>
            <p>– Valóban, ezt komolyan mondtam; ott állunk, ahol ezelőtt tizenhárom esztendővel.
               Újból kell kezdenünk.</p>
            <p>– Én nem kezdek semmit! – kiálta türelmetlenül Abellino. – Én nem várok tovább! Én
               ítéletet akarok látni. Nem bánom, dűljön jobbra vagy balra a pör; én ítélet alá
               akarom bocsátani.</p>
            <p>– De nem akarom én! – süvölte Maszlaczky úr, túlkiabálva tűzbe jött kliensét; a pör
               éppen úgy az én érdekem, mint nagyságodé. Ha én elvesztem a pert, költségemet,
               fáradságomat senki sem téríti meg, mert nagyságod apanagiuma magának is kevés; azért
               hagyjon engemet a nagyságos úr a magam útján menni, s ne elegyedjék olyan dologba,
               amihez nem ért.</p>
            <p>Abellino átlátta, hogy sem gorombasággal, sem hangerővel e férfiút felyül nem múlja,
               s csendesebb akkordot kezdett.</p>
            <p>– Barátom uram! Azt csak megengedi talán, hogy a saját ügyem mibenállását tudni
               akarom?</p>
            <p>Maszlaczky úr felugrott székéről, s elkezdett alá s fel járkálni apránként
               pattogva.</p>
            <p>– Tudni akarja! Nem olyan gyerekség az. Azt a leggyakorlottabb prókátornak is dolgot
               ad megérteni. Furcsa. Mintha azzal jobb lenne a dolog, ha nagyságodnak elmondom. Ha
               én nem tudok tanácsot adni, akkor az egész országban senki sem tud. Az egész idea
               éntőlem jött; azt tudhatja nagyságod, hogy ahány ügyvédet felszólított, hozzá sem
               mert fogni egy is. Egyedül én mertem belevágni; hát ki tud énnekem még tanácsot
               adni?</p>
            <p>– Kérem, édes fiskális úr – könyörge Abellino szelíden –, nem akartam én megbántani,
               csak lássa, nyugtalan vagyok, szeretném tudni ügyem mibenlétét.</p>
            <p>– Jól van, elmondom – szólt Maszlaczky, megnyerve Abellino szelídsége által. – De
               azután közbe ne vágjon, kedves nagyságos úr, mert én tudom, hogy mit beszélek, s
               értek az informáláshoz, tehát tessék hozzám közelebb húzni a székét!</p>
            <p>Ezzel zárt szekrényét kinyitva, annak egyik fiókjából egy összekötött pörnyalábot
               húzott elő, melynek borítékjára nagy betűkkel volt felírva:</p>
            <p>“Kárpáthy contra Kárpáthy.”</p>
            <p>Ez tehát az emlékezetes pör.</p>
            <p>Abellino kényelembe iparkodott magát tenni kényelmetlen ülőhelyén, s kezét feje alá
               tette, tenyerét füléhez tartva titkosan, nehogy egy szót elszalasszon a
               mondandókból.</p>
            <p>– Mielőtt az ügyállás leírásához fognék, jó lesz kedves nagyságodnak emlékezetébe
               hoznom a pör alapját, mindenekelőtt pedig megengedi kedves nagyságod, hogy pipára
               gyújtsak.</p>
            <p>– Csak tessék.</p>
            <p>A pipa füstölt; az ügyvéd elkezdé a Kárpáthy-pör körülményeinek összeállítását, mely
               valóban hasonlított egy kisregényhez.</p>
            <p>– Látja, kedves nagyságod, mily zárva tartom ezen pört, ember szeme ezt nem látja
               soha, kivéve a bírákat és az ügyfelek prókátorait; még maga az alpörös személy,
               Kárpáthy Zoltán sem tud felőle, gyámnoka ügyködvén helyette. Minden betűt magok az
               illető felek írnak bele, s valahányszor előveszik az ítélőszékeken, még a jurátusokat
               is kiküldik a teremből. Ebből láthatja nagyságod, mily fontos és rendkívüli per a
               Kárpáthy contra Kárpáthy.</p>
            <p>Abellino ez unalmas bevezetés alatt azzal mulatta magát, hogy ujjával nagy betűket
               irkált ama gömbölyű asztalra, mire azt poros voltánál fogva igen alkalmasnak
               találta.</p>
            <p>Maszlaczky úr nagy lélegzetet vett a pipából, s folytatá:</p>
            <p>– Kedves nagyságod, a dolog így áll. Kedves nagyságod még jó fiatal korában
               méltóztatott elpazarolni atyai örökét...</p>
            <p>– Ugyan, ne kezdje hát Ádámnál, Évánál!</p>
            <p>– Instálom! Én nem vagyok kedves nagyságának panegiristája, aki csak olyan dolgokat
               mondjon el, amik kedves nagyságának életében dicséretre méltók, sem pedig anekdoták
               gyűjteményének írója, amit hátulról is lehet előre olvasni; hanem én ügyvéd vagyok,
               ki ha valamit előad, annak logikai összeállításban kell megtörténni. Azért semmire se
               felelje azt kedves nagyságod: “Ezt már tudom, ezt már nem akarom hallani”.
               Rekapituláljuk.</p>
            <p>Abellino kénytelen volt figyelmezni, nehogy olyasmit szalasszon el, amit még nem
               tud.</p>
            <p>– Miután saját vagyonát elverte kedves nagyságod, igen természetes óhajtással fordult
               nagybátyja, s nagyságos Kárpáthy János úr felé, kinek félmilliót jövedelmező birtoka
               szintén nagyságodra volt szállandó. Ezt nagyságod már gyermekkorában tudta, mert
               midőn édesatyja meghalt, János úr már akkor is túl volt az ötven éven, s oly életmód
               mellett, amilyet ő viselt, lehetetlen volt attól tartani, hogy családot hagyjon maga
               után. Azonban az évek haladtak, s a gazdag nagybátyja mégsem akart meghalni, mi
               kedves nagyságodra nézve a körülmények nyomasztósága mellett majdan tűrhetlenné
               kezdett válni, s kedves nagyságod nem vala rest a késedelmes halál siettetésére
               mindent elkövetni, amit alkalmasnak talált.</p>
            <p>Abellino indulatosan közbe akart vágni.</p>
            <p>– Csak ne szakítson félbe – rikácsola Maszlaczky úr –, ez úgy van, ahogy mondom, ezt
               a törvényszék előtt sem lehet eltagadni; koporsót küldött nagyságod nagybátyja neve
               napjára, mire azt szinte halálosan megütötte a guta. No, jól van; tréfa volt, azt
               mondja nagyságod. Hanem ami azután következett, az többé nem lett tréfa. Az öregúr
               efölötti bosszújában megházasodott, elvett egy nagyon rossz hírű családból való
               leányt. No, itt tessék megfogni a történetek csomóját, mert ezen fordul meg minden.
               Nemde azért vette el a leányt, hogy nagyságod bosszújára örököst hagyjon maga után.
               Ez világos. És éppen ezért vett egy oly kétértelmű családból való leányt, hogy ez a
               föltétel annál valószínűbb legyen. Ő maga ekkor már hetvenesztendős volt. És íme,
               amitől félni lehetett, az kedves nagyságod vesztére megtörtént; a nő anya lett, s
               midőn kedves nagyságodnak kellett volna a megürült kárpátfalvi jószágba bevonulni,
               ugyanakkor egy kis fiúcskát kereszteltek a kastély templomában Kárpáthy Zoltánnak,
               aki nagyságod boldog álmait a legelső sírásával, mellyel a világra jött, semmivé
               tette.</p>
            <p>– Tovább már! – nyüzsgött Abellino nyughatatlanul.</p>
            <p>– Csak rendén. Nagyságod kegyetlenül meg volt csalva; a dolus malum világos; ez több
               mint csalárdság, ez stellionatus! Valakit törvényes örökétől ily nyilvánságos módon
               megfosztani. Hiszen vannak rá esetek a bibliában meg a krónikákban, hogy hetvenéves
               férfiaknak még fiaik születtek, de azok mind nem oly kicsapongó életmódot követtek,
               mint nagyságod urabátyja; tehát nem égre kiáltó-e ez?</p>
            <p>– Jól van, jól van. Mit ér, ha én helybenhagyom?</p>
            <p>– Én csak logikai következtetésem elismerését kívántam. Kedves nagyságod meg volt
               csalva, semmivé téve; futott ügyvédekhez, törvénytudókhoz. Senki sem nyújtott
               biztatást. Ne tessék hinni, hogy azért, mintha nem tudtak volna; hanem mivel nagyon
               kockáztatott vállalatnak tekinték oly ügyet megkezdeni, hol az alpörös egy oly nagy
               befolyású, oly – érdemei szerint-e vagy nem, az más kérdés – köztiszteletben álló
               férfi, mint az ifjú Kárpáthy örökös gyámatyja, gróf Szentirmay úr, kinek emellett még
               felszámíthatlan gazdagsági források is állanak rendelkezésére, míg a felperesi ügyvéd
               – megbocsát kedves nagyságod e kitételért – a pör bevégeztéig még a költségeket is
               maga kénytelen fedezni, amint cselekszem én már tizenkét esztendő óta.</p>
            <p>Itt megállt Maszlaczky úr, mintha időt akarna engedni a bárónak, hogy e
               szívességeérti hálaérzeteit szavakba foglalhassa, de ami annak eszében sem volt, s
               így folytatá tovább:</p>
            <p>– Végre hozzám vetődött kedves nagyságod e panaszával, s én felvállaltam azt.
               Megvallom, nem az ígért összeg, mely úgyis nagyon bizonytalan, késztetett rá, mint
               inkább tulajdon szenvedélyem. Nekem szenvedélyem a szép per. És ez szép per fog
               lenni. Még csak ezután lesz az. Amilyen egy században fordul elő egy. Uram, egy
               szépen kiszámított, keresztülvitt ügy gyönyörűbb a legnagyobbszerű ütközetnél. Itt
               egy nyugodt kombináció, ott egy fortélyos csavarulat, majd egy döntő oklevél
               közbehajított Brennus-kardja, a pszichológiai hálózat, mely az ellenfelet megkötözi,
               a figyelem félrevonása a veszélyes helyekről s élénk ostromlása a talált gyöngéknek;
               az igazság meggyőző kiderítése ott, hol egy írott betű nincs, melyből kiindulni
               lehessen – ezek az igazi ügyvéd éleményei; aki ezekhez nem ért, aki csak azt tudja,
               azt látja, ami előtte van, aki nem képes magát beleélni a pörébe, s csak a
               tripartitumból puskázik, az maradjon a falujában tyúkprókátornak...</p>
            <p>– Éspedig, íme, ön is elveszti a pörömet! – szólt közbe Abellino, kit bosszantani
               kezdett ez a felszított dicsekvési tűz.</p>
            <p>– Csak lassan, kedves nagyságos úr; azt még nem mondtam, hogy elveszítjük a pert.
               Megvertek, de le nem győztek bennünket. Visszavetettek, de el nem űztek. Az első
               kiindulási pont gyenge volt, másikat kell keresnünk. Első vázlatunk az volt
               bebizonyítani, miszerint Kárpáthy Zoltán nem lehet Kárpáthy János fia. Itt két dolog
               volt kiderítendő: az egyik néhai Kárpáthy Jánost illeti, a másik meghalt nejét. Az
               első pontra számtalan bizonyítványunk van, és azok kielégítők. Az az előnyünk van,
               hogy a fővádlottak meghaltak, és nem védhetik magokat többé. Megeskettük Kárpáthy
               János orvosait, egykori cimboráit, a parasztleányokat, kiket udvaránál tartott. E
               részben több bizonyítványunk van az elégnél.</p>
            <p>– Reménylem, hogy ez a per nemigen fog nyomtatásban napvilágot látni – szólt Abellino
               kacagva, kinek e percben is leginkább a helyzetek frivolitása tűnt fel.</p>
            <p>– Nem is arra való. Az ilyen titkok csak azért idéztetnek elő, hogy az igazságot
               segítsenek kideríteni, s miután megtevék szolgálataikat, ismét az örök hallgatásnak
               adatnak által. Senki sem tekint azokba, mint csupán olyan emberek, kiket esküvés
               kötelez a hallottakból semmit ki nem mondani. A közönségre nézve mindez mély titok
               marad.</p>
            <p>– De a végeredmény? Ez mégsem maradhat titok.</p>
            <p>– Igen. Átlátandja kedves nagysád, ha végighallgat, miszerint én tudom, mit
               cselekszem. A néhai Kárpáthy Jánost érdeklő ponton kívül még egy másik is volt, amit
               fel kelle derítenünk, Kárpáthy Jánosné néhai Mayer Fanny föltételezett hűtlensége. És
               ez volt a fő pont, ez volt az Achilles-sark. A megholt úrnőre senki sem bírt semmi
               gyanút okozó tényt felhozni. A világ szemei előtt feddhetetlen életet élt. Mi
               iparkodtunk gyanúinknak családja hírnevében alapot keresni; felhoztunk égre kiáltó
               dolgokat, mik a Mayerék házánál történtek, nénjei életmódját, piaci hírré vált
               botrányokat; mindezeket megcáfolá ellenfelünk azon egyszerű ténnyel, miszerint Mayer
               Fanny gyermekévei óta idegen háznál neveltetett, rokonai romlott körétől távol,
               szigorú, erényes emberek között. Csupán egy szalmaszálunk volt még, amihez
               ragaszkodnunk lehete: azon eset, ami egykor méltóságod és Mayer Fanny között
               történt.</p>
            <p>– Uram! – kiálta felkelve helyéből Abellino, a felháborodás teljes
               indulatosságával.</p>
            <p>– Ne tessék indulatba jönni, kedves nagyságos úr. Én tudom, hogy erről kedves
               nagyságod nem örömest hall beszélni. Egy nő által megcsalatni. Ez olyan kényes dolog,
               amire senki sem szívesen emlékezik. Megengedem. Azonban nekünk szükségünk volt erre a
               perben. Ha bebizonyíthattuk azt, hogy Mayer Fanny egykor elfogadta nagyságod
               ajánlatát, mely őt nemigen törvényes állással kínálta meg, akkor megsemmisítők annak
               erkölcsi értékét. És az öreg Mayerné már kész is volt rá, hogy ez alkudozások folyama
               iránt tanúskodjék. Csodálkozni méltóztatik. Óh, ez az asszonyság, aki képes volt
               eladni leányát, eladja az unokáját is, kivált miután ez mit sem akar róla tudni. Az
               ígért jutalomért letette volna az esküt, melyre szükségünk volt.</p>
            <p>– Ön igazán ördöngös egy fiú, Maszlaczky.</p>
            <p>– Dehogy vagyok az, kedves nagyságos úr. Egész számításom dugába dőlt egy igen
               egyszerű körülmény miatt: a tekintetes királyi tábla megtagadta Mayernétől az esküt;
               juramentum contra pudicitiam!</p>
            <p>Abellino a bosszú és csalatkozás keservével sóhajta fel:</p>
            <p>– Eszerint perünknek vége van.</p>
            <p>– De nincs! – kiálta felugorva élénken a fiskális, mint egy kis bodzabélbáb. – Éppen
               most jövünk az igazi útra. Tizenkét évig kutattam, fürkésztem e perben; családok
               mélységes titkait lestem el, elvetett szavakat hordtam rakásra, s itthon
               összeállítottam azokat, és most, midőn ellenfeleink azt gondolják, hogy levertek
               bennünket, éppen most kerülünk felül, s amidőn ők bennünket megcáfolni iparkodva
               regényes nimbusszal vették körül Kárpáthynét, éppen azáltal adták kezembe a kulcsot,
               mellyel én e rejtély zárait fel fogom nyitni.</p>
            <p>Az ügyvéd arcának ragyogásán látszott, mennyire meg van elégedve dialektikájával
               önmagában.</p>
            <p>– Ez ideig csak igen általános pontok felett civakodtunk; én engedtem embereimet
               belehevülni a munkába. Most következik majd a specifikus támadás, az eddigi csak
               megszállás, csak hadkészület volt; most következik a réslövés, az ostrom.</p>
            <p>– Valóban, hosszú megszállás volt; tovább tartott a trójainál.</p>
            <p>– Csendesen, kedves nagysád. Nekem szükségem volt erre a tizenkét esztendőre,
               okvetetlen szükségem. Majd meg fogja kedves nagysád azonnal érteni, hogy ez elmúlt
               tizenkét év és még néhány lefolyandó év eredménytelensége nagyszerű eredmény reánk
               nézve.</p>
            <p>Az ügyvéd benső örömmel mosolygott, mutatóujjával orrcimpáját pirosra dörzsölve.</p>
            <p>Abellino egész lelkével rajta függött.</p>
            <p>– Nekem régóta megvan az emberem, aki ellen egyenesen fogom intézni támadásomat –
               folytatá az ügyész. – Nem a megholt Kárpáthy, nem annak neje, nem fia áll többé
               velünk szemközt, hanem valaki más, ki önmagát észrevétlenül adta kezembe; évek
               lefolyta alatt lassan körülhálóztatva, s nem is gyanítva, hogy minden elejtett
               szavából egy göcs támadt, mely őt tőrben tartja, mint az ostoba fürjet.</p>
            <p>– Ki az?</p>
            <p>Maszlaczky súgni akarta a nevet, azonban eszébe vevé, hogy ezt Abellino nem fogja
               meghallani, azzal kinyitá a kancellária ajtaját, s rákiálta Bogozyra:</p>
            <p>– Nézze meg, fráter: be van-e zárva az előszoba ajtaja?</p>
            <p>Míg ez künn járt, azalatt odasietett Abellinóhoz, s tölcsérül idomított markán
               keresztül fülébe kiáltá:</p>
            <p>– Ez gróf Szentirmay Rudolf!</p>
            <p>– Valóban! – kiálta fel Abellino örvendő arccal, mely azonban hirtelen ismét elébbi
               feszültségébe tért vissza. – Nem értem.</p>
            <p>– Majd mindjárt megmagyarázom – szólt Maszlaczky úr, felülve kerek székére.</p>
            <p>E pillanatban csengettek. Bogozy morogva ment az ajtót kinyitni. Ezalatt Maszlaczky
               sebtében összeköté a percsomagot, elzárta szekrényébe, várva, hogy ki jő most.</p>
            <p>Csak az öreg Tamás volt. Hozott egypár vajasszarvast a péktől, s azokat letette az
               asztalra.</p>
            <p>Maszlaczky úr elvette a szarvasokat a tányérról, megropogtatá, egyet kettétört, és a
               szájába dugá:</p>
            <p>– Felséges szarvasokat sütnek itt Pesten. Nem tetszik, kedves báró? Én minden reggel
               ilyet eszem kettőt, ez az én reggelim. A kávé nekem nem jót tesz. Ellenben ezeket a
               szarvasokat igen jól tudják sütni. Csak az az egy hibájok, hogy napról napra kisebbek
               lesznek. Jurátus korunkban éppen kétekkorák voltak. Nem parancsol egyet, kedves
               báró?</p>
            <p>A becsületes férfiúnak igen jó életműszerei lehettek. Legkevésbé sem látszott
               étvágyára hatni azon körülmény, miszerint ő e percben éppen egy egész család
               lételének megmérgezésén jártatja elméjét, oly nyugodt lélekkel ropogtatta a
               vajasszarvasokat, teljesen átengedé magát a szibaritai élvezetnek. Abellino már bánni
               kezdé, hogy az egyik szarvast el nem fogadta; legalább úgy hamarább készen lettek
               volna vele.</p>
            <p>Végre elgyűrte az utolsó falatot is, s leütve tenyereiről a morzsákat, folytatá
               magyarázatát:</p>
            <p>– Én egyenesen Szentirmay grófot vádolom házasságtöréssel.</p>
            <p>Abellino maga is összeborzadt e szavakra.</p>
            <p>– Ez veszélyes játék.</p>
            <p>– Ez nem játék. Bizonyítványok vannak kezeim között; óh, annyi éveken keresztül nem
               hiába jártam én ezen gőgös nagyurak között – bocsánat, nagyságod is közőlök való –,
               ők azt hitték, hogy én vagyok az ő bolondjuk... Bizonyítványok vannak kezemben!</p>
            <p>S ezt mondva diadalmasan ütött bezárt szekrénye írólapjára rövid tenyerével.</p>
            <p>– Azon buzgóság, melyet a gróf gyámfia ügyében tanúsított, alkalmat nyújtott nekem a
               közte és a fiú szülői közt létezett viszony kifürkészésére. Kutatásaim célhoz
               vezettek. Világos, hogy Szentirmay egy egész hetet töltött a Kárpáthyak madarasi
               kastélyában, amidőn az öreg Kárpáthy, nem törődve nejével, engedé őket mulatni
               egyedül, a grófnő egy akkori szobalyánya bizonyítja, miszerint ugyanez időben oly
               éles családi viszály támadt a gróf és neje között, hogy a grófnő több napokon át
               bezárta szobáját férje előtt. Ez fontos körülmény. Rövid idő múlva egy társaságban
               férfiak tréfás célzatokat mondának Kárpáthyné felől, amidőn Szentirmay gróf
               közbelépett, s mindenkit párbajjal fenyegetett, aki e nő felől tiszteletlenül szól;
               a haldokló nő halálos ágyán azt kívánta, hogy gyermeke Szentirmay gyámsága alá
               adassék; mit a halál révén levő férje meg is erősített; a gróf éltes nőrokona, Marion
               kisasszony többször említé kötekedve, hogy az ifjú Kárpáthy Zoltán arca mennyire
               hasonlít Rudolf gróféhoz; azontúl a gróf gyöngéd, valóban atyai szeretetének
               nyilatkozványai mind megannyi tanúbizonyságok, melyek őt kompromittálják. Ha megvan a
               kezdet, önként jön a folytatás; egy pont, egy adat tízet húz maga után. A grófnak
               vannak ellenségei, pártviszályosai, elkergetett cselédei, sértett hivatalnokai,
               azok mind sietendnek, ki bosszúból, ki jó remény fejében ellene adatokat
               szolgáltatni, apró eseményeket kigömbölyített tényekül adni elő, miknek összegéből
               én, mint a napvilágot fogom kideríteni a súlyos vád eltagadhatlan alakját; ily módon,
               uram, gyilkosságokat is hoztak már napfényre; rémséges bűnöket, mik az emberi szívek
               fenekére voltak elásva, sikerült a törvénytudóknak lélektan és bölcseleti eljárás
               útján napfényre hozni, s ez nem csekélyebb bűntett bármelyiknél azok közől, miket
               Pitaval velünk megismertet.</p>
            <p>Abellino egészen megittasodott az ügyész ékesen szólásától. Felkelt, nyakába borult,
               és megölelé:</p>
            <p>– Uram, ön nagy ember!</p>
            <p>Azután visszaült székére, még egyszer elmondva:</p>
            <p>– Ön nagy ember.</p>
            <p>Maszlaczky nem szerette, ha dicsérték; ő nagyobb arisztokrata volt, mint azok, kik
               inasaik gombjaira is címereiket veretik; ő eszére volt dölyfös, s még az is bántotta,
               ha valaki dicséri, mert hisz azt, hogy ő okos ember, éppen oly megszokott eszmének
               lehet tekinteni, mint hogy egy grófot méltóságos úrnak hínak. Abellino pedig
               magánkívül volt örömében.</p>
            <p>– Ah, az öröm elfojt annál a gondolatnál, hogy ezt az embert, ezt az örökké
               gyűlöletes embert összetörjük. Nem a vagyon, nem a gazdagság reménye éleszt föl,
               hanem az, hogy őt megalázva, megbecstelenítve lássam, botránykőre állítva ostoba
               imádói előtt. Ennek örülök, ez jólesik.</p>
            <p>– No, ebben a gyönyörűségben aligha fog részesülni, kedves nagyságod – szólt közbe
               szárazon Maszlaczky.</p>
            <p>– Mit beszél ön ismét? – kérdé Abellino elbámulva. – Hát bolonddá tart-e engem, vagy
               gyermek vagyok én, hogy egy percben felbiztat, másikban lehűt?</p>
            <p>– Én csak annyit ígértem, amennyit teljesíteni fogok: a Kárpáthy-uradalmakat mostani
               tulajdonosától visszavenni. Amit kedves nagysád oly örömmel vár, Szentirmay gróf
               botránykőre állítását, erre nekem egy csepp szükségem sincs.</p>
            <p>– Ön fél!</p>
            <p>– Nem félek. Senkitől sem félek. Párbajt nem vívok, ezt már régen kimondtam, ahol
               pedig tollal kell harcolni, ott helytállok magamért akárki ellenében. Én Szentirmay
               gróf ellen odáig vihetem a dolgot, ameddig nekem tetszik; de nekem szubsztrátum kell,
               és nem skandalum.</p>
            <p>– Folyvást nem értem, amit ön beszél.</p>
            <p>– Azt elhiszem – szólt az ügyvéd nyugodt büszkeséggel. – Az nem is oly egyszerű. Ha
               értené a törvénykezések folyamát, belátná a bizonyítékok súlyát kedves nagyságod,
               akkor meg tudná különböztetni azt, miszerint az általam felhozott vádterv által
               annyit elérhetünk ugyan, hogy ha nyilvánosság elé kerül a pör, ami végítélet folytán
               megtörténik, akár ellenünk, akár mellettünk szóljon az, ezáltal gróf Szentirmay a
               világ szemei előtt meg van bélyegezve, családja előtt gyanúba hozva, közte és az ifjú
               Kárpáthy között kiegyenlíthetlen szakadás előidézve.</p>
            <p>– Én éppen ezt akarom elérni.</p>
            <p>– Én pedig éppen ezt akarom kikerülni. Kedves nagyságod úgy cselekednék, mint egy
               regényíró, ki halomra öl, akiket nem szeret, én pedig úgy cselekszem, mint filozóf
               és fiskális, ki élni hagyja ellenfeleit, de tartozásaikat kérlelhetlenül
               egzekválja.</p>
            <p>– Ez a Zoltán úrfi jelenleg mintegy tizenhárom vagy tizennégy éves. Én hagytam őt
               nőni szép csendesen, s nem siettem vele, míg ekkora nem lett. Valóban derék, szép
               ifjú. Oly kifejlett, mint más tizenhat éves korában; gyönyörű alak, arc és termet. És
               amellett oly nemes szívű, oly gyöngéd, teli jó érzelemmel. Meglátszik rajta
               Szentirmay nevelése; lelke, teste viharokhoz edzett, tettekre, küzdelmekre kész; kész
               a legnagyobb áldozatra azért, akit szeret, és szeretni tud egész lelkével. Gyámatyját
               és annak nejét imádja, bálványozza, és azok valóban meg is érdemlik azt...</p>
            <p>– De uram, mi lelte önt e dicséretekkel? Engem akar-e próbára tenni?</p>
            <p>– Csak türelem, kedves nagyságos úr. Ez mind a dolog érdemére tartozik. Még az is
               valószínű, hogy az ifjú Kárpáthy sokkal szorosabban van fűzve a Szentirmay-családhoz.
               Én láttam a minap, minő gyöngéd féltékenységgel viseltetett a gróf lyánkája
               irányában; az ilyen gyermekkori viszonyok erősek szoktak lenni.</p>
            <p>– Csak nem gondol ön erre komolyan?</p>
            <p>– Sőt igen helyesnek találom azt, mert köztünk mondva, én legkevésbé sem hiszem azt,
               hogy Szentirmay gróf legkisebb tilos viszonyban is állt volna Zoltán anyjával, és így
               semmi megróni valót nem találok a fentebbi eszmében. Ezt csak kettőnk közt
               mondom.</p>
            <p>Abellino a szobát érzé maga körül forogni e szavakra.</p>
            <p>– Én oly ártatlannak tartom ebben a grófot, mint saját magamat; hanem ez nem tartozik
               a dologra. Kárpáthy Zoltán bizonyosan ábrándozott már gyermekésszel a kis Katinka
               szép szemeiről, s több efféle. No, iszen ezt nem szükség magyarázni, mindnyájan
               voltunk fiatalok.</p>
            <p>Abellino fölkelt, s félretolta a széket.</p>
            <p>– Alászolgája, uram. Ön úgy látszik, mulattatni akarja magát velem; köszönöm. Ha
               regényt akarok olvasni, megyek a kölcsönző könyvtárba.</p>
            <p>Maszlaczky megfogta a báró kezét, s kényszeríté ismét helyre ülni.</p>
            <p>– Én egész komolyan a tárgyról beszélek, és én nem szoktam haszontalanul fecsegni
               soha. Kedves nagyságod, jól tudom, hogy nincs szoktatva a hosszas figyelmezéshez;
               hanem ezúttal éppen kíváncsi volt pere felől tudakozódni, tehát legyen szíves azt
               végighallgatni is.</p>
            <p>– De mit tartoznak e magasztalások ügyemhez?</p>
            <p>– Nagyon sokat. Az ránk nézve igen fontos és sarkalatos körülmény, hogy az ifjú
               Kárpáthy nemes szívű, ábrándos, heves és érzékeny jellem legyen, és hogy a
               Szentirmay-család magas tekintélye, világi állása, családi viszonya előtte szent,
               törhetlen bálványul álljon; mert győzelmünk alapja ez. Az ifjú mindekkorig semmit
               sem tud az őt fenyegető perről. Természetes. Ebben oly botrányos helyzetek, oly
               sikamlós kitételek fordulnak elő, hogy azoknak sejtelme elől is zárni kell minden
               ifjúi szívet. Míg teljes korúvá nem leend, addig a növelési rendszer ellen elkövetett
               bűn volna e pert vele megismertetni.</p>
            <p>– Tehát reményli ön, hogy perünk még odáig elhúzódik.</p>
            <p>– Elébb a kérdés meritumára azt felelem, hogy “nem”; azután pedig az ebben
               foglaltatott szarkazmusra bátor vagyok viszonozni, miszerint húzódjék bármeddig ez a
               per, azért rám nézve nem leend az “bona vacca” (jó fejőstehén), miután a
               perköltségeket is saját erszényemből előlegezem. De nem fog sokáig húzódni. Én
               megindítom az új akciót, mely súlyosítani fogja a pert, s iparkodom ezalatt úgy
               bebonyolítani azt, hogy ha Szentirmay gróf az angyalok köntösét venné is magára, a
               puszta érintkezés által oly tarkává legyen, mint a gyöngytyúk. (A fiskális úr nem
               állhatá meg, hogy ez ötletének ne kacagjon.) Én valóban sajnálom a nemes grófot, neki
               ez sok szenvedést fog okozni, de azon reményben vagyok, hogy mindez a legjobbra
               forduland, s végtére mégsem fog kárára szolgálni. Az ifjú Kárpáthy még egy betűt sem
               ismer e perből.</p>
            <p>– De, mon Dieu! Ezt már tizenkilencedszer hallom.</p>
            <p>– Jupiter tonans! Kedves nagysád olyan türelmetlen. Miért mondom el annyiszor?
               Quoniam in hoc signo vinces (mert e jegyben győzünk). Midőn eljövend az idő, hogy az
               ifjú Kárpáthy azon korba lép, melyben az ifjúi érzelmek teljes forrásukban vannak,
               amidőn a fiatal szív oly hirtelen kész gyors, heves elhatározásokra, akkor gondunk
               leend rá e per iránti kíváncsiságát felgerjeszteni, alkalmat szolgáltatunk neki, hogy
               e pert végtül végig elolvashassa.</p>
            <p>Itt nagy lélegzetet vett az ügyész, mintha valami láthatatlant, ami mellére
               súlyosodik akarata ellen, le akarna vetni onnan.</p>
            <p>– Nos, kedves nagyságos úr, kezdi-e ön érteni a többit? Ha e romlatlan kedélyű, nemes
               szívű ifjú végigolvasandja azon borzasztó iratokat, mikből ha egyet szélnek
               bocsátanak, be van fertőzve atyjának, anyjának emléke, feldúlva gyámatyja családjának
               boldogsága, széttépve erőszakosan minden kötelék közte és annak gyermekei között; mit
               fog akkor ez ifjú cselekedni? Engedni fogja talán, hogy a per tovább folyjon, hogy
               gyalázatra hurcolják azon ősz férfiúnak nevét, kit ő csak tiszteletreméltó arcképében
               tanult atyjául ismerni, s azon nő ártatlanságát, kinek anyai szende vonásai most is
               ágyával szemben mosolyognak reá? Engedi-e, hogy azon férfi, ki neki atyja után atyja
               lett, családja előtt, a világ előttt gyanúsítva, megbélyegezve álljon, hogy a féreg
               bevegye magát azon boldogság gyökereibe, mely vele is oly soká közös volt? Hogy a
               világi balítélet kitiltsa őt azon család tagjai közől, melyhez őt az ifjúkori
               ábrándok helyett undorító, szégyenlendő testvéri szeretet bűnös bilincsei kötik? Nem
               inkább tűzbe hajítandja-e a pert, nem várva be a kétségbeejtő végítéletet, s
               beleegyezik föltételeinkbe, amiket mi fogunk eléje szabni, csak hogy megmentse holt
               szülői tiszta hírnevét, gyámja boldogságát és azt az ifjúkori ábrándot, mely ép
               lelkek előtt annyira becses, s lemond inkább kincseiről, csak hogy azt mondhassa:
               “Mindez nem volt igaz, el van feledve, el van törölve örökké. Senki sem tudja, való
               volt-e, nem-e”.</p>
            <p>Abellino lélegzetvétel nélkül bámult a beszélőre. Oly borzasztó volt az mind, amiket
               ez mondott, hogy az elfásult szív idegei is érzették a nyomást, amit rájok
               gyakorolt.</p>
            <p>Az ügyvéd úr kiverte pipájából a hamut. Őt magát nem hatotta az meg. Nála csak
               dialektikai gyakorlat volt az előadás. Meg volt elégedve a hatással, mely védence
               arcvonásaiban tükröződött.</p>
            <p>Újra pipára gyújtott, s füstölt maga körül, mintha méheket irtana, s időközben
               dicsérte a dohányát; elmondta, hogy kitől kapta azt ajándékba, és hogy ki által
               szokta megvágatni.</p>
            <p>Abellinónak pihenés kellett, míg eszméit rendbe szedheti. Kezeit lassankint zsebeibe
               mélyeszté, s a magasba tévedező tekintetén úgy meglátszott, hogy képzeletében már
               Kárpátfalva urának látja magát ismét.</p>
            <p>Egyszerre térdeire csapott kezeivel, s szakadatból (ex abrupto) felkiálta:</p>
            <p>– S valószínűnek tartja ön ezt?</p>
            <p>A fiskális elébb egyet-kettőt billentett a fején, s olyakat szítt a csibukból, hogy
               az orcája kétfelől behorpadt bele; csak azután tartá helyesnek felelni, be-bedugva
               száját a borostyánkő szipával, mikor több ige jött ki rajta a szükségesnél.</p>
            <p>– Csalhatatlanul. A filozófia nem csal. Amely ügyvéd a pszichológiához nem ért, az
               menjen kukoricát kapálni. Azonban mindez nem elég.</p>
            <p>Abellino újra meghökkent:</p>
            <p>– Mégsem elég.</p>
            <p>A pipa rosszul kezdett égni; Maszlaczky úr kénytelen volt egy akkor divatba jött
               fortélyos tűzi műszert munkálatba hozni, mely abból állott, hogy apró piros végű
               fácskákat egy kis üvegbe kellett ütögetni, melyben vitriolos holmi volt, azt azután
               hirtelen kirántani. Tizedik, huszadik meggyúlt. Addig ideje volt Abellinónak
               nyugtalanul ismételni: mi nem elég, hogyan nem elég?</p>
            <p>Végre elsült egy gyufa. A pipa újra füstölt, de ki kellett tölteni a fejéből a
               narkotikus nedvet: csak a padlóra.</p>
            <p>– Az a fő-fő baj, kedves nagyságos úr, ami mind ez ideig gátolta előrehaladásunkat,
               hogy nincsenek hatalmas pártfogóink.</p>
            <p>– Én bámulok. Ön azt állítá, hogy legjobb ismeretségben van a főtörvényszékek minden
               tagjaival.</p>
            <p>– Az igaz. Ők engemet szeretnek és becsülnek, de ez kevés; nekünk valaki kellene, aki
               magát kitegye érettünk; aki sürgesse, hajtsa a pört, aki mindennel megküzdjön, ami
               ellenünk áll; egyszóval: aki egészen sajátjának tekintse ez ügyet; ilyen emberre van
               nekünk szükségünk.</p>
            <p>– Hát szerezzen ön olyat. Ez az ön dolga. Én keressek?</p>
            <p>– Nem szükség. Már én találtam. Van egy kifáradhatlan férfiú, ki már azáltal is, hogy
               a semmiből küzdötte fel magát a magasra, tanúsítá azon erélyt, melyre minekünk
               okvetlen szükségünk van. Nagyságos Kőcserepy úr, ha méltóztatik ismerni. – Van
               szerencsém.</p>
            <p>– Ezt meg kell nagyságodnak nyerni minden áron. De egészen megnyerni, hogy ez ügyet
               tökéletesen magáévá tegye. Érti, kedves nagysád?</p>
            <p>Abellino iparkodott utolérni az ügyvéd gondolatait.</p>
            <p>– Hát hogyan nyerjem meg, mondja ön. Eljárjak pikétpartikra a nagyságos úrhoz, vagy
               udvaroljak a nagyságos asszonynak? Nőül vegyem a leányát, vagy mi?</p>
            <p>Maszlaczky úr nagyot kacagott.</p>
            <p>– Nem úgy, kedves nagysád; dehogy. A tanácsos úr nem kártyázik soha; a nagyságos
               asszony nincs imádókban megszorulva, s nemigen törődik velök. Ami pedig a kisasszony
               nőül vételét illeti, azt már csak nem tartja nagyságod valami lekötelező
               csaléteknek?</p>
            <p>Abellino szétnézett a levegőben, mintha azon gondolkoznék, hogy vajon nem volt-e ez
               gorombaság, amit most Maszlaczky mondott. Nagyon cifrán volt kitéve; nem értette
               egészen.</p>
            <p>A fiskális most tökéletesen komoly arcot öltött, s még a pipát is letéve, egész
               szelíd hangoztatással monda a bárónak:</p>
            <p>– Nem úgy, kedves nagyságos úr; nem úgy. Hanem én megmondom, hogyan. – Ajánljon
               kedves nagyságod “cessziót” Kőcserepy úrnak.</p>
            <p>Abellino rábámult:</p>
            <p>– Qu’est que diable que cela ez a “cessio”? Mi az?</p>
            <p>– A cesszió olyan törvényes aktus, minél fogva valaki valamely birtokhozi jogait egy
               más idegenre ruházza át.</p>
            <p>– És miért tegyem én azt?</p>
            <p>– Mert ezáltal a per sikerét csalhatatlanul biztosítjuk.</p>
            <p>– De mit használ nekem a siker, ha másnak engedtem a jogokat?</p>
            <p>– No, az természetes, amit mondanom sem kell kedves nagyságodnak, hogy Kőcserepy a
               kedvező eredmény esetére kedves nagyságod bonifkációjáról gondoskodnék.</p>
            <p>– Ne beszéljen énelőttem diákul. – Mi a hét mennykőrül gondoskodik?</p>
            <p>– Rendes évi jövedelmet fog kedves nagyságodnak határozni, és adósságait
               kifizeti.</p>
            <p>– A saját birtokomból?! – kiálta fel Abellino dölyfös akcentussal. – Ez már
               mulatságos. Ez furcsa. Nagyon furcsa.</p>
            <p>– Semmi furcsa sincs benne; először azért, mert az a birtok kedves nagyságodnak még
               nem sajátja, és nagyon kétséges, hogy a mondott föltétel nélkül fog-e valaha azzá
               válni; másodszor, nagyon jól tudja azt kedves nagyságod is, más is, miszerint kedves
               nagyságod annyira el van halmozva adósságokkal, hogy a Kárpáthy-uradalmak minden
               folyó jövedelmeiből nem volna képes azoknak tizedrészét kielégíteni; emellett kedves
               nagyságod gazdálkodási módszere is sokkal ismeretesebb, mintsem kételkedni lehetne
               felőle, miszerint pár év múlva az egész Kárpáthy-örökség ugyanazon az úton fog menni,
               melyen az édesatyjáról örökölt vagyon elment, s a kárpátfalvi kastély előtt éppen úgy
               megütik a dobot, miként megütötték a madarasi kastély előtt, s többé nem lesz egy jó
               bolond nábob, ki azt a család számára megvásárolja, hanem szét fog diribdaraboltatni
               a gyönyörű ősi telek, és soha nem hallott nevek statuálják magokat benne. Azért én
               éppen nem látok okot kedves nagyságod érzékenykedésére, ki egy időben nem irtózott
               egy francia pástétomsütőből lett bankárnak lekötni úri jószágát, virtualitását, hogy
               miért retten most vissza azon gondolattól, miszerint az egy becsületes, tekintélyes
               magyar nemes kezére jusson; imprimis, midőn jelenleg sokkal távolabb van kedves
               nagyságod annak birtokától, mint volt akkor, és amidőn semmi kilátása többé, hogy
               utódokat hagyjon maga után.</p>
            <p>– Kérem!</p>
            <p>– Úgy, igaz. Az öreg Kárpáthy Jánosnak hetvenéves korában született fia.</p>
            <p>A fiskális nagyon jóízűen kacagott ez ötletnek, melyet Abellino nem tartott olyan
               igen jónak.</p>
            <p>Néhány perc múlva elpárolgott haragja. Kezdé sejteni, hogy az ügyvédnek igaza
               van.</p>
            <p>– Tehát mit gondol ön, minő föltételei lehetnének Kőcserepy úrnak?</p>
            <p>– Én nem gondolok semmit. Nyilatkozzék, kedves nagysád.</p>
            <p>– Én nem nyilatkozom. Mondják önök, mit ígérhetnek.</p>
            <p>Maszlaczky úr egyet-kettőt rántott a vállán és a szemöldein, egyik lábát a kezébe
               vette, fejét feltartva egy hosszú füstkötelet fújt a padlásig, s kirontott a
               felelettel.</p>
            <p>– Úgy hiszem, fog adhatni kedves nagyságodnak évenkint... évenkint... (itt ismét meg
               kellett kisujjával nyomkodnia a pipa tüzét) évenkint huszonnégyezer forintot.</p>
            <p>– Uram, ön tréfálni látszik – szólt Abellino sértetten. – Huszonnégyezer pengőt,
               midőn én félmillió jövedelmet engedek által. Ah, uram, ez csúfondároskodás. Hiszen,
               ha meg akarom magamat alázni, odamegyek unokaöcsémhez, megkérem szépen, s ő maga
               jószántából adni fog ennyit.</p>
            <p>– Tessék meggondolni, kedves nagysád, hogy a kifizetendő adósságok mennyisége légió;
               pedig míg azok törlesztve nincsenek, addig a csekély apanagiumon kívül kedves
               nagyságodnak semmije sincs. Ezeket tehát le kell róni elébb a jószág jövedelméből.
               És azután ez a jövedelem csak név szerint félmillió, mert annyi ugyan a bevétel, de a
               kiadás felemészti kétharmadát. Nekem Kőcserepy úr sem ingem, sem gallérom, én őérte
               nem beszélek, én nagysád javát akarom előmozdítani.</p>
            <p>– Nem, nem tudok azon gondolattal kibékülni, megbarátkozni, hogy én, mint Ézsau egy
               tál lencséért, eladjam potom díjért ősi birtokomat.</p>
            <p>– Birtokát? A holdban! Hát hol van nagyságod birtoka? – förmedt fel a kis ember, ki
               nagyon hamar tűzbe tudott jönni, s ilyenkor goromba volt, mint a pokróc.</p>
            <p>Abellino mindjárt megjuhászodott, mihelyt valaki még magasabb hangon beszélt, mint
               ő.</p>
            <p>– De mikor az ajánlott összeg oly csúfondárosan csekély ahhoz képest, amit átengedek
               érte. Gondolja meg ön, uram. – E szavakat csaknem alázatosan könyörögve mondá el, s
               annyira elfeledkezék világi méltóságáról, hogy fájdalmas térdeit sziszegve
               dörzsölgeté végig.</p>
            <p>– Édes, kedves nagyságos úr, még egyet mondok, de legyen szíves azt meghallgatni.
               Fordulnak az idő kerekei, és nem tudjuk, mit hoz a holnap. Új eszmék kezdenek
               csírázni az ifjabb ivadék szívében, amikről minekünk még csak sejtelmünk sem volt,
               amidőn betűket tanultunk ismerni. Hallotta-e kedves nagyságod valaha hírét a
               reformereknek?</p>
            <p>– Mi közöm nekem hozzájok? Én már évek óta nem foglalkozom a politikával; miattam
               széttéphetik egymást. Én nem tartozom sem ide, sem oda, én indifferens vagyok, én
               gyűlölöm mind valamennyit; énrajtam egyik sem segít. Én nem avatkozom ügyeikbe.</p>
            <p>– De beavatkoznak ők a nagyságod ügyeibe. Ezek a reformerek egy idő óta két nagy
               eszmét kezdenek pengetni, amiknek a nevei eddigelé nem voltak forgalomban, és ezek: a
               közteherviselés és az örökváltság.</p>
            <p>– Mit jelentenek azok?</p>
            <p>– Ezek azt jelentik, hogy megtörténhetik, miszerint a Kárpáthy-uradalmak birtokosa
               egy szép napon azon hírre ébred, hogy jövedelmeinek felét az ország határozata
               elengedé azoknak, akiktől azt addigelé szokás volt behajtani, a másik felére pedig
               rárótta egy részét azon terheknek, miket ez ideig mások szoktak viselni, hogy a
               Kárpáthy bárók többé nem szednek sem dézsmát, sem füstpénzt, földjeiket nem szántja
               többé senki robotba, hanem ehelyett megismerkednek az adóval; s miután ez uradalmak
               legnagyobb jövedelme a jobbágyok tartozásaiból áll, úgyhogy egynémely része azoknak
               csak név szerint marad a Kárpáthyaké; kérdem, mi kilátása lesz akkor egy új
               birtokosnak?</p>
            <p>– Csakhogy ez, amit ön mond, lehetetlen.</p>
            <p>– Semmi sem az a nap alatt.</p>
            <p>– Ah! uram, ön engemet mesékkel hisz traktálhatni. Túl vagyunk már azon! – kiálta
               közbe Abellino, okosságot tettetve. – Én is eszemen vagyok.</p>
            <p>Maszlaczky úr sértett önérzettel kelt föl helyéből; egy szót sem válaszolt, összeköté
               a pörcsomagot szépen, és betakarta, és azzal Abellino felé fordult.</p>
            <p>– Kedves nagyságos úr, amint látom, bizalmát nem vagyok szerencsés bírhatni. Erről
               nem tehetünk. Tessék más ügyvédet választani, én leveszem kezemet e perről.</p>
            <p>Azzal kikiáltott a fráternek.</p>
            <p>– Fráter Bogozy, fogja ezt a nyalábot, vigye vissza a pertárnok úrhoz! Ott
               megkaphatja nagyságod. Gondoskodjék ügyvédi kinevezésről.</p>
            <p>Abellino bámulva állt ott egy ideig, nem tudva, hogy mit cselekedjék. Maszlaczky úr
               rá sem nézett többet.</p>
            <p>– Kik várnak odakinn? – kérdé hivatalos gondossággal a jurátustól.</p>
            <p>– Két vidéki parasztember – volt a felelet.</p>
            <p>– Hadd jöjjenek be.</p>
            <p>Abellino látva, hogy Maszlaczky egy cseppet sem szándékozik vele többet foglalkozni,
               hanem a két zsíros szagú atyafit hívja maga elé, felcsapta a kalapját, bosszúsan
               távozott, vágva maga után az ajtót, hogy az öreg Tamás körmét szintén odacsapta.</p>
            <p>Délután mégis kíváncsi volt megtudni, ha vajon teljesíté-e az ügyvéd fenyegetését, s
               felballagott a kúriára. Kérdezősködésére a levéltárnok azt felelte, hogy Maszlaczky
               úr csakugyan visszaküldé a Kárpáthy contra Kárpáthy-percsomót.</p>
            
         </div>
         <div type="chapter">
            <head>IV. Ézsau lencséje</head>
            <p>Maszlaczky úr azon nyugodt tudattal hajthatá le fejét, hogy ingatag védencét úgyis
               kezei közt tartja.</p>
            <p>Egy estve a pesti nemzeti kaszinó termeiben szokatlanul élénk sürgés-forgás volt
               észrevehető; az olvasóteremekben, a kártyaszobákban, a tekeasztalok mellett, minden
               helyiségben egymást beszédhez jutni nem engedő csoportozatokat lehete látni, miken
               nagy lelkesüléssel tört magának olykor utat egy-egy buzgó hazafi, új tudósítások
               titkaival vonva maga után a tudni vágyókat.</p>
            <p>Vajon mi támasztá e mozgalmat? Tán az országház építése jött ma indítványba, s arra
               adakoznak a magas hazafiak? Vagy a lánchíd részvényeit kapkodják egymás kezeiből? A
               Mátyásemlék foglalkoztatja tán ily elevenen a kedélyeket, vagy Vörösmartynak egy
               újabb lelkesítő költeménye jár kézről kézre?</p>
            <p>Itt jön Maszlaczky úr, őtőle mindjárt megtudjuk, mi történt. A parány kiadású nagy
               férfiú el van fulladva a buzgalomtól, s csak kezével mutatja, hogy mindent megtudott.
               Körülfogják, nem eresztik tovább, el kell neki mondani, amit hozott.</p>
            <p>– Úgy van! Megérkezik. Holnap lesz itt. Magam beszéltem **-yval. A Magyar Király
               vendéglőbe fog szállni. Nro 1. 2. 3. alatt. Háromszor énekel...</p>
            <p>– Ki énekel? Mit énekel? – kérdé egy most érkezett laikus hangja.</p>
            <p>– Kicsoda? – sipított Maszlaczky úr az elszörnyedés éles hangján. – Hát Carl! Az
               isteni Carl! A minden csalogányok királynéja, ki mellett elülhetnek minden szirének
               és haldokló hattyúk s egyéb klasszikus énekesei a költői világnak; itt lesz, fel fog
               lépni, háromszor egymás után. Már bizonyos. Már útban van. Én már előre páholyt is
               foglaltam mind a három estére. Ah, ha félholt volnék, sem maradnék el!</p>
            <p>A lelkesülés ragadós; Maszlaczky úr szavai valódi enthuziazmust idéztek elő; alig
               jutott eszébe néhány spleenes sakkozónak untából megjegyezhetni azon különösséget,
               hogy ez a száraz, semmitől nem érdekelt ügyvéd ily költői felmagasztaltságra képes, s
               míg otthon a reggelit is sajnálja magától, drága páholyokra szórja ki a pénzét. A
               legtöbbek előtt ez igen természetes tüneménynek látszott; a művészet hatalma fát és
               köveket megmozdít, miért ne mozdíthatná meg Maszlaczky úr szívét is?</p>
            <p>Maszlaczky úr nem hagyott békét a társaságnak. Ezer indítvány származott tőle:
               tisztelgő küldöttség a gőzhajónál, virágokkal díszített szobák, hintóból kifogott
               lovak s helyette befogott lelkes állatok, koszorúözön, díszajándék s több efféle,
               melynek mind akadt külön pártolója. Maszlaczky úr nem engedte magát felülmúlni
               nagylelkűségben senki által.</p>
            <p>Csupán egy alakot lehete látni nagy búslakodva annyi lelkesült nép között, ez volt
               Kárpáthy Abellino. Búsan járt az elhagyottabb teremekbe, s kidugta fejét az ablakon,
               hogy ne is hallja, amit odabenn beszélnek.</p>
            <p>Hajh, évek előtt, midőn még százezrek ura volt, ily alkalmakkor ő lett volna a
               szóvivő, most pedig hallgatnia kell; lelke előtt bús kecsegtetéssel vonultak el a
               hajdankor szép tüneményei, a párizsi operaház virágzó korszaka, a loge infernale
               uralkodási évei, a pompás kalandok, miknek hőseül városszerte őt ismerék el; óh, ki
               előtt nem voltak zárva a legelső művésznők budoárjai, a színházak foyer-i, kinek
               ízléséről, fényűzéséről még a lapok is beszéltek, kinek véleménye tekintély és
               vezérszó volt a finom világ előtt, és ki most hallgatni és félrevonulni kénytelen,
               midőn egy utazó európai művésznő megtiszteltetéséről van szó; azon egyszerű ok miatt,
               hogy pénze nincs! Ah, ez keserűbb volt, mint ahogy szavakkal le lehetne írni! Nem
               tűrheté tovább e kínzó helyzetet, minden tekintet egy tőrszúrás volt szívének, el
               kellett hagynia a kaszinót; futott onnan, mint a lőtt vad, ki a Dunapartra, alá s fel
               két óra hosszat, onnan haza, lefeküdt, reggelig hánykódott ágyában álmatlanul; alig
               várta, hogy megvirradjon, akkor nyakába ölté a várost, bezörgetett valamennyi ismerős
               uzsorásnál, pénzkalmárnál, hogy csak száz pengőt adjanak neki, ne többet, mint száz
               nyomorú forintot, amiért ő testétlelkét lekötelezi, ezeret, kétezeret ír helyette,
               megfizeti ekkor meg ekkor.</p>
            <p>Mind hasztalan. Mindenkitől pénzt kérni, annyit tesz, mint senkitől sem kapni, s
               azonfelül a rossz adós homlokára van valami átkos kifejezés sütve, egy neme a
               Kain-bélyegnek, amit ezek a hitelezők rögtön észrevesznek. Óh, a hitelezők nagy
               pszichológok.</p>
            <p>Abellino nem kapott pénzt, késő estig nem tudott száz ezüst forintot kiteremteni.
               Kérte a Kárpáthy-család illető ügynökét is, hogy előlegezze neki napidíjait. Nem
               cselekvé. Nem hajtott könyörgéseire, esküvései nem hatották meg. Óh, az egy
               Cerberus!</p>
            <p>Csüggedten, leverve érkezett meg estefelé a kaszinóba. Nem akart ugyan oda menni, de
               lábai csak oda vitték. Szegény ember, minden tagjai nagyon rosszul szolgálták.</p>
            <p>A kaszinóban még nagyobb volt a lelkesülés, mint tegnap. Carl már meg is érkezett;
               több előkelő urak, köztük Maszlaczky is, szerencsések voltak nála tisztelkedhetni,
               kedvökért egy áriát énekelt, mindenki el volt ragadtatva.</p>
            <p>És Abellino nem lehetett ott, neki el kelle maradnia mindezen tisztelgésekből. Látta
               kitéve az asztalra az aláírási ívet, s tapasztalnia kellett azt a keserves kíméletet,
               mellyel őt ismerői illeték, midőn fel sem szólíták a részvételre, s szánakozva
               kikerülék; ez a kín egy pokolbeli specifikum, melyet csak az bír megérteni, aki azt
               minden részleteiben ismeri. Éhezni, szomjazni, börtönben lenni kisebb rossz lenne rá
               nézve ennél.</p>
            <p>Maszlaczky most is nagy urat játszott; neve szép összeg mellett áll az aláírások
               között. Abellino egész este őt kísérte szemeivel, s amint meglátta, hogy eltávozik, ő
               is vette kalapját, utána sietett, a lépcsőkön utolérte, s nyájasan megszólítá:</p>
            <p>– Jó estét, édes barátom, kedves Maszlaczky úr.</p>
            <p>– Alázatos szolgája, kedves nagyságodnak.</p>
            <p>– Megálljon, ne szaladjon el előlem! Hát haragszik-e még rám?</p>
            <p>– Én? Semmi okom sincs haragra. Sőt ellenkezőleg, nagy tisztelője vagyok kedves
               nagyságodnak.</p>
            <p>– Ne nagyságoljon engem! Ön oly derék férfiú, ön megérdemli, hogy bárki is
               barátságában részesítse. Nevezzen engem barátjának. No, mondja nekem “kedves
               barátom”!</p>
            <p>– Tehát, “kedves barátom uram”, lehetek valamiben szolgálatjára, kedves
               nagyságodnak?</p>
            <p>– Igen; menjünk innen a kapu alól, mert itt szélhuzam jár. Egy igen sürgős kérésem
               volna kedves barátomhoz.</p>
            <p>E szavaknál karját az ügyvéd karjába ölté, és vonta magával.</p>
            <p>– Parancsoljon velem.</p>
            <p>– Óh, nem parancsolok, csak kérek. Adjon nekem két hétre száz pengő forintot.</p>
            <p>Az ügyvéd megállt, és szeme közé nézett Abellinónak azzal a sajátságos mosolygással
               arcán, aminél kiállhatatlanabb mosolygást bizonyára senki sem látott, aki valaha
               abban a helyzetben volt, hogy pénzt kérjen igen kockáztatott sikerrel.</p>
            <p>– Én adjak száz pengőt kedves nagyságodnak?</p>
            <p>– Roppantul lekötelez vele. Irtóztató szükségben vagyok. A legnagyobb zavarban. Ha
               nem ad ön, becsületemre mondom, főbe lövöm magamat.</p>
            <p>– De hát hogyan gondolja azt kedves nagyságod, hogy én kölcsönözzek nagyságodnak?</p>
            <p>– Mon Dieu, csak ne nagyságolna annyit, kedves barátom. Higgye el, hogy nem bírnám
               magamat rávenni, ha éhen halnék is, hogy valakitől pénzt kérjek; egyedül önhöz van
               bizalmam. Hát nem tartoztam-e önnek már máskor is, s nem megfizettem-e
               becsülettel?</p>
            <p>– Nem bizony; harmadfél esztendeig tartozott hatvan forintommal kedves – kedves izé
               (ezt a szót választá a “kedves nagyságos úr” és “kedves barátom uram” közvetítőjeül),
               s akkor is csak azzal a fenyegetéssel tudtam megvenni, hogy a kezemnél levő perében
               addig egy betűt sem írok, sem a kezemből ki nem adom.</p>
            <p>– No, látja – szólt szelíden Abellino, mintha a felhozott tény éppen őmellette
               bizonyítana.</p>
            <p>– Látom, látom; de ez a garancia többé nincs meg rám nézve, tudja kedves hm, hm (itt
               köhögéssel ütötte el a címet), hogy én nem tartom többé kezem között a pert.</p>
            <p>– Hátha visszaviszem? – sietett mohón szavába vágni Abellino.</p>
            <p>– Köszönöm alássan, csókolom a kezeit, nem instálok belőle. Elég volt abból ennyi. Az
               isten őrizzen meg attól minden jámbor prókátort, hogy méltóságod (már méltóságod)
               pörét viselje.</p>
            <p>– Kérem, barátom uram. Ne beszéljünk olyan fennhangon itt az utcán! Mondja ön meg,
               hogy mi panasza van ellenem.</p>
            <p>Mentül alázatosabb lett Abellino, annál dölyfösebben pattogott Maszlaczky.</p>
            <p>– Ejh, tudja azt jól kedves – igenis; minek magyaráztatja most újra? Kedves – ugyan,
               ne kényszerítsen engemet más címekre, mert mindjárt kijövök a contextusból – kedves
               nagyságod, hogy kedves nagyságoddal lehetetlen kijönni, kifárasztja még az enyimhez
               hasonlatos bárányi türelmet is. Azok az örökös skrupulozitások, azok a szünteleni
               praevaricatiók, azok a mindennapi subsumptiók, azok az elől meg elől kezdődő
               extravaganciák képesek volnának egy angyali prókátort is diszgusztálni.</p>
            <p>Abellino ugyan nemigen értett az elsorolt diákbűnökből egyet is, de ígérte, hogy
               azokat mind engedelmesen el fogja hagyni; csak adjon neki száz pengőt, s vegye vissza
               a pert, ha tetszik zálogul.</p>
            <p>– Hja, mit csináljak én vele? Mire megyek én vele? Mikor kedves nagysád más
               nézetekben van, mint én? Én azon az úton nem folytathatom.</p>
            <p>– Hát milyen nézetekben legyek? Mondja kérem! Adjak magamról írást; hogy is nevezte
               ön, cessziót? Mi? – No szóljon!</p>
            <p>Maszlaczky úr vállat vonított.</p>
            <p>– Az nem megy ám olyan hamar. Én csak a magam fejétől tettem az ajánlatot. Még nagy
               kérdés, ha vajon rááll-e arra nagyságos Kőcserepy úr? Azt sem tudom, hogy idebenn
               vannak-e most, nincsenek-e a villájukon odakünn.</p>
            <p>– Óh, én bizonyosam tudom, hogy idebenn vannak. Jöjjön velem, menjünk együtt oda.
               Majd én megvárom önt a kapuban.</p>
            <p>– Hová gondol nagysád? Csak nem mehetek tarka mellényben és gérokkban egy olyan úri
               házhoz, kivált este. Még azt hinnék, hogy tolakodom. Vannak illedelmi szabályok,
               amiket respektálni kell.</p>
            <p>Abellinónak el kelle nyelni, hogy őt, a divat kiszolgált vezérét egy fiskális
               figyelmeztesse az illedelem szabályaira.</p>
            <p>– Tehát mikor? – sürgeti szorongva. Maszlaczky úr meggondolta magát.</p>
            <p>– Holnap tíztől tizenkettőig táblai ülés van, fél egykor a nagyságos úr hazajön; fél
               háromig informálhatom. Méltóztassék megjelenni nálam pontban három órakor; otthon
               leszek. Reménylem, hogy jó sikerrel.</p>
            <p>– Kérem önt, vegye rá! – rimánkodék Abellino.</p>
            <p>– Rajta leszek – monda Maszlaczky úr oly büszke hangon, mint aki meg van győződve
               afelől, hogy valakivel nagy jótéteményt követ el.</p>
            <p>Abellino egész hazáig kísérte a derék férfiút, a kapuban elválva is megszorongatá
               kezeit, és nagyon lelkére kötötte, hogy mire ő jönni fog, már készen legyen az
               engedménylevél, hogy neki csak alá kelljen írni.</p>
            <p>A pillanat szorultságában még ő sürgeté azt, amit néhány nap előtt visszautasított.
               Óh, jól tudta ezt előre Maszlaczky úr, hogy így fog következni, ismerte ő már a maga
               emberét. Az ügyvédnek szükséges pszichológnak lennie.</p>
            <p>Maszlaczky úr szállásán senki sem volt már ez órában. A vén huszár otthon lehetett
               már Budán, ahonnan nappalra átjárt; fráter Bogozy bizonyosan új kollégákra akadt,
               kikkel a vadpohár érdemes szertartását segített végrehajtani; a fiskális úr egyedül
               volt mind a három szobában. És az alatta lakóknak mégis úgy tetszett, mintha mind a
               három szobába számtalan emberek jönnének, mennének egész éjfélig – pedig csak maga
               járt-kelt ott Maszlaczky úr, magában mosolyogva és kezeit dörzsölgetve nagy vígan;
               jókedve elvégre annyira kezde fajulni, hogy énekelni is próbált, azon a kellemetlen
               embergyilkos félhangon, aminek hallása a legjámborabb kedélyt is képes dühbe hozni.
               Hogy mit énekelt, azt nem lehete megismerni, annyira hamis és alakjából
               kivetkőztetett valami volt az, s nem is az volt benne a nevezetes, hogy miként, hanem
               hogy egyáltaljában énekelt, hasonlatosan Kreutzberg oroszlánjához, melynél csodáltuk
               azt, hogy kimondja e szót: “mama!”; nem szépen, de elég, hogy kimondja.</p>
            <p>A házban lakók, kik fölijedtek álmaikból e kísérteties éneklésre, fejökre rántva
               takaróikat, gondolhatták magokban: “Valami nagy dolog érte ma Maszlaczky urat, mert
               megint énekel! Minden lélek dicsérje az Urat!”</p>
            <p>A fiskális úr pedig még azon este levelet írt nagyságos Kőcserepy úrnak. Mindössze
               ennyi volt a levélben:</p>
            <p>“Tisztelt kedves barátom uram!</p>
            <p>Consummatum est. (Elvégeztetett.) Holnap estefelé bátor leszek tiszteletemet
               tehetni.</p>
            <p>Dátum s a többi.</p>
            <p>Kedves barátom uramnak</p>
            <p>alázatos szolgája </p>
            <p> Maszlaczky Gábor, m. k.”</p>
            <p>Kívül nagyobb a cím, mint belül a tartalom.</p>
            <p>Nem is ment el délben a tanácsoshoz, hanem reggel jókor, még az ülés előtt elküldé
               neki ezt a levelet Bogozytól, azon izenetet nyerve feleletül, miszerint szívesen
               váratik.</p>
            <p>Amint majd meglátandjuk, régen értették ők már egymást ebben a tárgyban, s közös
               erővel dolgoztak e kedvenc eszméjökön, évek óta, szép egyetértésben.</p>
            <p>Amint a három órát ütötte délután, már ott csöngetett az ajtón Abellino, s fenndobogó
               szívvel nyitott be Maszlaczkyhoz, remegve kérdezvén:</p>
            <p>– No, széna-e, vagy szalma?</p>
            <p>A fiskális gyötrő tempóval készült a felelethez, elébb kényszeríté leülni, azután
               mindenféle írásokat keresgélt, utóbb egy hosszú értekezéshez fogott, melynek
               tartalmából a nyugtalan kliensnek meg kelle érteni, mennyi rábeszélés- és fáradságba
               került a tanácsos megnyerése, ki egy igen nemeskeblű férfiú, aki magáért semmit sem
               szokott tenni, s eleinte hallani sem akart az ajánlatról; később azonban mégis
               hajlandó volt ráállani, de csak úgy, hogy ő egyenesen Abellino javára teszi ez
               áldozatot, s a Kárpáthy jószágot csak mint fidei commissumot, mint hitbizományt
               veendi át, s annak minden tiszta jövedelmét Abellinónak utalványozza. Ennél azonban ő
               – az ügyvéd – jobbnak látta egy bizonyos kerek összeget kötni ki, miután meglehet,
               hogy Kőcserepy túlságig vitt lelkiismeretessége miatt a régi terhek kifizetésében
               Abellinónak még majd annyi sem maradna, sokkal célszerűbb leend az indítványozott
               huszonnégyezer forintban megnyugodni, ugyebár? Ez csaknem hetven pengő minden napra.
               Már ez csak szép pénz.</p>
            <p>Abellino nagy kínlódások és feszengések között hallgatta ezeket végig. Értette is,
               nem is, de bizonyára nem tartotta a fejében. Úgy szerette volna mondani; “Add ide már
               azt a száz pengőt, aztán csinálj, amit akarsz!”</p>
            <p>Maszlaczky úr végre eléje terjeszté a kész engedménylevelet, s kérte, hogy legyen
               szíves átolvasni. Abellino elborzadt a sok betűtől. Látta, hogy ott van a
               huszonnégyezer forint, egyébre nem volt gondja; megkérdezte, hova kell írni a nevét;
               egypárszor elcseppenté a tintát, odarántá az aláírását; megtanulta, hogy nem hátul,
               hanem elöl kell a pecsétet odanyomni. Fráter Bogozy és Maszlaczky úr előttemezék az
               okiratot, s öntének rá porzót, amennyit magába bírt venni.</p>
            <p>Maszlaczky úr adott ezért fráter Bogozynak egy forintot, ami arra indítá Abellinót,
               hogy ő is adjon neki egy aranyat, melyet ma reggel kapott a családi gondnoktól, napi
               illetőségében.</p>
            <p>Ekkor aztán egy szépen összekötött csomóban elkészítve, kegyesen markába csúsztatá
               Maszlaczky úr a sürgetett száz pengőt, meg sem engedve, hogy nyugtatót adjon róla.
               Meg van róla győződve, hogy a kedves nagyságos úr, mihelyt pénznél lesz, nem fog róla
               elfeledkezni. Abellino nem ismert oly nagylelkű embert többet, mint Maszlaczky úr.
               Kicsinyben múlt, hogy meg nem csókolá. Meg nem engedte neki, hogy az előszobáig
               kikísérje; maga is kitalál az ajtón.</p>
            <p>Ez a száz pengő oly boldoggá tevé ismét; régen volt ennyi pénze egy csomóban,
               valamennyi ördög mind felébredt benne ezen lágy bankjegycsomó selyemsusogására.
               Kevélyen és nyalkán kezde lépegetni, nádpálcájával nem gyámolítva köszvényes lábait.
               A lépcsőkön találkozott egy szép kis pirospozsgás szolgálóval, azt megszólította,
               egyet csípett az orcáján és – kezébe nyomta az egész bankjegycsomót, úgy, ahogy
               Maszlaczky úrtól átvette.</p>
            <p>Szerencséjére a kis parasztlyán a lábához dobta a pénzcsomagot, és elszaladt előle,
               különben rögtön visszamehetett volna másik száz forintot kérni Maszlaczky úrtól.</p>
            <p>Így adta el Ézsau az elsőszülöttségi jogát egy tál lencséért.</p>
            
         </div>
         <div type="chapter">
            <head>V. Egy filozóf nő</head>
            <p>Kőcserepy tanácsosnőt a világ igen magas szellemi tekintélynek tartá. És nem minden
               ok nélkül.</p>
            <p>Már gyermekkorában mint a legokosabb magaviseletű lyánkák egyikét szokták példaképpen
               felhozni. Midőn ifjú hajadonná nőtt, oly óvatosan, oly vigyázva lépdelt a világban,
               hogy még az árnyékát is kikerülte minden megrovásnak; más ifjú lyánkát szenvedélyei
               ragadnak, ő eszét bocsátá útmutatóul, s azon korban, melyben más érez, hevül és
               ábrándozik, ő figyelt és elmélkedett; a fiatal hódolók, kik egy új szépséget
               körülrajongnak, rosszul érzették magokat körüle. Ő nem mulatott, nem enyelgett velök:
               ő megbírálta őket.</p>
            <p>Nem is volt szerelmi viszonya soha, senkivel. Ez állilás nem túlzott. A szív minden
               kebelben egyiránt dobog, s van az életnek oly boldog kora, melyben minden
               szívdobbanás azt mondja: szeretni kell. Feltűnik a vágyó éraelem előtt egy-egy
               rokonszenvű arc, az érzelem lágy viasza elfogadja annak benyomatát, s viseli, míg egy
               másik el nem törli onnan, vagy pedig viseli örökké; annak csak erényeit ismeri, annak
               bűneit megbocsátja, azért tűr, azért szenved, azért csalatkozik, és mégis hisz, mégis
               szeret; és ez a szenvedés, csalódás, ez a hit és szeretet – az ifjúkor bohósága.
               Eveline nem hitt és nem szenvedett soha. Örökké fürkésző szemei előtt nem maradt
               rejtve az emberi szív legtitkosabb gondolata. Neki is volt lelki ideálja, de attól ő
               annyi tökélyt, oly magas szellemi nagyságot követelt, hogy itt e földön e helyet
               senki be nem töltheté. Egy-egy ifjú szemei, szavai az ő szívében is gyújtottak
               lángot, de ő oly hamar kiismeré annak tökéletlenségeit, ráakadt gyöngéire, hibáira,
               hogy vissza tudta magát vonni tőle, mielőtt indulata szenvedéllyé válhatott volna. És
               ez a bölcsesség.</p>
            <p>Én istenem! Milyen boldogtalanok volnánk mi férfiak, ha a nők bölcsek akarnának
               lenni. Hiszen minekünk minden lépésünk, minden gondolatunk tele van hibával; mi lenne
               belőlünk, ha a szerelem engesztelő angyala helyett az ítélet volna leküldve
               ellenünk?</p>
            <p>Eveline tizennyolc éves korában ment férjhez. Egy éltes főrangú úr vette el. Férje
               már túl volt azon a koron, mely az ifjúság könnyelmű hibáinak ki van téve; komoly,
               derék, tekintélyes férfi volt; az ifjú leányt nem kényszeríték kegyetlen szülők e
               házasságra, semmi zsarnoki befolyás, rokonok vagy a körülmények részéről nem hajtá ez
               összeköttetésre, ő egyenesen maga adott elényt (aquit) arra, hogy őt e derék úr nőül
               kérje. Emberek előtt, akikről tudta, hogy megmondják neki, annyira magasztalá annak
               jó tulajdonait, hogy a jó úr végre megkérdezé tőle, ha nem volna-e hajlama e
               tulajdonok úrnőjének ismerni magát. Eveline igent mondott. Pedig férje gazdagabb sem
               volt, mint ő.</p>
            <p>Mintegy hat évig élt együtt vele. Sohasem hallotta őt senki panaszkodni, sőt igen
               boldognak állítá magát. Férjét mindenki előtt magasztalá; unalom volt hallgatni,
               annyit tudott beszélni a derék úr nemes jelleméről, kitűnő észtehetségeiről, tiszta,
               józan lelkületéről, keresztényi, őszinte becsületességéről; nem egy fiatal imádó, ki
               az excellenciás úrnő ritka szépségétől el hagyta magát tántoríttatni, hogy az
               élemedett férj rovására reményeket támasszon, megfagyva, elgémberedve hagyta el a
               bájos hölgyet, ki képes volt a szerelmes embert agyonbeszélni férje erényeivel. Azt
               mindenki elismeré róla, hogy derék, magaslelkű asszony, de félt tőle, mint a
               jégtől.</p>
            <p>Az utolsó években férje folytonosan beteg volt. Ez idő alatt Eveline semmi nyilvános
               mulatságban részt nem vett, rokonain kívül senkivel nem társalgott, s példányát adá a
               hölgyi türelemnek.</p>
            <p>Ő maga is elismeré, hogy ez nem szeretet, amit férje iránt érez, hanem becsülés, igen
               mélyen gyökerezett becsülés.</p>
            <p>A férj hosszú betegségének halál lett a vége. Eveline őszintén megsiratta őt, és
               sohasem szűnt meg emlékét tiszteletben tartani. Néhány év múlva a mehádiai fürdőkön
               megismerkedett Kőcserepy úrral. Még akkor Kőcserepy úr tizenhat évvel fiatalabb volt,
               mint jelenleg és igen szép férfi.</p>
            <p>Eveline egyszerű észlelés nyomán azon meggyőződésre jött, miszerint Kőcserepy úrnak,
               eddigi élete folyamát tekintve, igen nagy eszű és igen szeretetreméltó férfinak kell
               lennie. Ki sorsát oly magasra bírta vinni, az csak ideál lehet a tökélyben. Megengedé
               ennélfogva magának, hogy az udvarló férfi iránt szerelmet érezzen. Tökéletesen
               sikerült maga előtt felfoghatóvá tenni, hogy ez érzelem a legrendesebb folyamú
               szerelem, melynek házasság lett a vége. Először eszének, másodszor szívének választa
               férjet; e szép mondatot jegyzé fel bámulói emlékébe a jeles delnő.</p>
            <p>Tizenhat év óta csalhatlan meggyőződésére jutott annak, hogy boldogsága tökéletes.
               Második férje sokkal eszesebb és nagyobb lelki tulajdonokkal bíró férfi, mint volt az
               első, kit azonban Kőcserepy úr mindig csak a legnagyobb tisztelet kifejezésével
               említ, s kinek sírboltját halála évnapján rendesen meglátogatja neje kíséretében, s
               együtt imádkozik vele annak lépcsőin. E tisztelet igen szép fénybe állítja Kőcserepy
               úr érzelmeit Eveline előtt.</p>
            <p>Még egy más talizmánja is van Kőcserepy úrnak, mellyel Eveline-t magához bírja
               láncolni. Bármit tervez a jövő iránt, afelől előbb neje tanácsát kérdi meg, gyakran
               még bonyolódottabb ügyeket is elmond neki, s várja, minő ítéletet fogna azokban
               mondani Eveline. Ő is tökéletesen azon a véleményen van. Neje tanácsadásai rendesen
               összeütnek az övével, ő is éppen úgy gondolta. Meglehet ugyan, hogy a kivitelben
               azután éppen ellenkezőleg fordulnak a tények, de már azt Eveline nem veszi észre. Ő
               csak annyit tud, érez, hogy férje őt lelke jobb felének tartja, hogy nála nélkül
               gondolatait sem rendezi, hogy őneki minden fontosabb határozatnál befolyással kell
               lennie, hogy észlelése, bölcsészete tartja fenn a család boldogságát, intézi annak
               jövőjét.</p>
            <p>Házasságuk második évében gyermekök született. Ez volt Vilma. Több gyermekök nem is
               lett, ő egyetlen maradt. Szülők, kiknek egyetlen gyermekök van, nagyon hajlandók azt
               elkényeztetni, az osztatlanul rájok jutott szeretet túlságos édessége elrontja a
               szívet, s ellágyítja a lelket. Eveline ezt jól tudta, s e tekintetben neki már egész
               életterve volt készen.</p>
            <p>Óvakodnia kellett, hogy e közönséges hibájába a túlságos szeretetnek ne essék. Az apa
               bálványozta leányát, nem tudta előle eltitkolni szeretetét. Ezért az apának mentül
               kevesebb befolyást kellett engedni gyermekére.</p>
            <p>Óh, Eveline már bölcsebben tudta magát viselni. Ő sohasem látta leányát egyedül,
               mindig egy feszes társalkodónő jelenlétében, ki a kis Vilma minden léptét, hangját
               igazgatta, ki megtanítá, hogy kell bölcs dolgokat mondani mamának, papának; mint kell
               a gyermeknek eltitkolni természeti hajlamait mások előtt, szoktatni magát koros
               emberek rendes életéhez, gondolkozásmódjához.</p>
            <p>Azt gondosan el kelle titkolnia gyermek előtt, hogy ő anyja által szerettetik.
               Eveline arcán sohasem volt szabad észrevennie leányának azokat az enyhe kifejezéseit
               az anyai gyöngeségnek, miknek tudata a gyermekszívet annyira képes megrontani.
               Eveline jól tudta azt példákból s észtani búvárlatokból, hogy a szülők nyájassága
               gyermekeik iránt azokat lanyhákká neveli; jegyzetei voltak bölcs és tudós férfiak
               mondataiból, melyek arany bölcsességet tartalmaznak: “A cukor édessége elrontja
               fogukat, az anyai hízelgésé a szívet”; “Aki ritkán érezte a szülői kéz dorgálását,
               annál sűrűbben érzendi a sors keze fenyítését” stb... Ezek szerint Eveline szüntelen
               szigorú, figyelmes arccal fogadá leányát, legkisebb hibáit sietett észrevenni s
               azokat a vétek súlyához aránytalan dorgálással szemére vetni; előre kitalálta
               legrejtettebb gondolatait, úgyhogy a gyermek mindannyiszor mintha egy kérlelhetlen,
               engesztelhetlen ítélőbírót látott volna maga előtt, midőn anyját látta. Puszta
               tekintete által lesújtva, csüggesztve érzé magát, mert hiszen bizonyos volt felőle,
               hogy minden percben valamely nagy, megbocsáthatlan hibát követ el, amelyet még ő maga
               sem ismer, talán nem is sejt, de amelyet ama kikerülhetlen szemek már régóta
               megláttak, s mely miatt nem képes magát menteni. Az ő anyjának bizonyosan nagyon kell
               őreá haragudni... Úgy szerette volna sokszor megkérdeni: “Anyám, haragszol-é?”, de
               nem merte. – Ez volt Eveline rendszere.</p>
            <p>Estenként azután, midőn mindenki lefeküdt, minden nesz elcsendesült a háznál, gyakran
               felvevé Eveline éjiasztala gyertyáját, s hálóköntösét magára véve, lopva, nesztelenül
               bement leánya szobájába. A gyertyát letevé a földre, hogy világot ne vessen annak
               lehunyt szemeire, leült ágya szélére, s ott elnézte éjfél utáni órákig az alvó
               gyermek arcát, megigazítá vánkosait, s midőn eljött tőle, lehajolt hozzá, hogy
               orcáját megcsókolja. Megtörtént ilyenkor, hogy a gyermek fölébredt. Akit maga előtt
               látott, az nem volt többé a szerető anya, a gyöngédség kifejezésével arcán, az
               érzelem könnyeivel szemeiben; a figyelmes, a soha nem nyugvó őr volt az, hideg,
               szigorú tekintetével, ki éjjel is eljön megtudni, ha leánya jól viseli-e magát; s
               talál hibát, talál megróni valót. Még az éjszaka sem rejt el előle semmit.</p>
            <p>Gyermekeknek szoktak apró vágyaik, csekély követeléseik lenni, egy kis kirándulás,
               gyermeki társaság, csinos ruha vagy kedvenc csemege boldoggá tudja őket tenni.
               Eveline rendszeréhez tartozott ez apró kívánságokat megtörni, elnyomni. A gyermek
               lelkülete szokjék a lemondáshoz. Tanulja meg, hogy semminek sem kell előre örülni.
               Edződjék lelke ez apró csalatkozásokkal azon sokkal nagyobbakhoz, amikkel majd
               későbbi években a sors látogatja meg.</p>
            <p>És mindez igen bölcsen, filozófi következetességgel volt kimérve és keresztülvíve;
               Vilma sohasem tudhatta meg azt, hogy őt szülői szeretik, ő csak azt tudta, hogy
               vigyáznak rá – mint egy fogolyra.</p>
            <p>Anyja leánya volt, ahogy mondani szokás.</p>
            <p>Ugyanaz a figyelmes, vigyázó lélek, ugyanazok a vizsgáló szemek, amik Eveline-é.</p>
            <p>Soha gyermeket ily komoly, magába vonult kedéllyel nem lehete látni. Minthogy iránta
               nem volt senkinek szabad szeretetét mutatni, ő is elrejtette a magáét. Jól tudva azt,
               hogy ha valamit nagyon óhajt, az éppen azért sem fog teljesülni, iparkodott minden
               kívánatát, minden vágyát, ami örömet okozott volna neki, gondosan eltitkolni; amit
               néha oly jólesik elmondani, éppen azt hallgatta el, s úgy el tudta zárni lelke
               gondolatait, belsője érzelmeit hideg arca halvány vonásai mögé, hogy Eveline szemei
               soha nem hatottak azon keresztül. Még ha beteg volt is, eltitkolá, elhallgatta; nem
               panaszkodott, ment, ahová vitték, mulatott, táncolt, ahogy parancsolák; mindenki
               hozzá volt már szokva halaványságához; nem kérdezék, hogy tán valami baja van; csak
               midőn hazamentek, s egy-egy őszintébb leánycseléd, kinek nem volt semmi befolyása a
               nevelési rendszerre, találta vetkőztetés közben azt az észrevételt tenni, hogy mint
               reszketnek a kisasszony tagjai; annak is azt felelé Vilma: “Fáradt vagyok!” – nehogy
               a nevelőnő meghallja, hogy beteg. Mikor már ő azt megvallotta, már akkor nagyon régen
               kellett szenvednie, s már akkor nem volt képes tagjait megmozdítani; s emiatt sokszor
               perceken múlt élete vagy halála, amidőn az egész háznál mindenki kétségbe volt esve,
               de e kétségbeesés hangjai hozzá soha nem hatottak. A tanácsosnő egész éjjelen át sírt
               és imádkozott, de azért Vilma olyankor sem látott benne mást, mint azt a szigorú őrt,
               ki óránkint pontosan megjelen ágyánál, beadni azokat a kellemetlen ízű orvosságokat,
               megtudni, ha úgy viselte-e magát, ahogy az orvos megparancsolá.</p>
            <p> Maszlaczky fél órával korábban jött, mint a tanácsos úr haza szokott érkezni a
               táblai ülésből. Készakarva sietett.</p>
            <p>A legdivatosabban volt öltözve, oly feszesen, oly kikerekítve, mint akire büntetésből
               van mérve az öltözet.</p>
            <p>Az előszobában megtudva a pitvarnoktól,<hi xml:id="ftnref3">[3]</hi> hogy őnagysága
               még nem érkezett haza, a méltóságos asszonynál kívánta magát bejelentetni, azon
               választ nyerve, miszerint szívesen láttatik.</p>
            <p>Eveline örömest látta a fiskálist. Lehetett vele vitatkozni. Az olyan emberek, mint
               Misztizláv, akik mindenre sietnek igent mondani, kiállhatatlanok voltak előtte; báró
               Berzyvel is kevésbé tudott mulatni, ki a legszebb logikai láncolatokat, a
               legbonyolódottabb gordiuszi csomókat egy-egy drasztikus élccel vagy egy bizarr
               szofizmával tépte széjjel, vagy sajátságos eszmejárása kalandozásával úgy félrevitte
               a tárgyat eredeti indulópontjától, hogy Eveline maga sem ismerte ki belőle többé
               magát; hanem Maszlaczky úr tökéletesen az ő embere volt. Mert ami gondolatot az
               egyszer a fogaival megragadott, azt el nem ereszté addig, míg a szájába nem szakadt.
               Esztendőkig elvitatkoztak egy-egy bölcs kérdés felett, kölcsönösen kifáradva és le
               nem győzetve, s minden újabb találkozásnál új okokkal és erősségekkel tűzve össze.
               Kár, hogy e szép vitatkozások a világra nézve el vannak veszve, mert azon napló,
               melybe azokat őméltósága saját kezével feljegyezte – fájdalom – később saját maga
               által megsemmisíttetett.</p>
            <p>A méltóságos asszony a zongorateremben fogadá Maszlaczky urat, ki, amint az
               előteremben végiglépdelt, még hallá az ábrándmű hangjait, melyeket hihetőleg Vilma
               kisasszony ujjai csaltak elő a húrokból, mert Eveline maga sohasem bírt hajlammal a
               zene iránt, s azt ennélfogva kevés tökélyre vitte; de midőn az ajtón bekocogtatott,
               egyszerre elhallgatott a zene, s mire felnyitá az ajtót és belépett, már akkor csak a
               fehér öltöny ellebbenő fodrait láthatá, mik az átelleni ajtón eltűntek, s a teremben
               Eveline egyedül fogadá.</p>
            <p>Maszlaczky úr gyönyörű két bókkal mutatá be magát. Egész alakja, mely egyébkor oly
               meredt volt, mintha nyársban járna, ily alkalommal hajlott mindenfelé, s különösen
               megelégedve látszott lenni azzal, hogy a teremben annyi nagy tükör van, mikből saját
               mozdulatait önelégülten tanulmányozhatja.</p>
            <p>A. tanácsosnő magával szembe ülteté Maszlaczkyt, letéve maga mellé a könyvet, melyet
               kezében tartott. Valami metafizikai mű volt.</p>
            <p>Nincs unalmasabb az ilyen látogatási bevezetéseknél a társalgásban, amidőn egyik
               félnek sincs semmi mondanivalója a másikhoz, s kezdődnek beszélgetések így:</p>
            <p>– Igen sajnálom, hogy Vilma kisasszonyt élvezetében megháborítottam.</p>
            <p>– Óh, kérem, ő még gyermek, neki nem szabad élvezetei megháborítását érezni.</p>
            <p>– Óvást teszek, kedves méltsád. Vilma kisasszony idestova anyja bájainak méltó
               mintaképe. Én már több ízben bátor voltam a nagysás kisasszonyt méltsáddal
               összetéveszteni. Semmi csoda. Ugyanazon fönséges komolyság az arcon, ugyanazon
               fejedelmi termet, azok a megigéző szemek, még nem láttam gyermeket annyira
               hasonlítani anyjához, mint Vilma kisasszonyt.</p>
            <p>– Adná az ég, hogy boldogsága is hasonlatos legyen az enyimhez – szólt
               malasztteljesen a tanácsosnő, ki a mondott magasztalásokat inkább leánya, mint maga
               számára fogadta el.</p>
            <p>– Óh, e boldogságot méltsád nemcsak megérdemlé, de önmaga alkotá.</p>
            <p>– Téveszmét monda ön; engem különös kegyeivel áldott meg az ég, mindkét férjem a
               legnemesebb lelkű férfi volt. Ezer közől egy, és én kétszer találtam az egyre.</p>
            <p>Maszlaczky úr, ki nem akarta e dicséretet az ezer közől egyre száradva hagyni, s más
               részről tartott a magasztalások kifogyhatatlanságától, sietett elkapni a szó
               végét.</p>
            <p>– Én pedig ellenkezőleg azt állítom, hogy a jó nő teremti a jó férjet, és amely nő
               boldognak vallja magát, az azt saját magának köszönheti.</p>
            <p>Ilyen sarkalatos mondást vigyázatlanul kiejteni annyi volt, mint a tanácsosnőnek
               esztendeig tartó vitatkozásokra nyújtani anyagot.</p>
            <p>– Hibásan fogja ön fel az életet, uram. Nőnek nincsen saját sorsa; mint gyermek, mint
               leány, mint feleség mindig idegen akarathoz van kötve, sőt egész életfolyama
               szenvedőleges hatása alatt áll másoknak, kikre gyakran alig van egyéb befolyása
               rokonszenveinél. A férfit férfivá neveli a világ, saját maga, a nőt szülői, nevelői,
               férje. És ez így van helyesen, lélektanilag. Amely nőt a világ nevel, azt rendesen el
               is rontja, s amely nő önmagát neveli, az aligha tud boldog lenni; mert a nő
               boldogsága éppen gyöngeségében áll s azon öntudatban, hogy nálánál erősebb lények őt
               pártolják, védik, szeretik, mert gyönge. Ezért, megbocsásson ön, ha egy nő boldog, az
               szerencse, de nem érdem. Az a férj érdeme.</p>
            <p>Maszlaczky úr engedte őméltóságát végigbeszélni, ami arra mutat, hogy valami mást
               forgat fejében, s csak azt a szót lesi, amelyikhez hozzáköthesse saját eszméjét.
               Rögtöni lelkesüléssel használá az alkalmat.</p>
            <p>– Valóban boldog azon férfi, ki ily magas elveket viselő keblet mondhat magáénak. Ez
               az én ideálom. Kár, hogy az életben oly ritkán találkozhatni vele.</p>
            <p>– Óh, uram, csak keresni kell – szólt jóindulatú hangon a tanácsosnő –, de önök
               helyökbe várják a sorsot, melyet teremteniök szabadságukban áll.</p>
            <p>Maszlaczky úr kiegyenesedett e szóra, mintha valami nagy dolgot készülne mondani.</p>
            <p>– Méltsás asszonyom. Ha azon sorsot méltóztatnék ismerni, mely engem eddig üldözött,
               átlátná, hogy egész életem nem a fátum fölkeresésére, hanem annak kikerülgetésére
               volt hivatva; szenvedtem mint gyermek – csalódtam mint ifjú, és elfásultam mint
               férfi. Ez alatt a hideg arc alatt is érző lélek rejtőzik, méltsás asszonyom; de minek
               beszéljek én saját csekélységem felől? Született, meghalt, boldogtalan volt, ez az
               egész sírvers.</p>
            <p>Női kedélyeknek, még ha filozófok is, természetök a szomorú, a szenvedő embert
               vigasztalni.</p>
            <p>– És ön sohasem talált volna eszményképére?</p>
            <p>– Míg reményem volt, addig nem találtam, s midőn megtaláltam... akkor már nincs
               reményem többé.</p>
            <p>Ilyen százértelmű mondatok nagyon kielégíték Kőcserepynét, mert sokféle boncolás alá
               lehetett őket venni. Figyelmes, vizsga szemeit az ügyvéd arcára szegzé, s annak
               arcvonalmaiból lelkében olvasott.</p>
            <p>– Önnek nincs oka elcsüggedni; kinek erős szenvedélye van, annak a szenvedély erőt is
               ad, s ha célja magas, segít küzdeni és fölemel. Ön még elég fiatal.</p>
            <p>Maszlaczky úr fülig elpirult. Nem tudta, hogy tréfál-e a méltóságos asszony, vagy
               gúnyolódik. Hanem Eveline nyugodt, őszinte tekintete meggyőzheté afelől, miszerint
               ifjúságát nem gúnyból említé, mert bár képes volt a szíveken keresztüllátni, de a
               parókát észrevenni nem.</p>
            <p>– Nem, méltsás asszonyom – szólt nemes lemondással –, fiatal nem vagyok többé, nem az
               évek, a sors járása látszik meg arcomon, s engem hideg, részvétlen embernek tartanak;
               úgy nézek ki. – Mi voltam itt belől, azt nem tudja senki. Az az én titkom, az az én
               halálom.</p>
            <p>Végső szavait a legtragikusabb elkomorodás hangján adta elő a fiskális, hogy a
               tanácsosnő szinte zavarodottan tekinte rá, és nem tudott neki mit mondani.</p>
            <p>– Megbocsát méltságod – szólt Maszlaczky úr a néhány percig tartott ünnepélyes időköz
               után –, hogy ily szavakkal terhelém becses figyelmét. Első és utolsó hangja ez
               belsőmnek, s méltóságodon kívül soha nem hallá azt senki. Azért ismételve bocsánatot
               kérek.</p>
            <p>Most a tanácsosnén volt a sor megzavarodni és elpirulni. Valami gondolatra jött. Ej,
               ej, szegény ember.</p>
            <p>Szerencsére a tanácsos úr hintaja ekkor gördült be a kapu alatt, s ez véget vetett a
               kínos helyzetnek. Maszlaczky úr hátratolta székét, s nemes lemondással kapaszkodva
               annak támlájába, nyújtá búcsúvételét a derék asszonyságnak.</p>
            <p>– Én magamat ajánlom. Bátor vagyok reményleni, miszerint méltsád nem gúnyolja ki
               legszentebb érzelmeimet.</p>
            <p>E szavak oly elfogódott hangon valának elrebegve, hogy a tanácsosné attól kezde
               tartani, nehogy Maszlaczky úr sírva fakadjon, és sietett neki kezét nyújtani, csak ne
               sírjon, melyet Maszlaczky úr megragadva, forró, rebegő, kifejezésteljes csókot
               nyomott annak havára, s azzal kalapját ragadva, úgy elrohant az ajtón, mint egy
               színpadi őrült, aki megy Amerikába, s vissza sem jön többé.</p>
            <p>A tanácsosnő bámulva nézett utána. Éles szemei egy tekintettel keresztülláttak
               lelkén.</p>
            <p>Szegény, szegény kicsiny ember!</p>
            <p> Kőcserepy úr már előre üdvözölve kiálta Maszlaczkyra, roppant tereme túlsó
               szögletéből.</p>
            <p>– Alászolgája, kedves barátom, hozta az isten! Hozta az isten.</p>
            <p>És azzal egymáshoz siettek, megragadák egymás kezét s összevissza szorongaták, mint
               akik évek óta távol voltak; megkérdezték, mint szolgál egymás egészsége; mintha a
               nagy uraknál még az egészség is szolga volna; mindkét férfi arca ragyogott a
               nyájasságtól, s nemes vetélkedés támadt közöttük, hogy a szobában alá s fel sétálva,
               melyik bocsássa a másikat jobb felől.</p>
            <p>– Ügyünk félig nyerve van – monda Maszlaczky úr a napi kérdésre térve, s azzal kivoná
               frakkja belső zsebéből az aláírt engedélylevelet, s azt kiteríté az asztalra.
               Kőcserepy úr elővoná aranyhüvelyű szemüvegét, s míg végigolvasta az iratot, több
               ízben helyeslőleg bólinta fejével, míg Maszlaczky úr tetsző mosolygással vizsgálta a
               hatást a tanácsos úr arcán.</p>
            <p>– Nos, nos? Jól van-e így?</p>
            <p>– Tökéletesen rendben van – monda Kőcserepy, barátja vállára téve kezét. – A többi
               most az ön műve.</p>
            <p>Maszlaczky úr büszkén felfújta magát.</p>
            <p>– Hízelgek magamnak vele, hogy e művet végrehajtom. Én a Kárpáthy-birtok urává fogom
               önt tenni.</p>
            <p>Kőcserepy úrnak lehetetlen volt azt egy barátságos kézszorítással meg nem hálálni,
               mely által okot adott arra Maszlaczky úrnak, hogy nyakába boruljon, és őt megölelje;
               mert Maszlaczky úr érzékeny ember, ha rászorul. Kénytelen volt szemeit törülni.</p>
            <p>– Hány éve már annak, barátom uram, hogy mi egymást ismerjük? – kérdé elszorult
               hangon a tanácsostól.</p>
            <p>– Tizenhat éve annak – felelt az hasonló érzékenységgel.</p>
            <p>– Tehát tizenhat éves régi barátságunk volt-e valaha egy keserű óra által
               megszakítva?</p>
            <p>– Soha! – viszonza a tanácsos úr, ki hajlandó volt Maszlaczky úr kedveért mindazokat
               a keserű órákat elfelejteni, miket neki egy-egy kedvezőtlen ítélet által okozott.</p>
            <p>Maszlaczky úr benne volt már a magasztos hangban.</p>
            <p>– Reménylem, hogy e törhetlen barátságunk e per által, mely büszkeségem, egy örök
               szent kapoccsal fog megerősíttetni, melyet többé semmi el nem szakítand.</p>
            <p>– Semmi, semmi! – sietett újabb kézszorítással erősíteni a tanácsos úr.</p>
            <p>– Meg van-e győződve, kedves barátom uram – sürgeté tovább Maszlaczky –, hogy a
               törekvésre engemet semmi egyéb nem ösztönöz, mint azon végtelen tisztelet, miért ne
               mondanám: szeretet, mellyel kedves barátom uram és kedves családja iránt
               viseltetem.</p>
            <p>– Óh, bizonyos vagyok felőle.</p>
            <p>– Csak egy gondolat képes engem erővel ellátni a munkára, csak egy jutalom
               lelkesíthet fel oly mű kivitelére, melyet semmi kincs fel nem vállaltathatna velem,
               és ez az, hogy kedves barátom uram szeretetét, családja becsülését
               kiérdemelhessem.</p>
            <p>Maszlaczky úr itt ismét közel volt már ahhoz, hogy sírva fakadjon, melynek meggátlása
               Kőcserepy úrnak aránytalanul sok kézszorítás és mosolygásba került.</p>
            <p>– Biztosítom önt a becsülés legőszintébb, leghatártalanabb mértéke felől.</p>
            <p>– Ily jutalom elég nekem – szólt az ügyvéd, szemeit megtörölgetve. – Íme, nekem
               ötszázezer pengőt kötelezett Kárpáthy Abellino, ha perét megnyerem. Én ez összegről
               kedves barátom uram javára – lemondok. Nekem nem kell, nekem elég önnek és
               családjának becsülését bírhatni; nekem ez elég jutalom.</p>
            <p>– De kedves barátom uram, hova gondol? Ezt én el nem fogadhatom. A világért sem, sőt
               kérjen ön tőlem bármit! Bármit, mondom – és én nem érzendek kedvesebb kötelességet,
               mint azt teljesíthetni.</p>
            <p>– Jó, kedves barátom uram – szólt Maszlaczky úr, mint ki valami nagyot gondolt –, ön
               kényszerít, hogy kimondjam, ami szívemen fekszik. Én kimondom. Igenis van lelkemnek
               egy legmélyebb óhajtása, melynek teljesülte egyedül öntől függ, velem szállt volna a
               sírba, de ön kényszerített rá, hogy kimondjam: tegyen ön engem boldoggá – leánya
               kezével.</p>
            <p>A tanácsos remekelt e pillanatban.</p>
            <p>Arcán egyetlen varázsa, egyetlen futó kifejezése sem jelent meg a meglepetésnek, a
               bosszúságnak, a bámulatnak s egyéb rögtöni indulatoknak, mikre ez ajánlat bízvást
               feljogosíthatta.</p>
            <p>Oly derült arccal fogadá azt, mintha hetekkel elébb értesülve lett volna felőle, s
               azt minden oldalról tanulmányozhatta volna. Nem mohón, de határozottan nyújtá kezét
               az ügyvédnek, a legőszintébb érzelem reszketeg hangján szólva:</p>
            <p>– Szívemből szólt ön – s azután, mintha nem bírna az érzések túlságos rohamával,
               elfordult az ablak felé, hosszasan kinézett rajta, majd ismét az ügyvédhez lépett, s
               némán végigszorongatá annak vékony karjait, legbensőbb egyetértése jeléül.</p>
            <p>Maszlaczky szemei ragyogtak, mint ki egy kedvező ítélet fölolvasását hallgatja.
               Fölöslegesnek tartá e kifejezésteljes néma szünetet kérdezősködésekkel zavarni, csak
               öltönyét egyengeté magán helyre, s diadalmasan emelé fel fejét; büszkesége vonásai
               közé az obligát szerénység atyafiságos kifejezéseit törekedve vegyítni.</p>
            <p>– Sokszor gondolkoztam felőle – kezdé végre a tanácsos úr a szót –, minő sors fog
               várni egyetlen leányomra. Lesz-e, aki őt tudja szeretni, ahogy megérdemli? Talál-e
               férjet, ki őt megérdemelje? A mai fiatalság léha, tartaléktalan magaviselete méltán
               aggodalmakkal tölti el egy, a jövendőkbe tekintő atya szívét. Őszintén kell
               megvallanom, hogy e gondjaim közepett sokszor feltűnt előttem egy derék férfiú képe,
               s elgondolám, hogy él az én ismerőseim között egy komoly, érett eszű és szívű,
               szilárd jellemű férfi, kiben tökéletesen meg tudnék nyugodni, kinek bátor, erélyes
               tulajdonai mellett boldognak láthatnám Vilmámat... és ez az én kedves
               Maszlaczkym...</p>
            <p>– Óh, kérem – vágott közbe Maszlaczky úr, ki roskadozni kezdett a reá halmozott
               magasztalások terhe alatt.</p>
            <p>– De mindannyiszor le kellett mondanom e gondolatról – folytatá a tanácsos úr. – Mint
               remélhettem volna még azt, hogy ön, ki előtt még egy oly ragyogó pálya áll, ki sokkal
               magasabb összeköttetéseket remélhet, az én szerény családomra engedje vonatni
               figyelmét...</p>
            <p>– Sőt inkább – sietett belekapni Maszlaczky úr –, nincs magasabb célja
               törekvéseimnek, s nem ismerek oly fényes összeköttetést, melynek elsőbbséget adnék
               efelett, s bárminő előremenetelt tartson is fenn számomra a sors, mindenkor büszke
               leendek azon lépésemre, mely által egy Kőcserepy kisasszony kezét megnyerhetném, egy
               oly család tagjáét, melynek hölgyei példaképei az erénynek és házias
               szendeségnek.</p>
            <p>– Én pedig mondhatom, hogy annál nagyobb örömmel nem lephetett volna meg a sors, mint
               aminőt kedves barátom ajánlata okozott. Így, de csak így elfogadom önnek egész tervét
               a Kárpáthy-urodalom iránt. Hisz ön tulajdona leend az, s az egész Vilmám kezével
               annak férjére szálland. De büszke szívvel mondhatom uram, hogy az egész
               Kárpáthy-urodalomban nincs olyan kincs, mely e kézzel fölérjen.</p>
            <p>– Óh, tudom, jól tudom azt; én fel tudom fogni boldogságom nagyságát. Bizonyára meg
               fogom én mutatni, hogy bárha nem vagyok is azon holdvilágképű sihederek korából, kik
               ifjú éveiket henye piperőcködésben tékozolják el, kik hősök a kávéházakban és más
               gonoszabb helyeken, de azért egy nőt igazán, valóban tudok boldogítani, ősz
               hajszálaim dacára. Azazhogy ősz hajszálaim biz énnekem még nincsenek, harmincon túl
               vagyok; ez csak úgy szólásforma nálam az ősz hajszálakról. Már ifjonc koromban
               vénnek neveztek, komolyságom miatt.</p>
            <p>– Éppen össze fogtok illeni; ő is ily komoly.</p>
            <p>Maszlaczky úr tegeztetni hallván magát a tanácsos úr által, annyira el lőn
               ragadtatva, hogy megcsókolá a tisztes úr kezét; ami tekintve a helyzet
               ünnepélyességét, igen érzékeny és megragadó jelenet lehetett.</p>
            <p>A tanácsos úr ezzel karjára fűzte a derék kérőt, s okosan értésére adott néhány tudni
               való dolgot.</p>
            <p>– Vilma leányom most tizenhárom éves. Láthatja ön, hogy még nem férjhezmenetelre
               való.</p>
            <p>– Óh, kérem, néhány év nem tesz rám nézve különbséget, én kész vagyok várni akárhány
               évig.</p>
            <p>– Ő addig is nőm nevelési rendszere alatt marad. Eveline-nek mindenben rendszerei
               vannak.</p>
            <p>– Óh, és mily csodás rendszerek – sietett tódítani Maszlaczky.</p>
            <p>– Eveline saját nézetei szerint neveli gyermekünket, s én kénytelen vagyok elismerni,
               hogy nézetei helyesek. Hiába, bizonyos dolgokban a nőknek csalhatlan tapintatuk
               szokott lenni; közügyekben merek ítéletemre valamit adni, de ami a gyermeknevelést
               illeti, már ebben nőm előtt meg kell hajolnom!</p>
            <p>A nagyságos úr egészen el látszott felejteni, miszerint pályáját a gyermeknevelésen
               kezdé.</p>
            <p>– Ki ne hajolna meg őelőtte! – kiálta fel fanatikus elragadtatással Maszlaczky úr. –
               A női tökélyek, a hölgyi erények, az asszonyi bölcsesség mintaképe előtt! Valóban
               azon gondolat mellett, hogy ő anyjához hasonló leend, szépségben úgy, mint
               erényekben, képes vagyok nem két, nem három, de tizenöt évig is elvárakozni...
               azazhogy – (nem végezte be az ügyvéd úr a frázist, a tizenöt évet mégis nagyon
               megsokallta).</p>
            <p>– Azazhogy – vevé át a szót a tanácsos úr –, valami határidőt mégis kellene szabnunk;
               különben igen határozatlan reményeket költünk egymásban, s azt tudhatja, kedves
               Maszlaczkym, hogy én nem kevésbé sietek önt leányom számára biztosítani.</p>
            <p>Maszlaczky úr úgy érzé magát, mintha mézzel kenegetnék.</p>
            <p>– Teszem föl, mondjuk azt, hogy meg fog történni ez a házasság fél év múlva, azon nap
               után, melyen Kárpáthy Béla kedvező végítéletet kap perében. Lássa ön, ebben
               mindnyájunk érdekei össze lesznek kapcsolva.</p>
            <p>Maszlaczky furcsán vakarta az orrát erre az ajánlatra.</p>
            <p>Az jutott eszébe, hogy hiszen ő végítélet nélkül akarja Zoltántól megnyerni a
               Kárpáthy-birtokot, s akkor az ehhez kötött alkuból könnyen kijátszatás támad.</p>
            <p>Nemes mosolygással monda:</p>
            <p>– Tegyük fel még határozottabban. Legyen a boldog határidő fél év azon nap után,
               melyen a Kőcserepy-család a kárpátfalvi uradalomba beiktattatik.</p>
            <p>E ravasz tételnél ismét azon diadalmas villogás szikráit hányták szemei, melyeket nem
               bírt eltitkolni, midőn valamely ügyes fordulatot adott a dolognak.</p>
            <p>– Óh, én nem akarom oly messze tenni a határidőt. Sőt mentül közelebb, kedves
               barátom, kedves Maszlaczkym – tiltakozék Kőcserepy úr nemes vetélkedéssel. –
               Két-három év az egész. Rajtunk függ, hogy ez idő alatt a kitűzött határ eljöjjön.
               Ugyebár, rajtunk függ? Ön dolgozni fog éjjel és nappal, hogy a pert siettesse.
               Másfelől én minden befolyásomat felhasználandom, hogy annak kedvező irányt adjak. Ez
               nem leend nehéz, mert az ügy igazságos. Világos igazság. Különben az engedményt el
               sem fogadhatnám; de bizonyos vagyok annak jogossága felől, s biztosíthatom önt, hogy
               a per meg lesz nyerve, s akkor semmi sem álland többé ellent, hogy a barátság eddigi
               kötelékei a legszorosabb rokoni viszonnyá fűződjenek közöttünk, s én kedves barátomat
               – kedves fiamnak nevezhessem.</p>
            <p>E szóknál Kőcserepy megölelé a fiskálist, ki egész gyermeki áhítattal borult a
               marciális férfiú keblére, ki viszont lehajolva a kisded férfihoz, megcsókolá annak
               homlokát, jól vigyázva, hogy álhaját félre ne tolja az érzékeny nyilatkozat
               által.</p>
            <p>Maszlaczky úr teljesen beleadta magát ez atyai ölelésbe. Elgondolá, hiszen Zoltánnali
               tervéről még a tanácsos mit sem tudhat, s talán csak nem akarja rászedni.</p>
            <p>E gyöngéd jelenet után mind a két férfi félrefordult szemeit megtörülni. Midőn
               felindulásaikból némileg ismét magukhoz tértek, a tanácsos úr odavoná magához kedves
               Maszlaczky barátom uramat, s bizalmasan fülébe súgá:</p>
            <p>– Fölösleges figyelmeztetnem, kedves Maszlaczkym, hogy az egész értkezésünknek
               mindaddig sub rosa kell maradni, nehogy a világ idejekorán megtudjon valamit
               tervezett összeköttetésünkről, s ebből kellemetlen következtetéseket formáljon.
               Tudja, ön ügyvéd, én pedig ítélőbíró; bármily egyenes és igazságos legyen is
               eljárásunk, a világ könnyen balramagyarázza a tényeket.</p>
            <p>– Tökéletesen felfogom ez aggodalmat; kedves nagyságod, kedves barátom uram ismer
               engem. Én tudok hallgatni, mint a sír.</p>
            <p>– Még egyet, kedves jó Maszlaczkym. Mint az elébb is mondám, Eveline saját
               rendszerrel bír a nevelésben, amit én kénytelen vagyok helyeselni, mert jobban érti,
               mint én. E rendszerhez tartozik az is, hogy a növendékleánynak egész addig az ideig,
               amíg annak alkalma el nem érkezett, nem szükség semmit házasságról, szerelemről s más
               efféle dolgokról tudni, ezt én igen helyesnek találom, s e részben úgy hiszem, hogy
               kedves barátom is egyetért velem.</p>
            <p>– Tökéletesen. Tökéletesen. Az ilyen ifjonci ábrándozások sohasem szülnek semmi jót;
               én különben sokkal komolyabb férfiúnak hiszem magamat, hogysem hasonló hivalkodásokra
               képesnek tartassam. A határtalan tiszteleten kívül semmiben sem fog nyilatkozni azon
               indulatom, mellyel kedves nagysád, kedves barátom uram – miért ne mondanám? – kedves
               leendő rokonom családja iránt viseltetem.</p>
            <p>E szavaknál mind a két kezét megfogja a tanácsosnak két kezével, úgy ahogy a stájeris
               táncot szokták járni, s megrázva azokat hevesen, még egyszer keblére veté magát a
               nagylelkű férfiúnak, s tökéletes lelki megvigasztaltatással kelt fel onnan, néma
               jelekkel mutatva, hogy mármost menni készül.</p>
            <p>A tanácsos úr egészen az ajtóig kísérte kedves barátját, fél kezével karonfogva őt;
               midőn már a kilincs a kezében volt, hirtelen valami jutott eszébe Maszlaczky
               úrnak:</p>
            <p>– És a méltságos asszony...?</p>
            <p>Kőcserepy úr megnyugtatólag kegyesen hunyorított szemeivel.</p>
            <p>– Legyen ön bizton e részről; én magam fogom őt efelől értesíteni. Megkímélem önt a
               jelenet zavarától. Hiába: a kérői szerep a legbátrabb férfit is zavarba hozza. Magam
               tapasztalásából mondhatom.</p>
            <p>(– Én is – gondolá magában Maszlaczky úr.)</p>
            <p>– Eveline önnek nagy tisztelője – veté utána Kőcserepy úr. – Beleegyezéséről előre is
               szavamat adhatom. Isten önnel!</p>
            <p>– Isten önnel – rebegé utána Maszlaczky úr, oly arccal, aminővel Orestes búcsúzott
               Pyladestől, s érzelemmel csordultig telve hagyá el a tanácsos szobáit, s boldogsága
               érzetében a bérkocsistól, aki hazavitte, eldisputált egy negyedóra fejében húsz
               pengő krajcárt.</p>
            <p> A tanácsos úr derült, vidám arccal lépett Eveline szobájába.</p>
            <p>A figyelmes delnő mind e percig azon gondolatok elemzésével foglalkozott, miket
               Maszlaczky rejtélyes magaviselete keltett szívében. Mentül tovább fejtegette azokat,
               annál világosabban kezdett látni. Minden kombináció összevágott. Elhatározá magában,
               hogy férjével közleni fogja kételyeit.</p>
            <p>Éppen jött.</p>
            <p>Eveline gyöngéden helyet csinált férjének maga mellett a pamlagon, s kézcsókjára
               bocsátva őt, közelebb simult hozzá, s márványszépségű karját annak vállára nyugtatva,
               kérdezé:</p>
            <p>– Találkozott veled Maszlaczky?</p>
            <p>– Mindekkorig vele beszéltem.</p>
            <p>– Miről?</p>
            <p>– Pörös ügy. A Kárpáthy-rokonok vitája, melyben informálni kívánt. – Zoltán úrfi
               aligha el nem veszti birtokát.</p>
            <p>– Tudod-e, hogy Vilma mily kimondhatlan ellenszenvet érez ezen fiú iránt? Én meg nem
               foghatom. Más ifjak iránt legfeljebb közönyös, de ezt gyűlöli; valahányszor ezen
               lovagol, elfut az ablaktól, társaságokban figyelmezek rá, hogy őt mindenütt kikerüli,
               s ha táncolnak, inkább egész este ülve marad, csak hogy vele ne legyen kénytelen
               táncolni.</p>
            <p>– Ez nagyon természetes. Az a fiú a legkiállhatatlanabb gyermekek egyike, akiket
               valaha láttam. A világ sokat tart felőle, mert gazdag. No, majd meglássuk, ha nem
               lesz az, mennyit fog érni.</p>
            <p>– S oly bizonyos volna, hogy vagyonát elveszti?</p>
            <p>– Maszlaczky tökéletesen meggyőzött felőle.</p>
            <p>– S ezért volt nálad Maszlaczky?</p>
            <p>– Igen.</p>
            <p>– S nem gondolod, hogy egyéb okai is vannak Maszlaczkynak e pörös ügynél, mik őt
               idejárni késztetik?</p>
            <p>A tanácsos elbámult, bár nem mutatta ki. Hát neje is tudna már valamit az ügyvéd
               szándokáról? Ez baj volna, mert asszonyokat nehéz valamely szándék tiszta voltáról
               meggyőzni, ha még olyan homályos is az.</p>
            <p>– Nos. És mi oka lehet? – kérdé teljes ismeretlenséget mutatva. Eveline a legmélyebb
               sajnálat és szemérem hangján susogá:</p>
            <p>– Képzeld: ez a szegény fiatalember belém szerelmes...</p>
            <p>Kőcserepy elmosolyodott.</p>
            <p>– Ez szomorú dolog rá nézve. Szegény fiatalember!</p>
            <p>– De kérlek, ne éreztesd ezt vele. Ő titkolja e fájdalmát; de én egy pillantást
               vetettem lelkébe, mely mindent tudatott velem... Boldogtalan!</p>
            <p>Mennyire lehetett szánakozni e szegény négy láb kilenc hüvelyk magas férfiún, ha
               elgondolta az ember, hogy ő Kőcserepyné méltóságos alakja iránt ábrándozik.</p>
            <p>Kőcserepy úr komoly kifejezést parancsolt arcának.</p>
            <p>– Ne kacagjuk ki e boldogtalan fiút ez érzelmeért, Eveline-em. Nem egyetlen ő, kit
               lelked nemessége meghódított. Az ily tisztelet viszonttiszteletre méltó. Tapasztalni
               fogod, hogy én, ezt tudva, még jobban fogom becsülni e derék embert. Bánj te is
               nemesen vele!</p>
            <p>Eveline könnyezve ölelé át férjét. Óh, nemes hivatás! Lehet-e nagyobb mértéke a női
               gyöngédségnek, mint szelíden bánni egy ötödfél láb magas férfiúcskával, ki a világ
               legszebb és legerényesebb delnői egyike iránt ábrándozik?</p>
            <p>E gondolatnál mennyei magasságig érzé lelkét emelkedni Eveline.</p>
            <p>A tanácsos úr hagyá őt ebben a hitben; amit ő tudott, azt megtartá magának.</p>
            <p>A későbbi találkozásoknál azután Maszlaczky úr és Eveline között a lehető
               legkellemetlenebb nemes nyájasság igazgatá a társalgást. Mindkettő úgy érezte magát,
               mintha valakinek egy marék eleven hangyát adnának, hogy vigye haza zsebjében, de
               szépen bánjék velök. Maszlaczky úr azon hitben élt és mosolygott, miszerint Eveline
               jóságos pillanatai a tanácsos által közlött ajánlat gerjesztette anyai szívességből
               származnak, s emiatt kénytelen volt a legszerényebb, áhítatosabb alakot játszani; míg
               Eveline mindez ábrándos arcfintorgatást azon holdas indulatnak tulajdonítá, amit
               platói szerelemnek neveznek, s mely elég ok a megfelelő szánalom gerjesztésére s
               eredendő bölcsészeti elméletek elvonására.</p>
            <p>Kőcserepy urat azután mind a kettő megbízottjává teszi; Maszlaczky úr éppen annyit
               tud neki beszélni azon örömeiről, miket Eveline kitűnő nyájassága gerjeszt szívében,
               mint Eveline az ideál érzelmek rendszeréről, miknek alakulását Maszlaczky úr
               lelkületében nyomról nyomra kíséri. A tanácsos úr meghallgatja mind a kettőt, s
               egyiknek segít örülni, a másiknak szánakozni, s ugyan őrizkedik őket felvilágosítani
               kölcsönös tévedésükről.</p>
            
         </div>
         <div type="chapter">
            <head>VI. Szentirmán</head>
            <p>Akik vissza tudnak rá emlékezni, minő hely volt Szentirma a hajdani grófok idejében,
               s összehasonlítják azt a mostanival, hajlandók lesznek Rudolf grófnak valami
               emberfölötti hatalmat tulajdonítani, mely őt csodatételekre képesíté.</p>
            <p>Ez a nagy térség itt, hol most a legszebb kalásztenger hullámzik, nem volt egyéb,
               mint egy nagy, láthatártalan ingovány, benőve magas náddal, melyben ősszel és
               tavasszal, mikor az egek csatornái s a hóolvadások vizei megeredtek, gyönyörűen
               lehetett csónakázni a mindennemű vízi szárnyasokra vadászva; itt valamelyik dombon –
               de isten tudná már azt, hogy melyiken? – szokott állani rendesen az a nádgunyhó,
               átellenben pedig, alkalmasint ott a szép lucernás kert helyén, a másik, amikben az
               öreg Szentirmay gróf, szomszédjával, a jó Kárpáthy János báróval egész éjszakákon át
               elült lesben a drága mocsári szalonkák után. Nyáron pedig, amikor a rekkenő meleg
               kiszárasztá a vizeket, fölséges rókavadászatok történtek az ősvilági náderdőben,
               melynek valahol alkalmasint volt határa, de hogy hol, arra csak a Berettyó és a Tisza
               tudtak volna illetékes feleletet adni.</p>
            <p>Az esztendő három évszakában a Szentirmay és Kárpáthy urak birtokaik egy része fölött
               csak név szerinti protektorátussal bírtak, voltaképpen kígyó és béka és nádi madarak
               uralkodván azokban, teljes anarchiai országlással. Kastélyaik, falvaik ez időben
               minden idegen invázió elől biztosítva lehetének utaik járhatlansága által, s abban
               mindketten nagy büszkeséget is helyeztek, hogy őket minden bolond idegen útba nem
               ejtheti, s jószágaikat országút meg nem fertőzteté.</p>
            <p>Nagy kényszerűség idején, ha ki kellett mozdulni kastélyából valamelyik úrnak, kilenc
               réven ment át, ahol mindenütt extrakompok várták, napokkal előre elküldött lovakat
               fogtak a hintóba minden rév előtt, s tizenegy nap telt bele, míg kivergődött saját
               uradalmából, s eljutott szárazabb földre. Egy-egy ily vállalatnak aztán oly híre volt
               az országban, mint közelebb Franklin expedíciójának a jeges tengerre.</p>
            <p>Az ismeretes szárazföldek sem voltak igen boldog állapotban; a legjobb helyeket,
               miken az uraság gabonája állott, robotos jobbágy mívelte, meg is látszott rajtok;
               egész tudományos természethistóriája volt minden darab földnek; egyiknek a sovány
               esztendő ártott meg, másiknak a kövér, itt az üszög pusztított, amott a szikfű
               rebellált; legelő volt a gazdaság nagyja, miken nyurga tinókat s bozontos csikókat
               lehetett találni gulya –, ménesszámra, melyeket megtizedelt szépen minden kánikulában
               a mocsárlégtül s szikkadt legelőtül otthonos járvány.</p>
            <p>Szentirmához közelítve, észre lehetett venni egy hosszú keskeny gátat; útnak is
               használták, mikor odáig ért a víz; egyébkor csak mellette jártak el, s bámulatos
               volt, mennyire fejlődött a nemzeti ügyesség alföldi szekerészeinknél, kik a meredek
               gátról le és fel csapogattak a dűlőutakra nyaktörő veszéllyel.</p>
            <p>Ez a jeles gát, minőt most is látni még az Alföldön eleget, egy dobogó hídnál
               végződött, mely nyáron át egy silány kis mocsári eret igázott le, de ősszel vagy
               tavasszal ez a kis hitvány patak úgy elhordta rendesen a hidat, hogy a puszta
               lábaknál nem maradt ott egyéb. Sehogy sem lehetett e bajon segíteni, pedig állítottak
               fel jégtörőket is, csináltak a víznek sarkantyút meg futóárkot ki a szántóföldekre,
               hogy arra is tehessen egy-egy diverziót; de az mind semmit sem használt.</p>
            <p>A hídon túl érve, kezdett meglátszani Szentirma helysége, egy magas tetejű torony
               nyúlt fel nagy gombbal a végén; négy szegletét négy kisebb fatorony ékesíté, mely
               építési különösség titkát még ez ideig nem sikerült felfedezni. Körös-körül hosszú,
               alacsony házsorok, náddal födelezve, miknek barnaságából itt-ott kivirított egy-egy
               utcasor friss sárga nádtetővel, annak bizonyságára, hogy valamelyik elmúlt évben nagy
               tűz lehetett itt, s végig leégett szél mentiben a helység. Ez minden évben
               előfordult.</p>
            <p>A helység körül semmi zöld; a házak körül senki sem ültetett fákat, kertet.
               Lehetetlen azokat a járó-kelő marhától megőrizni; tyúk, liba leeszi, kikaparja a
               veteményt. Az ember csak lélekkárhozatot nyer vele; jobb azt nem is ültetni. Csupán
               az árkok mentiben búsult egy sor bozontos üstökű fűzfa, melyet minden ősszel kopaszra
               lebotoltak a rőzse kedvéért.</p>
            <p>Maga az urasági kastély jó távol épült a helységtől, nehogy valami érintkezésbe
               jöjjön a rongyos viskókkal. Az út egészen félretért arrafelé, s szép olasz
               jegenyékkel volt kétfelől beszegve. A rendes úton járónak csak a távolból tűnt
               szemébe a roppant épület, kettős szárnyszakaszával, ódon tornácaival s egymástól
               távol eső ablakaival; a párkányzatok meredekein időjárásoktól megfeketült kőszobrok
               állongtak, mik úgy nyújtogatják karjaikat, mintha könyörögnének, hogy tegyen oda
               valaki egy hágcsót, hadd szálljanak le már.</p>
            <p>Itt és amott egy-egy hosszú épület nyúlt el még odább, az gazdasági tanya lesz,
               azoknak sem volt szabad a kastélyhoz közel lenni.</p>
            <p>A roppant váracs legalább nyolcvan szobára volt építve, s minden szoba bebútorozva, s
               szőnyegekkel, képekkel ellátva, mintha mindegyikben laknának.</p>
            <p>Hátul a kastély mögött nagyszerű angolkert, mesterséges romokkal és vízesésekkel; a
               platán- és gesztenyefák óriási magasságra nőttek e televény hűs földekben; a buja fű
               a rendezett erek partjain emberderékig ért, s minden növény három-négy akkora lett,
               mint más vidéken. Az angolkertet széles vadaskert zárta be, melynek roppant szálfái
               alatt nagy robajjal repkedtek az arany- és ezüstfácányok gyönyörű falkái, s buja
               füvében egész csordaszámra legeltek a karcsú szarvasok, mik oly szelídek, hogy
               közelre várják a lovaglókat, s ha mulatság volt a kertben, odamentek a kerítéshez,
               sőt sokszor annyira leereszkedének, hogy kiszöktek a vadaskertből, s a jobbágyok
               szomszédos kukorica- és kölesföldeit is megtisztelék látogatásaikkal.</p>
            <p>Az egész kastély környéke más levegőt lehelt, mint a többi vidék; itt gazdag, itt
               pazar volt a természet, s olyan jóleshetett forró évszakokban e hűs platánkoronák
               illatos, enyhe árnya alól széttekinteni a sárgára aszalt vidéken, melyen tikkasztó
               melegen feküdt az átfűlt lég, töve gyökeréig szikkasztva minden élő növényt...</p>
            <p>... Mennyivel más látvány terül most az utas szemei előtt a Szentirmay- és
               Kárpáthy-uradalmak határain belől!</p>
            <p>A beláthatlan nádrengeteg sehol sincs. Egyenes csatornák, mik mérnöki kiszámítással
               szeldelik át a tért, vezetnek le minden fölösleges árt a folyamokba, néhol
               zsilipekkel ellátva, mikről okszerűen öntözik a réteket. Az úttalan berkek helyét
               szabályos táblákban fedi a legszebbik vetés, s sivatag székifüves pusztán, hol a
               keresztülutazó átkozta majd a hínári döglevegőt, majd a tüdőemésztő port, mit a szél
               szemébe és szájába hordott, most messziről megüti a kedves illat a közeledő
               szaglóműszereit, mit a szellő a távol aranyló repceföldek virágporairól széthord.</p>
            <p>Az egész táj képe megváltozott. Egész erdők kanadai jegenyékből fedik a folyamok
               kanyargó medreit, mik most egyenes átvágásokba vannak szorítva, s midőn a tiszai apró
               gőzösök a kies sziget mellett ott a vízközépen kikötnek, egész kertsort látni végig
               Szentirmáig, melyek között deszkasimaságú úton robognak végig a boldog földészek
               egészséges virgonc ötösfogatai.<ptr target="jokai6.htm#ref1"/>[4]</p>
            <p>Minél jobban közeledünk Szentirmához, annál inkább feltűnik az átalakulás kedvenc
               képe. Nem puszta ez többé, hanem paradicsom; a háladatos föld ezeres kamatban fizette
               vissza ura szeretetét, a szorgalom műve megsokszorozta az önkényt adott áldást, s
               Isten keze látszik mindenik fűszálon – ember gondja mellett.</p>
            <p>A rongyos házikók rendetlen sorai helyett csínnal épült utcákon visz az út keresztül,
               mik közől díszesen emelkedik elő az urasági kastély a templommal szemben. Rudolf
               odahagyá ősei váracsát, nyolcvan szobájával, nagy visszhangos kőfolyosóival s
               szélzúgásos tornácaival; oda építtetett lakást a helység közepére, a többi házak
               közé, s tíz év múlva egész piac támadt ott körüle, úgyhogy az idegen előtt sokkal
               inkább városnak fog tetszeni e helység, mint akárhány alföldi háztorlat, amit
               mezővárosnak neveznek.</p>
            <p>Kitűnnek az épületek közől a helységháza, paplakok, iskola, miket a főúr maga
               építtetett, s gondjával fenntart; a kertek alját elfoglalják a lakosok
               gyümölcsaszalói és selyemtenyésztő pajtái; minden ház oly vidáman tekint zöld
               redőnyeivel, ereszes kapujával az azon menőre, hát még ha e zöld redőnyök közől
               egy-egy életvidám arcú, ép falusi lyánka gránátszemei néztek ki.</p>
            <p>Az ősz váracs most lakatlan. Néhány kiszolgált cseléd s egy iszákos kulcsár lakja
               csupán, kinek jobb hasznát venni nem lehetett, mint hogy a kíváncsiságból odavetődő
               vendégeknek mutogassa végig a hajdankori ritkaságokat, miket a jobb ízlésű főúr többé
               használni nem tud, de irántok azért sokkal több kegyelettel viseltetik, hogysem
               azoknak csak egy darabját is idegen kézre akarná bocsátani. Maradjanak ott históriai
               emlékül.</p>
            <p>Rudolf gróf egészen másnemű épületekről gondoskodott, mint ősei; amott a rendezett
               patak egy papírmalmot hajt, melyre értelmes vezetők ügyelnek; itt az agyagtelek
               téglakemencéknek szolgáltatja használhatlan márgaföldét; ez a roppant épület itt
               takarékmagtár, az egyiptomi hét kövér és hét sovány esztendő meséjének okos követése;
               csodálatra méltó, hogy mit az ókori együgyű bölcsek oly régen fölfedeztek, a gazdag
               termésnek megtakarítását mostohább időkre, korunkban még mint újítási példát
               ritkaságképpen kell ember elé hoznunk. Távolabb, a helység túlsó oldalán nagy,
               nyúlánk kémények vörös téglafalból emelkednek elé az alacsony tetősorok közől, bőven
               füstölögve; ezek munkás gyárak, az egyik hazai növényanyagból finom cukrot készít,
               másik az itt termett gyapjút fonja, szövi olcsó és tartós kelmékké, s alájok nem
               tőzeggel tüzelnek, hanem az uradalom saját bányájából vízen szállított olcsó
               kőszénnel. Egyik iparág a másikat emeli, meg is látszik az egész környéken; nincs
               használatlan föld, nincs munkátlan kéz, magok a rakoncátlan elemek is munkára vannak
               fogva. Nincs heverő, nincs éhező az egész uradalomban, s mindazon pompa közt, mely a
               földesúr lakát környezi, legfényesebb az, mely jobbágyai arcán tündöklik – a
               boldogság, az elégültség.</p>
            <p>Megbocsát a szíves olvasó, hogy ily unalmas részleteken végighordozom. Sokkal
               költőibb tájakat festhetnék néhány mérfölddel odább a szomszéd pusztákról, hol a
               nekivadult szél kergeti az ördögszekeret a marháktól ripacsossá gázolt avaron végtül
               végig, ott megállhatnánk a sivatag közepén, leírhatnók a melankolikus kútgémet a
               láthatár végén, a hegyére repült sassal, az elmélkedő gólyát a víz szélében s a
               tündéri délibábot, mely szeszélyes órájában mindenfélét mutogat, ami a földön
               nincsen, s elmondhatnók: ennek a földnek nincs semmije, de van költészete; és ezeket
               leírva hű volnék magamhoz, mert költői dolgokat jegyeznék fel. De vállainkon az élet.
               A költői délibábtól látogatott puszták ura koldus, és a kútgémes tájképnek neve:
               nyomorúság, szegénység. Dicsérjék mások a nádi életet s azoknak lakóit; árvaság az,
               és inkább sírhatna a költő, mint énekelhetne ez elhagyott pusztaságban, ha
               elgondolja, hogy itt nép és élet lehetne körös-körül, falu, város, mennyi elférne még
               üres telkeken, hol bojtorján virágzik, ha így volna, ahogy lenni kellene, mennyi
               boldog ember dicsérhetné az Istent – ékes magyar szóval!</p>
            <p>Szentirmay Rudolf ősei tán egykor drága vérökkel szerzék meg azt a földet, hol
               utódaik laktak, s bizonyára e drága vércseppek hősi története megérdemelte, ha
               költőjére talált; de hát azon utód drága verítékcseppei, ki sivatagból Kánaánt
               varázsolt, nem érdemesek-e, hogy meg legyenek számlálva? Ki, mint Szentirmay Rudolf,
               ki a lelkes István grófot vevén tükörül, ösztönt, példát, áldozatot hoz a kornak,
               hogy nemzetét jólétre segítse, nem olyan jó fia-e a hazának, mint aki érte századok
               előtt a csatatéren vérzett?</p>
            <p> E tágas, mosolygó udvaron élte át gyermekéveit a mi Zoltánunk. Ezek a fák éppen oly
               idősek, mint ő; két jávort ő maga ültetett a kert egyik dombja alatt, midőn még csak
               hároméves volt. A jávorpár alatt kis pad és asztalka állt, ez volt az ő kedvenc helye
               és azoknak a kis gyermektársaknak, akik őt szerették. Pedig ki ne szerette
               volna!</p>
            <p>Már gyermekkorában legokosabb, legbátorabb és izmosabb volt minden kortársai között.
               Szomszéd földesurak úrficskái átjártak Szentirmára, s játékot rendeztek a kis
               Kárpáthyval. Ilyenkor Zoltán mindig a gyengék vezére volt, játszottak háborút,
               gyűlést, törvényszéket; aki mindig az elnyomott igazság tolmácsa, bajnoka volt, az a
               mi Zoltánunk.</p>
            <p>Mint hétéves gyermek maga köré gyűjté a magánál nagyobb parasztifjoncokat, s tartotta
               őket bölcs beszédekkel, s megosztá velök falatját; majorosok, tehenészek nagy adó alá
               voltak vetve Zoltán úrfi által kiszolgáltatandó ozsonnázások miatt. Zsebpénzét,
               ajándékait megtakarítgatá, s midőn eljöttek az iskolai vizsgálatok, könyveket
               adogatott a parasztfiúknak, miket így vásárolt. Ha olykor meghallá, hogy ifjú
               pajtásai közől valamelyiknek baja van, ellopózott hozzá, vigasztalá, ételt,
               orvosságot hordott neki, és mindezt titokban, nehogy gyámjai vagy mások megtudják, s
               azt higgyék, hogy ő jó szívét akarja fitogtatni, vagy úri leereszkedést szenveleg.
               Óh, a gyermek érzése a legegyenesebb útja a bölcsességnek!</p>
            
         </div>
         <div type="chapter">
            <head>VII. Az örömnap</head>
            <p>Zoltán születésnapja volt. E napot a Szentirmay-család rendesen Kárpátfalván vagy
               Madarason, Zoltán jószágán szokta megülni. Előre készült rá cselédség, jobbágyság; a
               házakat meszelték, mint valami sátoros ünnepre. A parasztleánykák vízben tartogatták
               előre a nefelejcset, mit majd koszorúnak fűznek, s az emberséges bátyámuramék
               hizlalták a tulkot, mit ősi szokásként a földesúr névnapjára szoktak levágni.
               Mindenki tudott valami meglepőt, valami kedvest tartogatni a bálványozott gyermek
               számára, ki szeme fénye volt kicsinynek és nagynak, kinek láthatásaért az öreg
               emberek napestig elácsorogtak a kastély udvarán, mikor a szomszédból odavetődött.
               Születése napján azután egészen az övék volt, akkor láthatták, beszélhettek hozzá,
               hallhatták nyájas szavait, megszoríthaták szép fehér kezeit, mik oly erősek voltak,
               mint az acél; megköszönheték neki mindazt a jót, amit esztendőn át velök éreztetett;
               hogy oly istenáldása volt rajtok, mint az eső és a napfény; hogy a boldogságot itthon
               lakóvá tette födeleik alatt, s elmondhaták neki, hogy az Isten engedje nekik e
               boldogságot sokáig élvezni, hogy láthassák őt évről évre nagyobbnak, boldogabbnak, és
               áldhassák még a csecsemő gyermekek is, akik az ő nevén tanulnak gagyogni...</p>
            <p>Mindazt oly igazán, oly érzékenyen tudták elmondani ezek az együgyű emberek!</p>
            <p>Hát azután az ajtókon belül! Midőn a család egymagára maradt. Tele minden szív
               nemcsak a maga örömével, hanem még a máséval is.</p>
            <p>Négy gyermeke volt Szentirmaynénak, két fiú, két leány. Mind a négy úgy szerette
               Zoltánt, mint testvérét, s gyakran kedves civakodással törtek rajta, hogy melyik
               szeresse jobban – tán Katinkát kivéve, aki sejteni kezdé talán, hogy ennek az édes
               szeretetnek valami bánata is van, amit titkolni szokás, s ami a testvérérzelemben
               nincsen...</p>
            <p>Születése napján a gyermekek mind megajándékozák valami apró emlékkel Zoltánt; a
               picike, a legkisebbik, alig harmadfél éves, még verset is mondott neki; óh, milyen
               vidám dolog volt az. Zoltán az ölébe kapta, és összevissza csókolá. A másik kettő
               duzzogott, hogy hát őket nem? Katinka már nem mutatta a duzzogást...</p>
            <p>Ő egy pompás kötésű emlékkönyvet adott Zoltánnak, melynek kezdő lapjára ő maga
               rajzolt egy gyöngéd kézzel színezett képet, mely valami mohos követ ábrázolt, amire
               Zoltán neve volt írva, gyászfüzek árnyékolták azt be.</p>
            <p>Zoltán enyelegve fordult a lyánkához.</p>
            <p>– Te emlékkönyvet adsz nekem? Tán azt akarod, hogy elváljunk? Hisz emlékkönyv arra
               való, hogy elmenjünk messzire, egyikünk fel, a másikunk alá, s aztán sohase lássuk
               többé egymást.</p>
            <p>Katinka nevetett rá. Hogy is lehet Zoltán oly bohó? Hisz őnekik nem kell elválni
               soha. Ők mindig olyan gyermekek fognak maradni, s teljes világ végeig mindig együtt
               játszanak a kertben, és hajszolják a tarka pillangókat virágról virágra.</p>
            <p>Még egy becses ajándékot kapott Zoltán születésnapjára. Egy statisztikai sorozat volt
               az, melyet valami vén tisztviselője, Varga uram, egykor jószágigazgató az öregúr
               alatt, írt össze számára; maga hozta volna el, ha ágyban fekvő beteg nem volna,
               amiért ezerszer kér bocsánatot. E sorozatban összehasonlítások voltak téve ezelőtt
               tizennégy évi adatokkal. Mi volt akkor a Kárpáthy-uradalmak jövedelme, és mennyivel
               emelkedett most, mennyi volt akkor a hasztalan kiadás, mennyivel kevesebb a mai, a
               nép mennyivel lett jobb és gazdagabb, mennyivel kevesebb bűneset fordult elő,
               úriszékeken alig használja már az uradalom pallosjogát. Hány iskolával szaporodtak
               falvai, mennyivel többen törekednek a míveltség felé, mennyivel több házasság
               köttetett, s mennyivel kevesebb töretett meg? Lovakra, kutyákra mennyivel kevesebb
               volt a költség, emberbaráti célokra mennyivel több?</p>
            <p>Zoltán fel bírta fogni az ezen adatokban rejlő magasztalást. Gyámatyja műve volt az
               mind, azért örömmel fogadta azt, de magában gondolá, hogy ez emelkedő boldogságot
               egykor ő is nevelni fogja, s magas eszményképeire méltóvá küzdi fel magát. Oly
               jólesett volna most Rudolfot megölelhetnie, megcsókolni atyai, munkás kezét, mely oly
               erősen épít, oly kitartóan fárad, oly csalhatlan biztonsággal vezet, azt az imádott,
               azt a bámult kezet, mely oly csodaszépen rajzol, mint amilyen csodabiztosan lő, s
               oly édesen áld, mint amilyen keményen sújt.</p>
            <p>De Rudolf nincs jelen az örömnap reggelén, hiába várják őt délig is, akkor sem jő. A
               tisztelgők, a jobbágyok, tisztviselők üdvözlő küldöttségei mind eltávoztak már; a
               család termeibe vonult vissza, s ott várták Rudolfot késő estig, s félreismerhetlen
               borút vont örömeikre az ő hosszas elmaradása. Maga Flóra sem bírta magának
               megmagyarázni e távollét okát.</p>
            <p>Hisz Rudolf Szentirmán volt még tegnap, midőn az egész család átjött, s úgy mondá,
               hogy korán reggel utánok fog jönni. S íme már este van. Talán valami baj érte?
               Különben nem maradt volna el.</p>
            <p>Flóra maga is nyugtalan kezde lenni, s estefelé kisétált gyermekeivel a kastély
               kertjébe; ott egy magas halmon, melyről mesterséges vízomlás rohant alá, a hajdani
               szittya kastély ősi romjait megkerülve, letelepedett a kedves család; innen a
               magasból messze le lehetett látni az útra. De nem ment semmi mulatság úgy, mint
               máskor. Még a gyermekek is levertek voltak, s az örökké vidám Katinka arcán is
               elkomorulás látszék, ami oly jól illett életvidám, telt rózsa színéhez.</p>
            <p>Végre Zoltán nem állhatá a nyugtalanságot; engedelmet kért gyámanyjától, hogy lóra
               üljön, s átsiessen Szentirmára, megtudandó, nem érte-e a grófot valami veszély, de
               Flóra nem engedé; bizonyosan mulaszthatlan dolga van férjének, s nem venné jó néven
               családja túlságig vitt aggodalmát.</p>
            <p>Mégis könnyebben esik a szívnek, ha csak néhány lépéssel is eléje mehet annak, akit
               óhajtva vár; az emberben van valami ártatlan babona, mely azt súgja, hogy csak meg
               kell indulni az elé, aki sokáig jő, hogy azonnal jöjjön. Tán ha elébb megindultunk
               volna, elébb megjöendett. Zoltán nem állhatá meg, hogy legalább a kert túlsó széléig,
               mit nagy facsoportok takartak el, gyámatyja elé ne kerüljön. A két nagyobb gyermek
               kétfelől karjába kapaszkodott, és ők is vele indultak, a két kisebb szinte sírva
               fakadt, hogy nekik nem volt szabad vele menni.</p>
            <p>Flóra, bár nem mutatta, de komolyan aggódott. Ez a nap mindig nevezetes családi
               ünnepély szokott nálok lenni, és Rudolf sohasem maradt el arról; ilyenkor meg szokta
               csókolni gyámfiát, megdicséré egy évi haladásaért, megáldá, szeretetével elhalmozá,
               mintha mindannyiszor családja új tagjává avatná őt, e napok benyomása mindig újabb
               szemet adott a lánchoz, mely az ifjút gyámatyja családjához fűzte, és íme, most egy
               szem elmaradt. Pedig egy szem híjával lebomlik a lánc! Rudolfot nagy dolognak kellett
               érni, hogy e családi ünnepet elmulasztá.</p>
            <p>Bizony nagy dolog történt vele.</p>
            <p>Midőn éppen kihajtatott egyik kapuján a Madarasra vezető útnak indulandó, akkor
               érkezék az udvarra parasztszekéren fráter Bogozy Pestről a másik kapun. Amint az ajtó
               elé ért, kiugrott kocsijából, leveté porköpenyét, sapkáját felcserélte kucsmával,
               kardját előkereste a szalma közől, s oldalára köté, és azzal felment a tornácba,
               haragos tekintéllyel kérdezve a szembejövő sujtásos hajdútól:</p>
            <p>– Itthon-e a méltóságos gróf?</p>
            <p>– Nincs – volt a rövid válasz.</p>
            <p>– Hm, az baj. Vagyon-e a méltóságos grófnak törvényes korú, de nem teljes korú fia?
               Értse meg jól: törvényes korú, de nem teljes korú.</p>
            <p>– De furcsa – morgott a hajdú –, tudom is én; nem értek én diákul.</p>
            <p>– Az szép; hát maga kicsodas? Hajdú?</p>
            <p>– A méltóságos úr huszárja. Nem hajdú. Hajdú az, aki a vármegyeháza előtt
               strázsál.</p>
            <p>– Hogy híják?</p>
            <p>– Ebkérdi Pál – szólt a cseléd fitymálva s nagyon bosszantva az eddigi kérdések
               által.</p>
            <p>– De komolyan feleljen kend, azt mondom! – kiálta rá Bogozy haragosan. – Úgy
               tekintsen rám, hogy én a tekintetes királyi tábla jurátus notáriusa vagyok, s
               exmisszióból jövök. Azért hivatalosan kérdem kendet: Kinek híják?</p>
            <p>A hajdú a hivatalos szóra kivette a pipát a szájából, de azért megnyomta a feleletet,
               mondván büszkeséggel:</p>
            <p>– Nemes Kánya Márton.</p>
            <p>Bogozy feljegyzé azt plajbásszal egy nagy vörös tárca fenekébe.</p>
            <p>– Hány esztendős?</p>
            <p>– Én magam csak negyvenkettő, hanem az apám elélt nyolcvanig.</p>
            <p>– Állapotja?</p>
            <p>– Köszönöm kérdésit. Egészséges vagyok.</p>
            <p>– Nem azt kérdeztem, micsoda kondíció, hivatala van?</p>
            <p>– Mondtam már egyszer: huszár; hanem a bátyám fiskális.</p>
            <p>– Van felesége?</p>
            <p>– Kettő.</p>
            <p>– Bolond kend?</p>
            <p>– Instálom, az egyik már meghalt.</p>
            <p>– No, hát mármost fogja kend ezt az írást; ez idézőlevél, citatorium a méltóságos
               gróf ellen. Kendnek mint házhoz tartozó cselédnek, érvényesen adhatom ezt át.</p>
            <p>– De énnekem, úgy segéljen, át nem adja az úr, ha százszor jurátus is.</p>
            <p>– De gondolja meg kend...</p>
            <p>– Nem gondolok én semmit! – szabódék a hajdú, kinek rettentő iszonyata volt
               mindenféle törvényes dolog ellen, s azt hitte, hogy aki egy olyan írást elfogad, azt
               mindjárt egzekválják is.</p>
            <p>– Az én kezembe ugyan nem nyomja azt az írást. Én nem láttam, nem hallottam semmit,
               én nem vagyok senki, engem nem hínak sehogy. Én itthon sem vagyok.</p>
            <p>Azzal elosont az előszobába, s bezárta maga után az ajtót. Példáját látva, valamennyi
               cseléd szétfutott az udvarról.</p>
            <p>Fráter Bogozyt egy cseppet sem zavará meg ez erőszakos eltűnés, előkeresett a
               tarisznyájából négy szeget és egy kalapácsot, s azokkal az idézőlevelet szépen
               kiszegezte az orra előtt bezárt ajtóra. Azután szépen felült a szekérre,
               visszafordítá a rudat, s elhajtatott, amerre jött.</p>
            <p>A cselédek csak akkor mertek előjönni, s mily nagy volt megütközésök, midőn a
               veszedelmes iratot az ajtón látták fityegni kifeszítve, mint valami statáriumot.</p>
            <p>Elszörnyedt minden ember. Minő irtóztató gyalázat ez! A kastély kapujára idézőlevelet
               szegezni!</p>
            <p>– Le kell onnan tépni! – kiálta egypár vitézebb némber.</p>
            <p>– Nem, hozzá nem nyúljatok! – szólt közbe a hajdú. – Ez törvényes dolog, s bajt
               szerezhet annak, aki hozzányúl a kezével. Hanem mindjárt tegyünk valamit! Hol a kis
               groom? Gyerejde csak, te kölyök! Hány esztendős vagy, te fickó? Nyolc? Nem igaz, csak
               hét vagy! No, megállj; vedd le te innen ezt az írást! No, ne félj, nem harap meg.
               Bele ne nézz! Senki se nézzen bele! Ki is tudna ilyen ákombák írást elolvasni?
               Mármost ugorj a legjobbik paripára, s vágtass a méltóságos úr után, s ahol találod,
               ott add át neki ezt a levelet! De siess nagyon!</p>
            <p>Két perc múlva vágtatott a lovászfiú Madaras felé.</p>
            <p>Feleúton érte a lovász a grófot. Rudolf megállíttatá kocsiját, amint ezt vágtatva
               közeledni látta. A fiú elmondta hevenyében, ami történt, s átnyújtá a grófnak a
               veszélyes iratot, melyet fülénél fogva tartott két körme hegye közt.</p>
            <p>Szentirmay átvette azt, és olvasni kezdé. Ha valaki figyelmezett volna arcára e
               percben! Mily indulatroham viharzott azon keresztül! Mi volt ez? A leggyalázatosabb,
               legiszonyúbb vád, halálos mérge minden boldogságnak. Oly vád, melynek sötét színén
               keresztül nézve mindaz, ami jellemében nemes és szeretetre méltó volt, mint önző,
               förtelmes indulat kénytelen feltűnni, mely megaláz és lealjasít, s egy jótetteken
               épült jó hírnév életét egy mérges lehelettel semmivé teszi.</p>
            <p>Szentirmay Rudolf gróf házasságtörő. Ezt mondja a kétnyelvű rágalom, és az önérdek
               mentő horgonyát leli e vádban; mert ha ennek árnyékát rávetheté, kincseket szerzett
               általa. Rudolf reszketni érzé minden tagjait, mintha valami utálatos hideg állat
               érintené testét delejes iszonyattal. Ez a csapás jól ki volt mérve. És éppen arra az
               örömnapra, midőn az egész család egy kedves ünnepet ül, midőn kicsinye-nagyja egy
               kedves születésnap megújultát üdvözli; éppen ekkorra hagyták fel e vérig, e lélekig
               ható döfést. Milyen jól el kell készülve lenniök, hogy azt meg merték tenni.</p>
            <p>Rudolf elsötétült arccal tekinte maga elé.</p>
            <p>– Olvasta valaki ezen írást? – kérdezé a lovászfiútól.</p>
            <p>– Hozzá sem nyúlt senki, én pedig csak nyomtatást tudok olvasni.</p>
            <p>Azzal Rudolf összehajtá az iratot, s keblébe dugá, de egyszerre kidobta azt onnan, s
               lábával indulatosan rágázolt.</p>
            <p>Az mégis iszonyú, hogy nyomorult Mammonért hitet, boldogságot, becsületet így
               eltéphessen valaki, hogy valaki ellen erényes tetteit mint éles kardot fordítsák,
               hogy a legtiszteltebb férfinak azt mondják a törvény előtt: “Te egy nőnek becstelen
               szeretője voltál, mert, íme, annak fiát úgy szereted, mint tulajdon gyermekedet”!</p>
            <p>Mármost aztán menjen oda, és üdvözölje őt születése napján, és csókolja meg, miként
               máskor szokta, miként azt tőle óhajtva várják.</p>
            <p>– Hajts vissza Szentirmára! – szólt Rudolf a kocsisnak, s néhány perc múlva újra
               otthon volt kastélyában. Amazok ott várhatták őt sokáig.</p>
            <p>Késő éjjelig szobájában volt bezárkózva; a cselédek csak azt hallák, hogy jár
               szüntelen alá s fel, egy percre meg nem állapodva. Végre elcsillapult. Néhány perc
               múlva hallották csöngetését. Huszárja sietett be hozzá.</p>
            <p>– Üljön valaki rögtön lóra, s menjen Madarasra! Akármilyen korán reggel lesz, mire
               odaér, költse fel rögtön Zoltánt, s adja neki át e levelet. A nyitott kocsi álljon
               elő, fél óra múlva indulok Kárpátfalvára.</p>
            <p>– Zivatar lesz, méltóságos uram – aggódék a hű cseléd.</p>
            <p>– Annál jobb – monda Rudolf, s szótlanul haladt le a lépcsőkön, künn a folyosón várva
               nyugtalanul, míg lovait befogják.</p>
            <p> Azok ott a madarasi kastélyban várhattak reá sokáig.</p>
            <p>Zoltán és Katinka százszor is lementek megnézni az utat, nem közelít-e porfelleg
               Szentirma felől, s ismét visszatértek, gondolva, hogy mire még egyszer erre jőnek,
               akkorra bizonyosan meglátják.</p>
            <p>A hosszas várakozásban egészen elfáradva, leültek egy fa alá, mely körül fehér,
               gömbölyű pad volt csinálva, s amint ott ültek egymás mellett, egészen elkomorodott
               mind a két gyermek, valami olyan nehéz, oly szomorú ült egyszerre szíveikre, magok
               sem tudták, hogy mi az. Az a fa, mely alatt ültek, egy szép halavány jávor volt, oly
               magas, oly karcsú; s amint ott alatta ült a két gyermek, csendesen hullongott alá
               reájok egy-egy elsárgult falevél.</p>
            <p>Egy éppen a lyánka ölébe hullott, Zoltán felvette azt onnan.</p>
            <p>– Látod, ez a levél milyen zöld volt egy hét előtt, s milyen sárga most. Tudod-e,
               hogy miért van az? Mert el kellett neki válni. Ilyen szomorú az elválás.</p>
            <p>Katinka még az elébbi említésétől az elválásnak el volt érzékenyülve, csakhogy akkor
               elnevette azt, de most nagyon, nagyon lelkére vette ezt a szót, s bár nem felelt rá,
               de lassankint egypár könny támadt szép szemeiben, s végigfutott arcán, mint egy hulló
               gyémánt.</p>
            <p>Zoltán minden erejét összeszedé, hogy e könnyek láttára el ne érzékenyüljön. Mintha
               szívét szorították volna össze erőszakos, láthatatlan kezek, mintha rossz jövendőt
               sugdosnának fülébe érthetetlen hangon. Minden ok nélkül úgy elszomorodott mind a
               kettő, egyik sem tudta, mi baja.</p>
            <p>Ah, menjetek azon halavány levelű fa alól, gyermekek; ennek hervatag levelei fölött
               sokat könnyezett egy szerencsétlen asszony, talán most is ott jár, talán ő susog ott
               láthatlan alakban, s az ő csókjaitól hull alá a levél egyetlen fiának halvány
               homlokára.</p>
            <p> Az esti zivatar a kastélyba térni kényszeríte mindenkit a kerti fák alól. A szél
               üvöltését, a zápor csapását, a villámok dördülését hallva, senki sem mert arra
               gondolni többé, hogy Rudolf megérkezhessék, s a kisgyermekek félve bújtak jó anyjok
               keblére; Zoltán elővette a legnagyobb fiút, s egy természettani könyvből ritka
               állatok képeit mutogatta neki, míg Katinka egy szögletbe leült pici testvérével, s
               meséket mondott neki tündér emberekről; el-elakadt mind a kettő száján a szó, egy-egy
               hangosabb villámcsattanásra.</p>
            <p>A kicsinyek azután elaludtak, egymást biztosítva, hogy nem félnek. Ödönke, a
               legkicsinyebb, sorba csókolt mindenkit lefekvés előtt, s követelte, hogy őt Katinka
               fektesse le, s miután annak nyakába vethette magát, ismét azt követelte, hogy vigye
               őt Zoltán bácsihoz, hogy azt is megcsókolhassa, s azután biztatá Katinkát, hogy ő is
               csókolja meg Zoltánt, amit az persze nem tett meg kedvéért; de annál inkább engedtek
               a buzdításnak a kisebb testvérek, kik egészen magokhoz vonták Zoltánt, gyöngéd
               karjaikkal átölelve, s hízelgésekkel elhalmozva. Hogy azt Rudolf mind nem
               láthatja!</p>
            <p>Az eső korán reggelig szakadt, jókor hajnalban felkölték Zoltánt a levéllel, mit
               gyámatyja küldött.</p>
            <p>Csodálkozva olvasá belőle, miszerint a gróf őt Kárpátfalvára hívja rögtön a levél
               vétele után.</p>
            <p>– Mikor ment át a gróf Kárpátfalvára? – tudakozódék a bőrig átázott lovásztól.</p>
            <p>– Az éjszaka.</p>
            <p>– Azon borzasztó időben! – kiáltja fel Zoltán aggodalmasan, s remegve kezdett az
               öltözködéshez.</p>
            <p>A háznál mindenki aludt még a felvert cselédségen kívül, midőn Zoltán lovára veté
               magát, s eltávozott.</p>
            <p>Oly lassan lépett vele a ló, oly nehéz szívvel ment odább, mintha már vissza sem
               térne ide többet.</p>
            
         </div>
         <div type="chapter">
            <head>VIII. A befalazott ajtó</head>
            <p>Rudolf egész éjjel nem hunyta be szemeit, a legnagyobb zivatarban érkezett meg
               Kárpátfalvára, ott rögtön fölkeresé a beteg jószágigazgatót, és sokáig egyedül
               értekezett vele.</p>
            <p>Zoltánt ezer aggodalom kínzá az úton. Álmatlanságtól érzékeny képzelődése félelmes
               eseményeket rajzolt gyámatyja rejtélyes útjáról Kárpátfalvára, éppen az ő születése
               napján; az éjszakai sietség a legnagyobb viharban, a madarasi kastély szándékos
               kikerülése elég zavart félelemalakot gyűjte össze lelkében, miknek még a csípős
               reggeli szellő is odakölcsönzé borzadályát, mintha nem volnának a kísértetek maguktól
               is eléggé hidegek.</p>
            <p>A kastély udvarára vágtatva, első szava az volt az őt elfogadó cselédhez:</p>
            <p>– Hol van gyámatyám?</p>
            <p>A lovász tudósítá, hogy odafenn vár reá az írószobában.</p>
            <p>– Nincs valami baja? – sürgeté tovább az ifjú, lováról lepattanva.</p>
            <p>– Aligha nincs. Olyan rossz színben van, mintha beteg volna; késő éjszaka érkezett
               meg, s egész reggelig fenn volt, egyik szobából a másikba járt egyes-egyedül, még az
               öreg kulcsárt is visszaküldé, miután az ajtókat kinyitogatta; még most is ég a
               gyertya a szobájában, tán le sem feküdt, leveleket ír; még tán észre sem vette, hogy
               reggel van.</p>
            <p>Míg a cseléd ezeket elmondta, Zoltán sietve haladt fel a lépcsőkön, s dobogó szívvel
               nyitott be az írószobába.</p>
            <p>Rudolf háttal állt az ajtó felé valami iratokat pecsételve. Az ifjú lépteinek
               hangjára visszafordult, s oly nyugodt, oly hideg arccal fogadá őt, mintha ott belül
               semmi sem történt volna.</p>
            <p>Zoltán szinte le volt hűtve e tekintet által. Elébb valami nagy szerencsétlenséget
               gyanítva, most egészen megzavará gyámatyja közönyös arca, mely éppen nem látszott
               részvétét felhívni.</p>
            <p>Megszoríták egymás kezét olyan hidegen, olyan jelentéstelenül, mintha az csupa
               szertartás volna közöttük.</p>
            <p>Zoltán figyelmesen nézte gyámatyja arcvonalmait, de semmit nem bírt azokból
               kiolvasni.</p>
            <p>Rudolf végzé a pecsételést, s száraz hangon monda:</p>
            <p>– Zoltán barátom, foglaljon helyet!</p>
            <p>A szegény fiú e szóra csaknem sírva fakadt.</p>
            <p>– Kedves gyámatyám, ön engem eddig tegezni szokott.</p>
            <p>– Igen, kedves Zoltán, míg ön gyermek volt; de idestova már férfi lesz. Ma van
               tizennegyedik születési évnapja.</p>
            <p>Zoltán felsóhajtott. Máskor nem ily hangon szokta vele a gyámatyja születésnapját
               tudatni.</p>
            <p>– Ön már azon korba lép, ahol az önállóság érzete nem engedi meg azt a gyermeki
               viszonyt, amiben eddig volt gyámja iránt, különben is ennek a viszonynak most némi
               átalakuláson kell keresztülmenni.</p>
            <p>Zoltán zúgni érzé maga körül a világot. Tán nem jól értette, amit gyámatyja
               mondott?</p>
            <p>Rudolf észrevevé a gyermek arcán azt a könyörgve kérdő tekintetet, s félre kellett
               fordulnia, hogy meg ne engedje magát általa hatni; érzé, hogy lelke szilárdságától
               szavainak reszketése meg fogja tagadni a valószínűséget.</p>
            <p>– Önnek rövid időn el kell tőlünk válni! – szólt hirtelen és egyenesen a gróf, mintha
               nem akarná magát és a fiút a hosszas előbeszédek kínjain keresztülvergődtetni.</p>
            <p>Zoltán halavány lett, mint a fal. Valamit akart szólani, de minden gondolat, minden
               hang megdöbbent szívéhez volt tapadva. Önkénytelenül egy székhez támaszkodék.</p>
            <p>Rudolf úgy szeretett volna odamenni hozzá és keblére ölelni és vigasztalni.</p>
            <p>– Üljön le, barátom! – szólt hozzá szárazon.</p>
            <p>Zoltán szót fogadott, és leült.</p>
            <p>Rudolf észrevevé, hogy a fiú mennyire el van érzékenyülve, iparkodott mentül
               nyugodtabban beszélni hozzá.</p>
            <p>– Ön elég komoly arra, kedves Zoltán, hogy tökéletesen megértse, amiket mondok, s
               átlássa, hogy nem valami rendkívüli eset az, amire önt elő kell készítenem, hanem a
               dolgok természetes folyása, s úgy hiszem, meg fog benne nyugodni, hogy én önnek
               javát akarom. Ön ifjúsági előkészületein már átesett, s anélkül, hogy önt szembe
               dicsérni láttassam, mondhatom, miszerint szívétől, eszétől és karjától sok nemest,
               sok jót lehet várni. Ön szép tehetségekkel bír, s lelkének nemes tulajdonai mellett
               csak egy hiányzik még, mi azokat tökélyre fejlessze, az, hogy világa legyen önnek.
               Önnek az ifjúsági propylaeumokból az életbe kell átlépni; látni, ismerni saját
               észlelése után embereket és viszonyokat; ehhez ön Szentirmán és Kárpátfalván nem
               juthat. Az itteni együgyű emberek önnek nem szolgáltatnak anyagot tapasztalásokra, a
               kicsinyes falusi, házi gondok jó iskola leányok számára, de nem az férfiaknak, kik
               egykor világi állásuk előnyei mellett az ország jobbjai közé számláltathatják
               magokat; az életnek ily helyen szűk köre van, s pusztán könyvekből nem lett még senki
               bölcs. Tavaly kéthónapi utazása önnek velem a külföldön több ismerethez juttatá, mint
               kétévi tanfolyam. De én minden évben nem utazhatom önnel, családom, hivatalom s egyéb
               tekintetek nem engedik a hosszabb távollétet önnel, bármennyire óhajtanám is. Önnek
               legelébb is fel kell menni Pestre; ez most a nemzeti érdekek középpontja, az új
               koreszmék gyűlhelye; itt fogja ön legelébb megismerni azon helyet, melyet önnek
               idővel elfoglalnia kell, és az utakat, mik által azt meg lehet érdemelni.</p>
            <p>Zoltán egy szót bátorkodott mondani:</p>
            <p>– De azért ön gyámatyám marad?</p>
            <p>Ettől a kérdéstől félt Rudolf. Egyenesen kellett rá felelni.</p>
            <p>– Nem maradok az, Zoltán. Ily messziről nem viselhetnék önre gondot. Barátja,
               jóakarója maradok önnek; rajta leszek, hogy derék, önhöz méltánylattal viseltető
               gondnokra ruházhassam át eddigi kötelességeimet ön iránt. Ha van ön gondolatában az
               ismerős hazafiak közt olyan, akihez inkább vonzódik, adja tudtomra, s én kieszközlöm,
               hogy az legyen önnek jövendő gyámnoka.</p>
            <p>Zoltán egész arcán, még összeszorított öklein is meglátszott, hogyan fojtja el
               felküzdő keservét, hogyan erősíti meg magát. Szemei szinte égni látszottak a
               visszatiltott könnyek miatt, midőn e felszólításra felelt:</p>
            <p>– Úgy Tarnaváryt kívánom gyámul.</p>
            <p>Rudolf elcsodálkozott e gyermeken. Őutána, kinek családjánál, mint édes fiú, oly
               mély, oly gyöngéd szeretettel halmoztatott el, Tarnaváryhoz kívánkozik, kinek durva
               modorát mindenki ismeri, s ki valóságos zsarnoka a vele bármi érintkezésbe jövő
               fiatalembereknek.</p>
            <p>– Igaz. Most ő hétszemélynökké neveztetett ki, tehát Pesten fog lakni; hanem, édes
               Zoltán: Tarnaváry úr nagyon szigorú ember.</p>
            <p>– Éppen azért – viszonza az ifjú. – Ha Szentirmától el kell válnom, legalább érezzem
               azt mentül jobban.</p>
            <p>Ez utóbbi szavakat csak alig susogva rebegte.</p>
            <p>Rudolf úgy szánta szegényt, úgy sajgott a szíve, hogy így kellett bánnia vele. De meg
               kellett annak történni. Amaz undok vád után egy napig sem volt szabad Rudolfnak
               Kárpáthy Zoltán gyámjául maradni.</p>
            <p>– Tehát majd megírom ön számára az ajánlólevelet Tarnaváryhoz, mert a jövő
               közgyűlésig is, mely efölött határozni fog, önnek már nála kell lenni. Addig átmehet
               ön szobájába.</p>
            <p>Azzal tollat fogott Rudolf, hogy írjon.</p>
            <p>Zoltán csak várta egy ideig, ha fog-e még hozzá valamit szólani, azután nagy
               szomorúan felkelt, és kiment a szobából.</p>
            <p>Nem az fájt neki annyira, amit Rudolf mondott, mint hogy azt oly hidegen tudta
               elmondani.</p>
            <p>Amint kilépett az ajtón, s azt becsukta maga után, nehány pillanatra önkénytelen
               megállt ott; maga sem tudá, mi történik vele. Minő vétkével, hibájával adott okot
               gyámjának e szokatlan hidegségre? Még az a gondolat fel sem támadt szívében, ami
               mindezek után jön: elhagyni egy egész világot, melyben szerettetik, s elhagyni egy
               gyermektársat, egy kedves, szép tüneményt, kit jobban szeret, mint az egész világot,
               kihez minden napnak egy-egy emléke köti, s belépni egy hideg, szomorúan zajos
               világba, hova őt az eddigi jó szellemeknek egy tekintete sem fogja kísérni! Még most
               csak első baljóslat benyomása alatt állt, s e sajgó érzelemben néhány percig ott
               mélázott még az ajtó előtt, midőn egyszerre valami megdöbbentő hang ragadta ki
               kábulatából... Valaki sír... Hallgatózni kezdett... Valóban, ezek keserű, keserű
               férfizokogás hangjai. Ott benn, az elhagyott szobában, egyedül maradt a gróf, s azt
               hiszi, hogy senki sem hallja, midőn ő visszafojtott érzelmeinek szabad kitörést
               enged: az örökké hideg, nyugodt férfi az, aki sír.</p>
            <p>Zoltán egy perc alatt visszafordult, felszakítá az ajtót, s magánkívül rohant a
               szobába; ott megpillantva gyámatyját, fájdalomtól leroskadtan, odafutott hozzá,
               keblére veté magát, s olyan boldog volt, midőn az őt erősen szívéhez szorítá, s
               engedé, hogy könnyeivel áztassa kezeit, s nem titkolá előle többé, hogy szereti, hogy
               fájt neki e hideg szavakat intézni ahhoz, kit az erős szeretet úgy szívéhez csatolt
               már, hogy ha onnan le akarja szakítani, vérnyomot hagy maga után a seb.</p>
            <p>E néhány pillanata a hallgatásnak, halk zokogás hangjaival átszellemülve, többet
               mondott, mint amennyi egy könyvben, mint amennyi egy szívben elfér.</p>
            <p>Az is elmúlt. Rudolf megtörlé szemeit, s kezével nyájasan végigsimítva a gyermek
               hajfürteit, ki arcát keblére rejtve ölelte őt át, szeretettől, érzelemtől átmelegült
               hangon mondá neki:</p>
            <p>– Emlékezzél reá, Zoltán, hogy láttál engem sírni, és legyen ez életednek titka,
               amire sokszor gondolj, de el ne mondd senkinek soha!</p>
            <p>Zoltán annyi édeset talált az elébbi fájdalomban. Bizalma, lelkiereje visszatért.
               Felemelé szép, lelkes arcát, mit a könnyek gyermeki zománca még szelídebbé tett, s
               kezeit összekulcsolva, kérdezé:</p>
            <p>– Miért, miért kell énnekem önt elhagynom?</p>
            <p>– Tőlem ne kérdd; elég jókor meg fogod azt úgyis tudni; és az a nap, melyben
               megtudod, nagy bánat, nagy szomorúság lesz rád nézve. Az Isten adjon szívednek erőt
               annak elviselhetésére.</p>
            <p>Most elég legyen annyit tudnod, hogy nem a szeretet hiánya az, ami tőlünk elválni
               kényszerít, hanem egy átoknál terhesebb végzet, aminek közeledtéről nekem éppoly
               kevéssé volt sejtelmem, mint nincs teneked most. El kell bennünket hagynod, mégpedig
               úgy elhagynod, hogy vissza sem térhetsz.</p>
            <p>Zoltánt a keserv ingerültté kezdte tenni:</p>
            <p>– Ki parancsolhatja, ki kényszeríthet engem arra?</p>
            <p>– Én – szólt Rudolf szelíden, s szomorúan vevé kezébe a gyermek kezét.</p>
            <p>– Ön, gyámatyám? – szólt a gyermek elbámulva, ki még csak megközelítő eszmét sem bírt
               felfedezni. – Ah, az nem lehet; önt kényszerítik mások, alattomoskodnak,
               incselkednek; önt bizonyosan gyanúsítják azért, mert én gazdag vagyok, s így akarják
               önt tőlem elidegeníteni. De ki tilthatja azt meg nekem, hogy én a legnemesebb lelkű
               férfit, kit gyermekkoromtól fogva atyámul tanultam ismerni, a legkedvesebb, a
               legszeretőbb anyát s a legjobb testvéreket, kik engem, árvát, édes bátyjokká
               fogadtak, ne szeressem, amíg élek? Ki parancsolhat abban nekem?</p>
            <p>– Senki, senki, édes Zoltán, te szeress minket, szeresd őket ezentúl is, mert mi is
               szeretni fogunk téged; mikor magadban lész, sokszor gondolj ránk, mert mi is sokat
               fogunk rólad beszélni, midőn egyedül vagyunk, és senki sem hallja. De amit gondolsz,
               amit érzesz, ne mutasd, ne mondd senkinek soha, mert az nagy veszélyt hozna rád és
               reánk. Hogy miben áll e veszély, azt én neked meg nem mondhatom; egy rossz pillanat
               majd tudtodra adja. Érezz és hallgass! Én kérlek erre, és amire én kérlek, azt te meg
               fogod tenni.</p>
            <p>Zoltán szótlanul inte igent.</p>
            <p>– El fogsz bennünket hagyni anélkül, hogy a bámészkodók előtt mutatnád, miszerint az
               neked nem jólesik.</p>
            <p>A fiú némán fogadta el a kívánatot.</p>
            <p>– Távol fogsz lenni tőlünk, és hozzánk levelet nem írsz, sem tőlünk levelet nem
               vársz, és mégis meg fogsz nyugodni abban, hogy mi szeretünk téged, és tudjuk, hogy te
               is szeretsz minket.</p>
            <p>A gyermek nem tett egyebet, mint gyámatyja kezét szorítá ajkaihoz annak beszéde
               alatt.</p>
            <p>– Azután, ha találkozni fogunk itt és amott a világban, úgy fogadsz bennünket, mintha
               csak futólagos ismerősök volnánk, akikhez többé semmi közöd.</p>
            <p>Óh, ezt nehéz, igen nehéz volt megígérni.</p>
            <p>– És sohasem lesz-e ennek vége? – kérdé felnyögve fájdalmasan a gyermek.</p>
            <p>– Lesz, bizonyára lesz! – szólt Rudolf, megszorítva a gyermek kezét, s az újra
               éledni, erősödni látszott e biztatására. (Tehát nem örökké, tehát nem halálig tart e
               rejtély; egyszer majd kitisztul minden, és akkor milyen szép lesz ismét újrakezdeni a
               boldogságot!...)</p>
            <p>Rudolf még egyszer megölelé az ifjút, s azután nyugodtabban, könnyebbülten folytatá
               szavait.</p>
            <p>– Amiért Kárpátfalvára hívattalak, annak oka nem csupán az, miszerint itt e súlyos
               jelenetet háborítlanabbul hittem végezhetőnek, hanem egy családi rejtély átadása,
               melyet rajtam kívül élő ember nem bír.</p>
            <p>A gróf ezzel fölállt, és csöngetett. Kétszer-háromszor ismételnie kellett azt, míg
               valaki eljött. Ő maga készakarva távolította el a cselédeket e helyről, s idő kell
               ahhoz, míg az öreg Pál gazda a lépcsőkön felcammog. Meglátva kis urát a vén szolga,
               szerét teszi, hogy kezet csókolhasson neki, orozva kerülvén hozzá, mert tudja, hogy
               különben nem engedné.</p>
            <p>Rudolf iparkodik néhány tréfás kérdéssel belehozni a beszédbe Pált, és a közöny
               nyugalmába önmagát. Azután együtt kimennek a folyosóra.</p>
            <p>Egy helyen megáll a gróf, s azt kérdi Páltól:</p>
            <p>– Emlékezik-e még kegyelmed, hogy itt ezen a helyen hajdan folyosó volt, melyet a
               megboldogult Kárpáthy János úr befalaztatott, minthogy azon keresztül igen erősen
               ki volt téve a kastély az éjszaki szél rohamainak?</p>
            <p>– Emlékezem bizony – szólt az öreg cseléd készséggel –, én magam vigyáztam fel a
               berakásnál, mert már akkor a megboldogult nagyságos úr a terítőn feküdt, midőn
               parancsát végrehajtók. Nem is azért falaztatá el e folyosót az én néhai jó öreg uram,
               mintha a szelektől félt volna, hanem azért, mivel e folyosó vezetett a boldogult
               nagyságos asszony szobáihoz, kit halála után fél esztendő múlva a jó úr is követett a
               sírba, s nem akarta, hogy őutána másvalaki azokba a szobákba ismét belépjen. Ezért
               berakatta a folyosót. A szobákban pedig minden azon módon maradt, ahogy azt a
               nagyságos asszony hagyta, egy szék meg nem mozdíttatott a helyéről, sem egy könyvet
               elébb vagy hátrább nem tettek; még a zongora is nyitva hagyatott, ahogy volt, s én,
               ki azóta minden napot a kastélyban töltök, gyakran egyes-egyedül az egész alsó
               emeletben, sokszor hallom éjszakának idején, mikor minden mélyen alszik, csak én nem
               tudok aludni, mint zendül meg fölöttem az a muzsikáló eszköz, mintha ráütött volna
               valaki, és sokáig elzeng, zúg, bonog utána. Valami babonás ember azt hihetné, kísértő
               lélek jár ott fenn, de én jól tudom, hogy az én megdicsőült nagyasszonyom odafenn van
               és a boldogoknak karában, s az, ami úgy peng és döng éjnek idején, nem egyéb, mint
               egy húrja a zongorának, mely magától lepattan, és nagy hangot ad.</p>
            <p>Zoltán gyermeki áhítattal hallgatá az agg szolga mondáit, míg Rudolf megveregeté
               annak meggörnyedt vállát.</p>
            <p>– Elhiszem, jó öreg, hogy ezért falaztatott be a folyosó, de mégis az lett a
               következése, hogy most a szél nem járhatja a tornácokat, s emiatt, minthogy ritkán
               lakik valaki a kastély emeletében, az egész balszárny oly rekedt levegővel van tele,
               hogy az embernek szinte nyomja a mellét, mikor egy ajtón belép. Látszik is a
               bútorokon, hogy mind összerepedeznek, s az ablakok egészen elvakulnak a melegtől;
               azért mi ismét ki fogjuk nyittatni e folyosót, s inkább rácsajtót veretünk rá, hogy a
               kastély egészséges helyzete ki legyen békítve a megholtak iránti kegyelettel. Nemde,
               Zoltán?</p>
            <p>A fiú némán inte igent. Úgy dobogott a szíve e pillanatban.</p>
            <p>Az öreg Pál megcsóválta ősz, meghajlott fejét.</p>
            <p>– Jó, nagyságos uram. Tudom én azt, hogy nem a levegőre gondolunk most. Jól van, igen
               jól van. Zoltán úrfi már megnőtt, naggyá lett, idestova el is hagy bennünket. Nagyon
               jó lesz, ha elébb meglátja azt a szobát, ahol édesanyja, a jó nagyságos asszony élt
               és meghalt. Tudom, hogy sokat fog arra gondolni. Igen jól van, hogy ő azt
               meglássa.</p>
            <p>Az érzékeny öreg kabátja ujjaival törülte szemeit, míg Rudolf egészen meg volt
               lepetve, hogy ez együgyű ember így nyomába lépett valódi érzelmeinek.</p>
            <p>– Hívjon kegyelmed kőművest! – monda szárazon a vén cselédnek.</p>
            <p>– Minek az, méltóságos uram? Nem nagy munka az egész, egy vékony falat
               keresztültörni. Minek azt tudatni más emberekkel? Elvégezzük azt magunk is, hiszen
               hárman vagyunk hozzá.</p>
            <p>Rudolf figyelmesen tekinte az öreg arcára. Hogy tud ez oly összhangzóan gondolkozni
               vele? Hogy tudja ez, miszerint arról hallgatni kell, amiben a külszín után nincsen
               semmi titkolandó.</p>
            <p>Néhány perc múlva csákányt és feszítővasat hozott elő az öreg, s hozzá kezdett látni
               a munkához. Vén legény volt már, nemigen akart neki szót fogadni a megbolygatott kő;
               két-három ütést elvárt minden tégla, mielőtt kimozdult helyéből. Rudolf leveté felső
               öltönyét, s kivette a szolga kezéből a faltörőt; majd ő hamarább készen lesz azzal.
               Izmos kezének csapásaira gyorsan omlott a fal; Zoltán és a vén Pál csak a téglákat
               segítették szétszedni, nehogy lehullásuk nagy zörejt okozzon. Néhány pillanat múlva
               akkora rés volt törve, hogy egy ember beférhetett rajta.</p>
            <p>– Ne bántsuk tovább – tanácsolá Pál –, könnyebb lesz így ismét befalazni az
               egészet.</p>
            <p>– Igaza van – helyeslé Rudolf, s azzal az írószobába sietve, két meggyújtott
               viaszgyertyával tért vissza, mert a felnyitott szobák ablakai is be vannak rakva, és
               sötét van bennök, mint valami sírboltban.</p>
            <p>Egyik gyertyát Zoltánnak adá, másikat maga fogta kezébe, azzal előre belépett a tárt
               résen, kezét nyújtva az utána jövő fiúnak. Pál kívül maradt.</p>
            <p>A zárt folyosón végighangzottak tompa, visszhangtalan lépéseik, s midőn az első ajtó
               előtt megállottak, mindkettő egymásra nézett, s azt gondolá, hogy mily szörnyű
               halovány a másik.</p>
            <p>Rudolf annyira el volt fogódva, hogy mielőtt a kilincsre tette volna kezét, méla
               szórakozottsággal bekocogtatott az ajtón, s csak akkor döbbent vissza.</p>
            <p>... Ha valaki onnan belülről azt mondta volna rá: “Szabad!”...</p>
            <p>Az ajtó perc múlva síró nyikorgással felnyílt, s csendesen beléptek mind a ketten,
               ismét betéve azt hátuk mögött.</p>
            <p>A tizennégy év óta elzárt levegő nehéz, bágyasztó nyomással ült kebleikre, s meleg,
               élettelen roha enyészetes szagával. A gyertyák is halaványabban égtek, alig bírva
               megvilágítani a sugártalan setétséget, melyet még növelt a falak sötét kockás
               fatáblázata, a diófával kirakott palló, körül az elfeketült ősi képek, mik közől csak
               egy-egy delnő fehér arca, fehér kezei látszottak világosabban elő, annál gyászosabbá
               téve a többit, ami sötéten maradt.</p>
            <p>Ez volt az előterem.</p>
            <p>Szótlanul haladtak rajta keresztül a másik szobába.</p>
            <p>Olyan szomorú volt elgondolni, hogy ezekben a teremekben az úrnő végsóhaja után
               semmi, semmi emberi hang nem hallatszott; aki erre gondolt, szinte óvakodott lépteit
               hallhatóvá tenni bennök. Még egy szót sem szóltak egymáshoz.</p>
            <p>A második terem volt Kárpáthyné munkaszobája. Ott állt a zongora, egészen felnyitva,
               ahogy maradt, a támlán Chopin mazurjai. Sok húr leszakadt róla, s összegöngyölődve
               állt felfelé. A zongora mellett állt a nagy támlás szék, a meghalt nő sálja
               keresztülvetve rajta, az asztalon hímzőráma és akvarellfestmény, félbenhagyott
               munkák. A nagy állóóra fekete márványtalapzatán most is azon órát, azon percet
               mutatta, melyben Kárpáthyné lelkét kilehelte.</p>
            <p>A bútorok, asztalok mind finom porral voltak belepve, mely évek alatt a legelzártabb
               termeken is keresztülhat, és eltakarja a magára hagyatott fényt, a halott-pompát. A
               bársonyszőnyegek, mik még használva sem voltak, színeiket veszték, s midőn Rudolf
               egy függönyt félre akart vonni, kezében szétmállott az, az idő megemésztette, s tán
               az apró lepkék bábjai is segítettek pusztulásán, mik a megjelenő gyertyák körül oly
               sűrűn repkednek.</p>
            <p>E szoba ablakainak egyikén a vastáblán valami kis lyuk támadt, tán egy kiesett szög
               helye, melyen keresztül a déli napvilág hosszú, vékony sugárt ereszt a szoba túlsó
               falára, mozgó alakokat tüntetve fel rajta, mint egy természetes camera obscurában.
               Néha valaki végigmegy az udvaron; ilyenkor mintha hosszú kísértetes árnyékok
               vonulnának végig a falakon, felfelé fordított lábakkal.</p>
            <p>Minden olyan csendes, csak a hangosan őrlő szú hirdeti, hogy az idő él, halad és
               pusztít.</p>
            <p>Most a harmadik szoba ajtaja előtt állottak.</p>
            <p>Valami nehéz, valami súlyosabb, aggasztóbb a sírbolti rekedt levegőnél, fogta el
               Rudolf keblét, midőn e küszöbön átlépett, melynek oly szomorú emléke volt előtte.</p>
            <p>Mintha csak tegnap történt volna, oly elevenen állt előtte minden; ott ült, ott sírt
               előtte a kétségbeesett nő, oda tevé le imakönyvét; íme, most is ott hever az, félig
               kinyílva magától.</p>
            <p>– Ez azon terem, Zoltán – suttogá Rudolf, a gyermek kezét megszorítva, s gyakran
               megakadva beszéd közben, érzelmei súlya miatt –, ez azon terem, ahol anyád
               meghalt.</p>
            <p>A hátulsó falon állt egymás mellé akasztva az ősz Kárpáthy arcképe és nejéé, a szép,
               viruló Fannyé. Valóban olyan volt ő, ilyen ragyogók voltak szemei, ily feselő bimbók
               ajkai, a kép a megszólalásig hű.</p>
            <p>Zoltán odasiet az arckép elé, s egy előtte álló támtalan zófára borulva, édesen,
               vigasztaltan zokog sokáig.</p>
            <p>Rudolf háta mögött áll, s tekintete a képről az ifjúra s onnan ismét vissza
               tévedez.</p>
            <p>Milyen nagy bűn a szerelem, hogy ily nehéz a büntetése. Íme, még a síron túl is
               megüldözi, aki benne vétett, s örökségül hagyja fájdalmát az utódokra is!</p>
            <p>Mind a két kép a reá feltekintőre nézni látszik; ha Kárpáthyra vetődnek Rudolf
               szemei, eszébe jut az utolsó óra, melyet együtt töltött vele, amidőn végighordozá őt
               a jó öreg nábob ugyanezen termeken, könnyes szemekkel mondva el neki minden zug
               történetét, mely a szobában létezik, hol látta búsulni, hol nevetni, ábrándozni a
               feledhetetlent. Itt ült, itt rajzolt, itt aludt, itt halt meg.</p>
            <p>“Nézd – mondá Rudolfnak –, amott az asztalon egy félig megírt levél. Senki sem
               olvasta azt soha, még én sem; szentség az előttem.”</p>
            <p>Ez a szó volt Rudolf lelkének alpese, boszorkány-nyomása. Kihez van azon levél írva?
               E gondolat sokszor felkölté őt álmaiból, sokszor megzavarta legboldogabb óráját. Mi
               lehet annak tartalma? Kit érdekel az?</p>
            <p>Mindannyiszor megnyugtatá lelkét azon felelettel, hogy hiszen igen közömbös dolgok
               lehetnek abba írva, s örök az idő, melyben azt senki sem fogja olvasni.</p>
            <p>De ama balvégzetteljes idézőlevél újra felkölté benne a sírba temetett aggodalmait:
               hátha valami vigyázatlan szó van azon sorokban elejtve, s kezébe juthat azoknak, akik
               neki és Zoltánnak ellenségei. A nő ábrándozó volt, a nő szerelemmel volt eltelve
               iránta; mit ér, hogy a szerelem tiszta volt, mint az angyaloké? Egy leírott szó abból
               elég lehet arra, hogy külszínt adjon egy ármányosan kiszőtt vádnak, és semmivé tegye
               egy ifjú élet minden jövő reményét s hosszú évek elmúlt érdemeit.</p>
            <p>A legégetőbb gondolat ez volt, mely őt éjnek idején Kárpátfalvára hozta: “Mi lehet
               azon levélben írva?”</p>
            <p>Meg kell tudnia, mi van azon levélbe írva.</p>
            <p>Tolvajság, szentségtörés, amit cselekszik, jelleme idegenkedik azon gondolattól, hogy
               egy halott levéltitkát megsértse; de meg kell annak történni! Azon gyermek jövendő
               sorsáért, ki most ott anyja arcképe előtt térdel, s érző lelke által anyja
               szellemével beszél, meg kell ragadnia a titkot, amit azon levél tartalmaz.</p>
            <p>Remegve közelített az asztalhoz, s szíve hallhatón dobogott, midőn a kitárt irat fölé
               hajolt; szemei kápráztak, mintha valami szellem keze iparkodnék azokat betakarni. A
               papíron vastag volt a megülepedett por, s egészen elrejté az írást. Mint aki egy
               lelkén uralkodó kísértetet jön alvó sírjában megnézni, mint az elítélt rab, aki
               kíváncsi elolvasni halálítéletét, oly szorongva simítá le Rudolf a port a levélről, s
               szinte összerezzent, midőn ez ismerős vonások egyszerre előtte álltak. Komoly
               borzalommal tekinte maga mellé. Azt hitte képzelni, hogy amaz arckép szelleme e
               percben mellette ül, egy kezét vállára nyugtatja, másikkal pedig ír lassan,
               meggondolva.</p>
            <p>“Szeretett Flórám!</p>
            <p>(A levél tehát Szentirmaynéhoz volt írva.)</p>
            <p>Szorongató érzések vesznek körül, úgy érzem magamat, mint akinek holnap már meg kell
               halni...</p>
            <p>(Szegény asszony, jól sejtett. Másnap reggel meg volt halva, gyermeke születését csak
               egy órával élve túl.)</p>
            <p>... A meghalás, az elmúlás nem olyan nehéz énnekem, régen meg vagyok abban
               nyugodva. Elviszem az életet magammal csendesebb hajlék alá, s jólesik reá
               gondolnom. De egy rémem van, egy titka szomorú életemnek, melyet nem akarok velem egy
               sírba temetve tudni. Éltemben is nehéz terhem volt ez, hát még az élet után! Én
               boldogtalan vagyok, azt láthatád. Jó férjem minden gyöngédsége, minden áldozata nem
               képes egy percre elfeledtetni boldogtalanságomat. Még ifjú gyermek koromban szerettem
               egy férfit, ki álmaim képe, bálványom volt, s ő semmit sem tudott e szerelemről, nem
               is ismert, nem is látott talán. Később eltűnt előlem, s nevét sem tudhatám meg, de
               szeretni, de álmodni róla nem szűntem meg soha. Tudod mily veszélyes helyzetből
               szabadított meg férjem; óh, de százszor veszélyesebb volt az, melybe áthozott; ez új
               világban össze kellett jönnöm azon férfival, kit oly fájdalom volt szeretnem. És
               akkor már én nő voltam, ő pedig, férj. Én a legboldogtalanabb asszony, ő a
               legboldogabb férj. Én megérdemlettem boldogtalanságomat, ő is megérdemlé
               boldogságát, s akként egy örök világ állt köztem és közötte... E férfi – a te
               férjed... Kinek vallhatnám azt meg Isten után, ha nem neked? Amily igazán szívembe
               lát Isten, úgy láss te is oda, s ha a fájdalomban, melyet kivallottam, bűn foltját
               találjátok, ítéljetek el engem; egész éltemen át édesen viseltem e titok gyötrelmét,
               de most a halál előérzetével szívemben reszketek Isten előtt. Én tudom, hogy a
               gondolat is bűn volt, hogy vétkeztem, midőn álmodtam is felőle, vétkeztem ellened és
               az Isten ellen; pedig kéjjel, gyönyörrel gondoltam és álmadoztam. Minő ítéletet
               várhatok? Kárhozatomat hallom-e, hogy Isten előtt, emberek előtt rejtett
               gondolatokban vétkezém, vagy azt mondja a mennyei irgalom: “Amennyit szeretett,
               annyit szenvedett”. Óh, ne hagyj válasz nélkül; látod, nem mentem, nem védem magamat
               előtted. Mondhatnám, nem vagyok vétkes, nem vétettem ellened soha, de én csak
               irgalomért könyörgök! Ha te kezedet nyújtod, arról megtudom, hogy Isten is megbocsát.
               Férjedet... óh...”</p>
            <p>Itt félbeszakadt a levél. A különben is izgatag állapotú nőt e szavaknál görcsös
               ájulás fogta el, melyből csak halála órájára tért magához. Innen más szobába vitetett
               át, s a rövid végóra alatt nem jutott többé eszébe a levél, melyet félig megírt.
               Flórát ott látta ágya előtt, s ha Isten irgalmát, bocsánatát lehetett olvasnia
               lelkével, azt az ő arcáról olvashatá.</p>
            <p>Rudolf szemei oda voltak tapadva e levél végszavaihoz: “Férjedet... óh...” mintha
               várta volna még, mintha biztatta volna: “Írjad tovább, írjad ki, mit gondoltál
               felőlem”!</p>
            <p>Zoltán még mindig azon helyzetben volt, melyben anyja arcképe előtt leborult, s nem
               veheté észre, ami Rudolffal történt e néhány perc alatt. Gyámatyja képe sápadtabb
               volt e pillanatban, mint egy halotté. Egészen el volt mélyedve a múlt jeleneteibe,
               midőn e boldogtalan nővel e szobában találkozott, midőn akarata ellen megtudta annak
               titkát, midőn hallotta őt keservesen sírni maga előtt... És most ismét ugyanazon
               sírás! Ah, hová vitte téveteg képzelődése? E zokogás hangja Zoltáné. Úgy hasonlít
               anyjáéhoz.</p>
            <p>Rudolf lassankint magához kezde térni, s visszanyeré férfias nyugalmát; a levelet
               összehajtogatta, s fölemelve maga elé, mintha mondaná valakinek: “E titok engemet
               illet!”, eltevé azt keblébe, ott van az legjobb helyen. Minő veszély volna az, ha e
               levél más kezekbe jutott volna, talán Zoltán elleneiébe! Hogy tudnának a furfangos
               pörészek e sorok ártatlan, tiszta aggodalmaiból undok vétekkel és bűntudattal teljes
               viszonyokat előtámasztani. Ez egyetlen bizonyíték lett volna ellene a világ előtt.
               Senki előtt sem, csupán a rossz világ előtt, mely mindig örömestebb hiszi a rosszat,
               mint a jót, s kegyetlenebb az ókor legvéresebb zsarnokainál, mert ez csak elítélni
               tud, kegyelmezni soha. De ez irat jó helyen van már. Rudolf egy nehéz szörnyetegtől
               érzé keblét megszabadulni, melyet éveken át lelke aggodalmain nevelt, mely örökké
               kiújult benne, mint a test belsejében támadt polip.</p>
            <p>Fölkelt, s odalépett Zoltánhoz, megvilágítva előtte a kezébe vett gyertyával az
               arcképet. Maga a kép, e holt festmény, sokkal életszínűbbnek, sokkal mosolygóbbnak
               tetszett előtte, mintha ez is boldogabb, nyugodtabb volna most, mintha örülne annak,
               hogy veszélyes levele annak kezébe jutott, ki legjobban tudja azt őrzeni...</p>
            <p>Fölemelé a gyermeket, ki szemeit nem bírta elfordítani anyja szép arcáról.</p>
            <p>– Ezen órára sokszor visszagondolj életedben! És most vedd magadhoz, amit anyádtól
               örököltél: ezen imakönyvet. Vigyázz, hogy semmit ki ne szórj belőle, ami benne van,
               mert az mind drága emlék. Ne szégyeneld azt sokszor megnézni; annyi áldással
               érintkezik kezed, ahányszor annak lapjait forgatod. A gyermekévek benyomásait tartsd
               emlékedben, mert azok tiszteletre méltók. Egyenes úton járj, igaz légy, mert az a
               legkönnyebb és a legboldogítóbb szerep. Érzéseiddel ne légy pazar, de akinek
               odaadtad, ahhoz légy hű! S hogyha olykor keresztutakra vezet az élet, kérj tanácsot
               tenszívedtől, gondolj azokra, kik onnan felülről néznek le rád, atyád és anyád
               szellemére, s úgy cselekedjél, hogy ők boldognak lássanak téged. És most üdvözöljük
               azokat, akik itt maradnak.</p>
            <p>Még egyszer körültekintének a sötét szobákban. Elhalványult emlékek, alvó szellemek
               hadd aludjanak tovább. Az előteremben megszólal a zongora, mintha téveteg ujjak
               vonultak volna rajta végig. Zoltán megrezzenve simul Rudolf mellé... Semmi sem az;
               futó egerke szalad a billentyűkön keresztül, az támasztá a hangot. A szellemek
               alusznak csendesen.</p>
            <p>A gyertyák továbbvitetnek, a két arckép régi homályába vész újra, a rekedt, hangtalan
               légben elhangzik az utolsó kulcsnyikorgás. Zoltán eltávoztában megcsókolja azt a
               kendőt, mely a nagy karszékre van vetve. Miután elhagyák az előszobát is, s
               végigmennek a folyosón a betört résig, mely előtt a vén szolga mozdulatlanul állt
               őrt. Mindkettő szívéről mintha nagy, nehéz hegyek emelkednének el, oly hosszan, oly
               könnyebbülten sóhajtanak fel a szabad légre jutva.</p>
            <p>Ott künn vidáman, derülten süt a déli napvilág a zöld hársfákon keresztül, s bámulva
               látszik kérdezni: “Hová, hová e sápadt gyertyákkal és e sápadt arcokkal?...”</p>
            
         </div>
         <div type="chapter">
            <head>IX. Az emancipált család</head>
            <p>A Kárpátfalván töltött nap után egy hétre útra kellett indulni Zoltánnak.</p>
            <p>Ez a hét nap hét kínos esztendő volt reá nézve. Tudta, hogy elmenetelének fájdalma
               gyámatyjának titka; hallotta, hogy Rudolf neje és gyermekei előtt oly közönyösen
               beszélt Zoltán elutazásáról, mint egy igen természetes és maga rendén következő
               eseményről, melynek okszerűen meg kelle történni; Zoltánból mívelt embernek kell
               lenni, egyetemi tanulmányokat végeznie, mert a tudomány nemcsak a szegény emberekre
               nézve kincs, hanem a gazdagokra nézve is az. Ezért Zoltánnak most a pesti, majd
               később a külföldi egyetemeket is meg kell látogatnia; abba néhány esztendő bizony
               betelik, de azután mint derék, jeles férfi fog visszatérni, s annál nagyobb lesz majd
               az öröm Szentirmán.</p>
            <p>Így, ilyenforma magyarázatokban tudá meg Rudolf családja Zoltán közeli elutazását, s
               a gyermeknek magaviseletével igazolni kellett e kilátásokat, el kelle titkolnia azt,
               miszerint ő tudja, hogy ez eltávozás indokai mögött egy sötét, borzasztó gondolat
               rejlik, mely nem engedi lelkét megnyugodni, amíg annak gyökerére nem akadt, amíg azt
               ki nem tépheti, semmivé nem teheti, bármi legyen is az. Még neki kellett vigasztalni
               a gyermekeket, kik megsiratták, midőn kocsira ülni látták a jó kis bácsit, pedig azok
               azt hitték, hogy cseresnyeszüretre ismét idehaza lesz; neki kellett letörölni a
               könnyeket kicsikéje piros arcairól, pedig annak még megvolt az a boldog gondolatja,
               hogy egykor ismét meg fogja őt látni, délceg férfi alakjában, s addig is mindig fel
               fog dobogni szíve, valahányszor nevét hallja említtetni; neki nyájas mosolygással
               kelle fogadni jó gyámanyja tréfásan gyöngéd szavát, hogy el ne feledkezzék róla; és ő
               jól tudta azt, hogy sok, sok időre, talán örökre elválik tőlük, s még csak levelét
               sem fogják látni soha.</p>
            <p>Midőn megszorítja Rudolf kezét, ajkába kénytelen harapni, hogy könnyei el ne
               árulják.</p>
            <p>– Gyorsan, gyorsan, Zoltán! – súgja Rudolf. – Majd ha egyedül lész!</p>
            <p>Még most sokan látják, cselédek, házhoz tartozók, talán ellenségek, titkos kémlelők;
               azok előtt vidám arcot kell mutatni! Isten hozzátok!</p>
            <p>A kocsi kigördül az udvarból; akkor azután szabad a sírás, senki sem látja többé.</p>
            <p>Flóra szomorúan tekinte az eltávozott fiú után, most érzé csak, milyen nagyon
               szerette őt; búsan akasztá karját férje karjába.</p>
            <p>– Mégis el kellett volna őt kísérned Pestig.</p>
            <p>– Szokjék önállósághoz! Tanuljon magára felügyelni! – szólt Rudolf erőltetett, száraz
               hangon.</p>
            <p>– Féltem Zoltánt, nagyon féltem.</p>
            <p>– Mitől?</p>
            <p>– Nem az úttól, hanem útja végétől.</p>
            <p>– Tarnaváryt érted? Igaz, hogy ő nagyon szigorú.</p>
            <p>– Nem őt, hanem családját.</p>
            <p>– Igaz, leányomat egy napra sem küldeném oda, de férfinak, oly szívvel és fővel, mint
               Zoltán, hidd el, jó iskola az.</p>
            <p>– Mégis, mégis, jobb lett volna neki, ha mindvégig közöttünk maradt volna! Egészen
               családunk tagjának néztük már.</p>
            <p>– A gyermekérzés elmúlik, kedvesem – sóhajta Rudolf, szíve mélyében tagadva, amit
               mondott, s megcsókolva nejét, eltávozott írószobájába.</p>
            <p>Flóra kezén fogá síró kicsinyeit, kik még most is kendőt lobogtattak a távozó hintó
               után, és sorba ölelgeté őket. De csak mindig eszébe jutott az, hogy hiányzik közőlök
               valaki, s ha Katinkára tekintett, fel kellett tűnni előtte, hogy ez a gyermek nem
               volt még ilyen halavány soha...</p>
            <p> Rudolf előre elküldé Tarnaváryhoz Zoltán egykori nevelőjét azon tudósítással és
               kérelemmel, hogy addig is, míg a megye hivatalosan kinevezné, legyen szíves az ifjú
               Kárpáthy fölötti gyámságot átvállalni, miután ő arról lemondott.</p>
            <p>Tarnaváry előtt már tudva volt az ok, ami Rudolfot e lépésre kényszeríté.</p>
            <p>Képzelhetjük azt a kellemetlen meglepetést, mely őt Rudolf levelének olvastával érte.
               Akkor ilyenforma magánbeszédet tarthatott magában (mert ő csak magával szokott
               bizalmasan beszélgetni)</p>
            <p>“Hogy a patvar vitte volna el ezt az egész Szentirmayval való ismeretséget. Beh szép
               provincia jutott a számomra belőle; én most vénségemre gyermeknevelő legyek,
               gondoskodjam egy ilyen elkényeztetett, elbölcsesített kölyökről; vigyázzak magamra,
               hogy görbén ne találjak rá nézni; minduntalan azon törjem a fejemet, hol jár, mit
               csinál, nem tesz-e valami rosszat a nagyságos úrfi, nem hal-e a vízbe, nem rontja-e
               magát a táncban, tanul-e valamit, nem szeret-e bele valami masamódnéba. Aki
               teringette! Ez ugyan drága mulatság lesz nekem, aki a saját gyermekeimmel sem szoktam
               törődni.”</p>
            <p>És ez egészen úgy volt. A méltóságos úrnak legkisebb gondja volt az, hogy családja
               tagjai mit csinálnak. Tán hirtelenében meg sem tudta volna mondani, hány fiú van
               köztük és hány leány. Néha egy hónapig sem jött velök össze. A méltóságos asszony
               szobái egészen el voltak különözve az övéitől, nem is ugyanazon a lépcsőn jártak fel
               hozzá, a gyermekek pedig éppen külön emeletben laktak, együtt az inasokkal,
               szobalányokkal, nevelőkkel és jurátusokkal, kik mind egy kategóriába
               számíttattak.</p>
            <p>A főispán úr országos ügyekkel volt elfoglalva, s az országos férfiak magas gondjai
               vámmentessé teszik őt a családapai gondok alól.</p>
            <p>“Szedtevette kölykei! – szokta mondani a méltóságos úr, mikor valaki e hanyagságát
               megemlíté. – Hát az-e az én dolgom, hogy az ő lélegzetöket lessem? Hadd üssék-verjék
               magukat, annál jobban nőnek. Ha én egész nap egyebet sem teszek, mint nekik tartok
               prédikációt, mégsem lesz egyik is jobb. Mind rossz a gyermek, én is az voltam. Ha
               vigyáznak rá, csak képmutatásra tanítják. Engemet is eleget ütöttek, hánytak, mikor
               gyermek voltam; fejemet beverték, penicilust vágtak a pofámba; most is itt a helye;
               ló ledobott, csónak felfordult velem, kezem, lábam törött, tízesztendős koromban
               elszöktem az apámtól, mert meg akart verni, s hat hétig voltam inkognitó
               disznópásztor, mégis itt vagyok, s főispán lett belőlem! Ők se legyenek különbek az
               atyjoknál.”</p>
            <p>Ez a filozófiai nézet biz ott néha-néha alkalmazható férfigyermekeknél, de a
               méltóságos úrnak leányai is voltak, s leányokra nézve vannak azután még
               veszedelmesebb bukások a lóról leesésnél és szomorúbb bélyegek, mint amit a tollkés
               vág az arcon.</p>
            <p>E bölcs nevelési nézet következése volt azután, hogy a főispán úr legidősebb
               kisasszonya, Toncsi, tizenhat éves korában megszökött egy fiatal zongoravirtuózzal, s
               mire szülői megtudták, már meg is esküdött vele. A főispán úr magánkívül volt,
               haragudott, mégpedig valamivel jobban, mint mikor Lőrinc úrfi, a kis majoresco,
               rakétával felgyújtotta a présházat; s a szemei elé került leánynak dühödt fúriával
               ordítá fülébe e szavakat:</p>
            <p>– Ez többet meg ne történjék!</p>
            <p>Ez nem is történt meg, hanem megtörtént az, hogy két hét múlva Toncsi viszont a
               férjétől szökött meg, és azután igen sok kalandja volt a világban; győzné azt valaki
               krónikába rakni, mikből, ha minden tizediket megtudta Tarnaváry úr, mit tehetett
               bölcsebbet, mint hogy vállat vonított, és példás flegmával azt mondá:</p>
            <p>– Mit tehetek én róla? Én csak nem vezethetem kötélen...</p>
            <p>A főispánné épp olyan keveset törődött gyermekeivel, mint férje: sokkal szebb és
               sokkal fiatalabb volt még, mintsem ily házias gondokkal fogyaszthatta volna idejét.
               Arra valók voltak az instruktorok és nevelőnők. A szállás olyan jól volt elrendezve,
               hogy a gyermekek, ha a házat felfordították, sem hallatszott a mama szobájáig, és ez
               igen célszerű volt. Valóban arról senki sem tehet, ha nagy családja van, mert a
               gyermek istenáldása, de nagy uraknak legalább megvan az a boldogságuk, hogy
               elbújhatnak előlük, és nem látják őket...</p>
            <p> Egy szép esős reggelen érkezett meg Zoltán nevelőjével, ki őt Tiszafüreden találta
               elő, Pestre, s a fogadóban átöltözve, rögtön sietett a főispán úr lakába.</p>
            <p>A kapuban megkérdezék a nagy prémű ajtónállótól, hogy “Itthon van-e Tarnaváry főispán
               úr?”, s az igen jó elméncségnek tartá azt felelni rá, hogy az nincs itthon, mert itt
               Tarnaváry septemvir lakik.</p>
            <p>Zoltán megköszönte neki ez elmésen tudtul adott értesítést a főispán úr újabb
               rangfokozata felől, és sietett fel a lépcsőkön.</p>
            <p>A folyosó ablakán kidűlve nézte kényelmesen egy hajdú, mint esik az eső, s háromszor
               engedte kérdezni: “Merre kell őméltóságához menni?”, azután nagy röviden felelt, a
               csizmája orrával mutatva:</p>
            <p>– Ott a kancelláré, ni! Fel van rá írva. Majd megmondják – s eközben fogai közől
               hegyeset köpött az alant álló kocsis kalapjára.</p>
            <p>Általában Tarnaváry úr közelében minden ember oly goromba volt, mint a pokróc.
               Tetszett nekik mintaképül.</p>
            <p>A kancellária felé közeledve már azután könnyű volt eligazodni Zoltánnak, mert
               odabenn oly rettenetesen lármázott a méltóságos úr, hogy az egész ház visszhangzott a
               szedtevettéktől.</p>
            <p>Ha valaki egy kapun benyit, s akkor egyszerre kilenc szelindek rohan rá, már az is
               elég kellemetlen mulatság, de még sokkal szorongatóbb helyzet az, mikor az ember egy
               idegen házba belépve, a család tagjait éppen civakodáson kapja, s a csör-pör zajában
               kénytelen elmondani, hogy kívánta tiszteletét tenni, amikor inkább kívánná, hogy
               ötven mérföldnyire lehetne onnan.</p>
            <p>A hétszemélynök úr rettenetesen szidott egy jurátust s annak a révén még sok
               jelenlevő és nem lévő egyéniségeket, s Zoltánék belépésével egy cseppet sem engedte
               magát megzavartatni.</p>
            <p>– Ördög mennykő teringettét! Ki látott valaha ilyen bolondot? A Bedlamba kellene az
               ilyen bolond embert zárni, oda is a veszett emberek közé, ott is megkötözni lánccal,
               vaslánccal! Milliom a lelke! Én is voltam fiatalember, csináltam sok bolondot, de
               ilyent még hallani sem hallottam, nemhogy láttam volna. Hogy a szivárványos zivatar
               hordana el valamennyi poétázó, ábrándozó embert, valamennyi ilyen sárkányon paripázó
               szélúrfit, mint maga. Még megüt a guta. Ha olyan flegmatikus ember nem volnék, képes
               volnék keresztülmenni a lelkén, ilyen ez és amaz!</p>
            <p>Zoltán csak bámulva állt ott az ajtóban e nagy zivatar alatt, s zavarodottan hordta
               körül szemeit a tárgyakon. Egy kerek asztal körül írt vagy tizenkét jurátus, e
               percben mind úgy lehúzta a fejét az írásába, hogy ki nem lehetett venni, melyik az,
               akit a septemvir úr oly keményen dorgál, ki maga vörösre kigyulladt arccal járt
               hevesen az asztal mellett fel s alá, néha-néha egyet villantva szemeivel Zoltán felé,
               mintha intene neki, hogy ne köszönjön neki addig, míg ki nem dühöngte magát.</p>
            <p>Kovácsot mindjárt megismerte Zoltán a többi közől, de az háttal volt felé fordulva, s
               nem láthatta őt.</p>
            <p>Tarnaváry dühe fokozatosan emelkedett, amiatt, hogy senki sem mondott neki ellent.
               Valami hosszan összehajtott papiros volt a kezében, azzal hadazott sokat, nyilván az
               lehetett a botránkozás köve.</p>
            <p>– De hogy jutott magának eszébe ezt ide írni? Ezt? Ezt a firkát! Mi? Feleljen!</p>
            <p>Eközben elébb az írást verte a tenyerében, végtére pedig olyat ütött öklével az
               asztalra, hogy ijedtében valamennyi jurátus mind “s”-et írt a félrecsúszott
               írótollal.</p>
            <p>E nagyon hangos interpellációra végre fölemelkedék székéről egy szőke legény, ki most
               éppen nagyon halavány volt, s középen volt elválasztva a haja, s kissé elszánt, de
               inkább reszketésre hajló hangon bátorkodott ilyesmit mondani:</p>
            <p>– Én esküszöm, méltóságos September úr (ijedtében septemvir helyett mondta), hogy
               nekem nemes céljaim voltak a kisasszonnyal.</p>
            <p>– Ördög, mennykő! Üljön le kend a helyére! Ki kérte, hogy álljon fel? És hallgasson!
               Ki mondta, hogy beszéljen? Mit fecseg itt nekem előre-hátra? Bánom is én, hogy miféle
               céljai voltak, nem az itt a kérdés, hanem hogy minek írta ezt a szamár verset az
               akció hátára?</p>
            <p>A szőke fiú keseredetten ült le, de ha minden érzést el lehet is fojtani a
               félelemmel, ám a költői öntudatot soha. Annyit vissza kellett neki felelni, hogy:</p>
            <p>– Kérem alássan, az a vers nem rossz!</p>
            <p>Tarnaváry a fogait csikorgatta, s azt a bosszút találta ki a vétkes poétajurátus
               számára, hogy eleibe tette a kérdéses corpus delictit, s ráparancsolt:</p>
            <p>– Mármost vakarja ki, ha ideírta!</p>
            <p>Kétségtelenül a legkegyetlenebb büntetés neme: egy költővel saját versét
               kivakartatni.</p>
            <p>Csak ekkor kezdte a septemvir úr Zoltánt figyelmére méltatni.</p>
            <p>– Szervusz, fráter, szervusz. Hát már megjött? No, jól van. Most látja, hogy mérges
               vagyok; hát csak menjen át addig a feleségemhez, majd fráter Kovács átvezeti.
               Szervusz.</p>
            <p>Kovács rögtön felugrott e szóra, s örvendve fogadá Zoltánt, ki amint könnyebbült
               szívvel elhagyá az írótermet, aggódva kérdezé, hogy micsoda nagy baj történt
               odabenn.</p>
            <p>Kovács mosolyogva mondá el neki, hogy az a szőke legény, egy tehetős alispán fia, ki
               a septemvir úr középső kisasszonya, Julcsa iránt ábrándozik, aki már szinte tizennégy
               esztendős, s mindenfele utakat-módokat elkövet, hogy érzelmeit vele tudassa, miket
               Julcsa szinte szívesen meg szokott hallgatni. Így legközelebb azt a furfangot
               gondolta ki, hogy amint mindenféle pörös iratokat hordott haza a kúriáról, az
               összehajtott akciók üresen maradt felére írt verseket és szerelmi nyilatkozatokat, s
               ezeket előleges egyetértés mellett Julcsa kisasszonyra bízta, hogy azokat majd édes
               papájának kézbesítse; Julcsa kisasszony azután levágta az őt illető verseket és
               írásokat szépen, s a többit így adta át a papának. Legközelebb azonban szegény
               nyavalyás poéta ahelyett, hogy az akció üres oldalára írta volna a verset, költői
               szórakozottságában az illető pörös okirat beírt felének túlsó lapjára írta azt fel,
               ahonnan azután nem lehetett többé elválasztani. Így sült ki a gonoszság, s a
               hétszemélynök úr jelenleg nem azért haragszik, hogy mint merészelt ez a gyerekjurátus
               azzal a gyereklánnyal ily tilos egyetértést kötni, mint inkább azért, hogy a verset a
               beírt papiros hátuljára írta, ezáltal elválaszthatatlanná téve azt ama
               megsemmisíthetlen okirattól, hacsak szépen ki nem lehet majd vakarni.</p>
            <p>Zoltán azonban úgy járt, mint aki mennydörgéstől féltiben kimenekül a házból – az
               esőbe...</p>
            <p>Alig fordultak be a méltóságos asszony szobáihoz vezető folyosóba, midőn egyszerre a
               leghevesebb szóváltás zaja üté meg füleit.</p>
            <p>Ezúttal már igazán megrettent, mert e pörpatvar hangjai női hangok voltak, s nincs
               leverőbb valami fogékony kedélyekre nézve, mint nőket hallani perelni.</p>
            <p>– Mi ez? – kérdé Kovácstól meghátrálva, s önkénytelen annak karjába kapaszkodva.</p>
            <p>– Úgy hiszem, a méltóságos asszony éppen az elmondottak fölött fejezi ki
               elégedetlenségét.</p>
            <p>Valóban, a kifejezések erősek voltak.</p>
            <p>Zoltán kétkedve nézett vezetőjére.</p>
            <p>– Julcsa kisasszonyt szidják így?</p>
            <p>– Óh, nem. Hanem a nevelőnét. Ez sokkal könnyebb.</p>
            <p>A méltóságos asszony sohasem szokta szigorúságát az úrfiak és kisasszonyok csínjai
               miatt ő magokkal éreztetni, hanem illető nevelőikkel; egyszer azért, mert az úrfiak
               és kisasszonyok úgyis csak nevettek volna rajta; másszor pedig azért, mivel ez a
               fajtája az alárendelt embereknek éppen legalkalmasabb arra, hogy a fensőségi érzet
               gyakorlatának alanyul szolgáljon, minthogy voltaképpen a mívelt emberek osztályához
               tartozik, s gyakorlatilag mégis úgy lehet vele bánni, mint a szegődött cseléddel.</p>
            <p>– Ne menjünk most be – suttogá Zoltán Kovácshoz, elborzadva ettől a korlátlan
               perpatvartól. Ilyesmi őelőtte oly egzotikus tünemény volt, mint a Vezúv kitörése. A
               kedves, szelíd, jó Szentirmay-családnál ilyesmit sohasem hallott ő, ott mindenki
               csupa szeretet volt egymás iránt, ott sohasem lehetett egyebet hallani, mint vidám,
               nyájas, enyelgő hangokat. Úgy szeretett volna harminc mérföldnyire lenni innen.</p>
            <p>Kovács észrevette a gyermek zavarát, s örömest felvezette volna saját szobájába, de a
               pitvarnok már meglátta az ifjú bárót, s kevéssé törődve az előtte talán nem oly
               szokatlan zivatartól, belépett az úrnő szobájába, őt bejelenteni.</p>
            <p>Erre rögtön elcsendesült a hangos szemrehányás, s néhány pillanat múlva kilépett az
               ajtón a nevelőné, egy üvegalmaarcú blazírt kisasszony, akkora orral, mint egy
               gabnahajóé, pedig azt nem ezúttal kapta, magával vezetve Julcsa kisasszonyt, egy kis
               fekete képű, piros ajkú, karika szemöldökű leánykát, akinek, ha a szeme sírt is, de a
               szája nevetett, s míg a két ifjú mellett elment, alattomban jót csípett Kovács
               karján, s Zoltánt tetőtől talpig összenézte hamis tolvajszemeivel, a folyosó végén
               pedig szert tett rá, hogy a nevelőné szoknyáját legázolhassa.</p>
            <p>Zoltán a falhoz lapult előttük, s lesüté szemeit, mintha ő szégyenlené magát, hogy
               azokat megszidták.</p>
            <p>Erre azután kijött a pitvarnok, átvette őt Kovácstól, s bevezette a méltóságos
               asszonyhoz.</p>
            <p>Karolina, így hítták a septemvirnét, most az előbbeni állapotával tökéletesen
               ellentétes helyzetben volt. A pamlagon feküdt, szétziláltan és felhevülve, úgy
               látszott, hogy nagy könnyebbségére válnék, ha egy kissé el tudna ájulni. Két
               szobalány tartott előtte üvegeket és medencéket, s nagyon látszott ügyelni
               nyögéseire.</p>
            <p>– Óh, kedves Zoltán – nyögé Karolina, megpillantva a gyermeket –, ön megérkezett,
               hozta isten! Milyen nehezen vártuk. Jöjjön ide! Üljön le! Ide mellém! Óh, egészen
               magamon kívül vagyok. Minden gyermekség felizgat. Én igazán szerencsétlen
               természettel bírok, valahányszor a legapróbb csekélység történik ellenemre, mindjárt
               magamon kívül jövök. Nekem igazán nem jó semmiért megharagudnom. Képes vagyok, ha a
               leányaim egy hímzést elrontanak, az ájulásig esoffirozni magamat.</p>
            <p>A méltóságos asszony nem tartotta Julcsa csínját többnek egy elrontott hímzésnél,
               vagy tán Zoltánnal akarta elhitetni, hogy az egész zaj egy hímzés miatt történt.</p>
            <p>Azután egyszerre csupa jókedv, csupa kedély lett a méltóságos asszony; megölelé
               Zoltánt, elmondá neki, hogy milyen nagyon örült, midőn megtudta, hogy ezentúl az ő
               gyámfia leend; milyen sok jót, szépet hallott eddig is felőle; megmutogatta neki
               szobáit, csecsebecséit, mindenféle haszontalanságait, amiknek a gyermekek örülni
               szoktak. Tudakozódott kedvenc ételei felől. Délben pompás, finom, ízletes ebéd várt
               reájok. Zoltán megismerkedék a két legnagyobb kisasszonnyal, kik közől az egyik már
               egészen el látszott feledni a reggeli dorgálást. Cukorsüteménnyel, nyalánkságokkal
               elhalmozák. Karolina nem is szólt hozzá másképp, mint a legszenvedélyesebb szívesség
               hangján, s minden kérdését egy olvadékony kegyes mosolygással kísérte.</p>
            <p>Délután elvitte őt magával és kisasszonyaival kocsikázni, este látogatóba mentek
               előkelő társaságokba, fényes mulatságba, hol Zoltánnak mindenki iparkodott kedvezni,
               hízelegni.</p>
            <p>Azután ismét hazatértek; Karolina rábízta egyik pitvarnokára – ki ezentúl kizárólag
               Zoltánt fogja szolgálni –, hogy vezesse fel a nagyságos ifjú bárót szobáiba. A
               második emeleten volt két pompás kamra elkészítve számára, egyik az utcára, másik a
               gyönyörű kertre való kilátással. Minden a legnagyobb kényelemmel és pompával volt
               elrendezve. Ágya fölött hímzett csöngettyűhúzó aranyos fogóval. Arra Zoltán neve volt
               hímezve.</p>
            <p>És az ifjú oly elhagyatva, oly szomorúan érzé magát e hízelgés, e nyájasság, e pompa
               és pazar kényelem közepett. Nem ilyen világ az, amiben a lélek otthon találja
               magát.</p>
            <p>Midőn bezárta szobáját, s nem jött hozzá többet senki, előkereste bőröndjéből anyja
               imakönyvét, s homlokát kezébe nyugtatva, sokáig, sokáig elmerengve olvasott abból,
               míg a jótékony álom meg nem csókolta imát lehelő, szelíd ajkait, hogy megzilált
               lelkét szárnyaira véve, visszavigye oda, hova úgy vágyik, a csendes falusi hajlékba,
               a vidám, csevegő testvérek közé, az éber, őrködő atyai kéz ótalmába, a sárga jávor
               alá, ahol kedves kicsikéje ül mellette, és szedi kis kezébe a lehulló
               leveleket...</p>
            
         </div>
         <div type="chapter">
            <head>X. Gyásznapok</head>
            <p>Minden nemzetnek van egy szent városa, melyre kegyelettel, büszkeséggel gondol. A
               nagy Németország honfiai elégülten mondják, hogy csak egy Bécs van a világon; az
               angol büszkén beszél Londonjáról, Párizstól számítja a francia a világ közepét, s az
               orosz megcsókolja a földet, midőn Moszkvába lép; – szabad legyen a magyarnak is édes
               örömet érezni, midőn Pestre gondol. Pestre fogunk menni! Pestet fogjuk látni! A szép
               ifjú Pestet, serdülő menyasszonyát Budának, e vén hadastyánnak, nagyszerű
               házsoraival, sokat emlegetett közintézeteivel, s annyi minden széppel, jóval, hogy a
               jövevénynek mind az öt érzéke kifárad, ha mindazt élvezni akarja!</p>
            <p>Még ezelőtt egy századdal Pest csak egy kicsiny városka volt, elővárosok nélkül. Alig
               számított 800 házat nyolcezer lakóval, és íme, egy század múlva, több mint négyezer
               ház, egész paloták sorai emelkedtek fel a rónán, négy külváros támadt körüle, jólét,
               gazdagság fejlődött ki az annyi ideig elhagyott parton, s megszaporodott rajta az
               isten áldása.</p>
            <p>A nemzeti kegyelet ide hordta mindazt, ami rá nézve drága volt; múltja emlékeit,
               jövője magvait, a gazdagság kényelmét, fényűzését, az ipar szorgalmát, a tudomány
               szellemét, a művészet csarnokait és a jótékonyság menhelyeit. Mint a szív
               halkabb-sebesebb verése, indítá a közszellemet az egész országban, minden rétegekben,
               fent úgy, mint alant, szellemi és anyagi életmozgásokban az új, az emelkedő főváros,
               a szép Pest, a mindennel bővelkedő Pest, melyet egyszer legalább életében meg kellett
               látni minden hazafinak, hogy meggyőződjék róla, miszerint ez a legszebb városa a
               világnak, s ami Pesten nincs, az aztán sehol sincs!</p>
            <p>Gyermeki kegyelettel a kicsinyek, atyai szeretettel az ország nagyjai, bölcsei,
               tekintenek az ifjú fővárosra, s míg a homályban és szegénységben született ifjak új
               életpálya kezdetét látták magok előtt, midőn Pest sorompóin beértek, hol a szellem, a
               szorgalom hírt, önállást, vagyont szerez; addig a gazdagok, a főurak dicső küzdterét
               látták itt alakulni a honfitetterőnek, a boldogításnak.</p>
            <p>Egy közös szív volt az, mely dobogott minden kebelben, melynek bánata fájt, öröme
               édes volt mindenkinek, s ebben az érzésben találkoztak egymással a kicsinyek és
               nagyok.</p>
            <p> Egy nagy, nehéz sóhaj száll el keblemről, midőn e sorokat írom. A tiedről is, aki
               ezeket olvasod.</p>
            <p>1838 volt az esztendő.</p>
            <p>Előre tudhatjátok, hogy nem költészet az, amit leírok. Mind, mind, az utolsó tényig,
               szomorú, nagyszerű, porba sújtó s égig emelő események: enyészet – siralom – hamvazó
               nap az egész országra – óriási erőfeszítésű harca egyes nagy szellemeknek a sorssal,
               a fellázadt elemekkel; nagy, megpróbáló istencsapása, melyből hogy újjászülettünk, ez
               tudatja velünk azt a vigasztalást, hogy sokáig fogunk élni.</p>
            <p>Talán nem voltunk még eléggé buzgók, talán nem szerettük eléggé sajátunkat, talán nem
               gondoltunk arra elégszer, amire szüntelen gondolnunk kellett volna: hogy, íme,
               eljöjjön Isten látogatásunkra, és elvegye azt, ami legkedvesebb volt, hogy megtudjuk,
               mit vesztettünk benne.</p>
            <p>Az egész télen át isten csodái mutatkoztak előttünk fenyegető jelenségeikben. A
               felvidékeken meleg, olvadékony idők jártak, s az alvidékeken kemény, kitartó tél
               dühöngött. Északon már tél derekán zöldült a fű, s dél felé még tavaszhó elején
               házmagasan állt a hófuvat, eltemetve utakat, utcákat, úgyhogy minden város, honnan a
               havat kihordták, mintha nagy fehér bástyákkal lett volna körülépítve, úgy látszott
               elő.</p>
            <p>A Duna decembertől elkezdve folytonos áradásban volt, úgy hogy március első napjaiban
               Pest alatt az ember emlékezetére hallatlan huszonegy fokra hágott; s estenként már
               lehetett hallani a folyam két partján levő helységek segélyharangozásait a távolból,
               miket a gátjait meghágott jeges vízár körülvett, elborított, s a főváros utcáin
               láthatók voltak a menekvők szomorú csapatjai, kik rosszul öltözötten, gyermekeikkel
               keblükön, egy-egy megmentett üszőcskével, a hű házikutyától kísérve, jöttek a
               szomszéd falvakból, s ijeszték a jövő-menőket kolduláshoz még nem szokott fagyos
               arcaikkal.</p>
            <p>És a csapás mégsem szűnt. Máskor amily sebesen jött, úgy el is szokott menni; most
               még egyre nőtt, egyre fenyegetett. Tudta mindenki az okát, és elborzadhatott,
               valahányszor reágondolt.</p>
            <p>Pest alatt és Tolnán felül, hol a Duna hármas ágra szakadt, a magas vízállás dacára
               megállt a jég, s a hosszú hóesés alatt úgy megszilárdult, hogy midőn a felső jegek
               megindultak, nem bírták kinyomni helyéből. Ott megtorlódott a felülről jövő zaj, s
               minthogy odább nem mehetett, megtölté lassankint az egész Duna medrét, úgyhogy néhol
               a jég egész a fenékig állt, s a megtolult ár a szét nem rombolható torlaszon felül
               ömlött keresztül.</p>
            <p>E gondolat a kétségbeesés volt.</p>
            <p>A rémség, a pusztulás eddig is szörnyű volt, s mi fog történni akkor, ha
               bekövetkezik, amiről még kevesen beszélnek, amit csak a műértők, csak a szakemberek
               aggodalma képes felfogni egész rémletes nagyságában.</p>
            <p>Ah, ha azt tudnák az emberek, ha értenék úgy, mint azok néhányan, akik már tudomást
               szereztek róla, de akik azt elmondani nem merik; hogy ugranának fel ágyaikból éjnek
               idején, hogy hagynák oda házaikat, futnának ki a város minden kapuin, s nem
               tekintenének hátra, amíg egy tornyot láthatnak belőle! E mindenki feje fölött függő
               veszély ez:</p>
            <p>Feljebb, Visegrád alatt, hol a Duna kanyarulatot képez, hasonló jégtorlasz támadt, s
               amint a fenékig befagyott folyam a két sziklapart között megrekedt, az egész felső
               vidéket már mind vizeibe fullasztá, s Esztergomtul fel egész Bécsig nem hallani
               egyebet, mint irtóztató rémkiáltást!</p>
            <p>De mi történik velünk, ha a visegrádi torlaszt hamarébb széttöri a folyam, mint a
               tolnait, s az elézúduló zaj itt éri ezt a másikat? Ah ez a félelmetes eszme
               verítékverő volt.</p>
            <p>Óh, Pest, óh, országunk szíve!</p>
            <p> Méltóságos Tarnaváry hétszemélynök úr lakában fényes vigalom volt rendezve ez
               estén.</p>
            <p>Március tizennegyedikének éjszakája volt az.</p>
            <p>Az ismerős és még sok eddigelé általunk nem is sejtett egyéniségek hivatalosak voltak
               e vidám estélyre, melyet nagy előkészületekkel rendeztek már több mint egy hét
               óta.</p>
            <p>De táncolni most! Minő gondolat ez?</p>
            <p>Ki áll olyan magasan, hogy ne féljen az Isten kezétől?</p>
            <p>Kevesen gondoltak arra. Legtöbben az emberek közől nem szeretnek olyan gondolatokkal
               foglalkozni, amik kellemetlenek. Aztán Pest jól meg van védve, nagy gát fogja minden
               oldalról körül. Ha éri is valami baj, az legfeljebb a külvárosokban lesz érezhető.
               Ilyesmi sokszor előfordul, a józsefvárosi vityillókból kiönté a rongyos embereket, de
               itt a palotákban arról semmit sem tudnak. Azután nem is illik fölösleges
               aggodalmakkal rémíteni a szegény köznépet, sőt még igen célszerű és megnyugtató, hogy
               lássa mindenki, miszerint a legmíveltebbek éppen nem aggódnak, hogy félelem nélkül
               járnak mulatságaik, kedvtöltéseik után, tehát nem félhet senki semmitől.</p>
            <p>Pedig Tarnaváry úr maga sem ezen, sem pedig a másvilágon semmitől nem retteg annyira,
               mint a víztől. Soha még életében hajón nem ült. Fiatal korában követségi járulnokul
               neveztetett ki Nápolyba. Inkább lemondott róla, s egész pályaútját újból kezdte,
               hogysem egy olyatén fabörtönbe bezárassa magát, melynek nincsen egyéb fundamentoma,
               mint a víz. E félelméből már több hónap óta titokban pincéjébe eleve elrejtetett egy
               csónakot, melyben szükség idején kimenekülhessen, s nagyon haragudott minden olyan
               beszélgetésért, melyet az árvízre vittek. Ilyenkor goromba volt, s letorkolt minden
               embert. Meg nem engedte, hogy valaki annak a lehetőségét higgye, amitől ő maga úgy
               rettegett, s Zoltán csak azóta kezdett kegyence lenni, amióta holmi tanárokkal való
               ismeretsége folytán kitudta, miszerint Tarnaváry úr lakása, a József téren, az egész
               városban legmagasabb helyen fekszik, s hogy az a környéken a legbiztosabb
               menedék.</p>
            <p>Mielőtt e vidám mulatságban részt vennénk, keressük fel regényünk egyik hősét,
               tekintetes Maszlaczky urat, ki szintén hivatalos oda, majd vele azután együtt
               eljöhetünk.</p>
            <p>Éppen készül ő is. E percben igen érdekes helyzetben találjuk. Borotválkozik. Előtte
               két szál faggyúgyertya, azok közt a sakktáblás tükör, mellyel szembeszállva,
               Maszlaczky úr egész ügyszeretettel faragja érdemes ábrázatját, nagy kiszámítással és
               kellő gyakorlattal nyújtogatva nyakát és harapdálva alsó ajkát, az odavonatkozó
               részletek pontosabb tárgyalhatása végett. Orcájának egyik fele még be levén kenve
               fehér szappanlével, csak a revers oldaláról ismerhető meg annak mivolta, szemközt
               nézve pedig igen elevenen emlékeztet arra az indián csodaszülöttre, kit a “Fehér
               Hajóban” mutogattak, fele fehér, fele fekete ábrázattal.</p>
            <p>Az óra éppen kilencet ütött, midőn sebesen vágtató szekérnek zörgése hallatszik az
               utcán végig, mely a kapu előtt megáll, s rá sietséges csörtetés fel a lépcsőkön, a
               negyedik emeletbe, s a rögtön utána következő csöngetés tanúsítja, miszerint
               Maszlaczky úrhoz érkezett valaki. Hát csak hadd jöjjön, Maszlaczky úr egy cseppet sem
               zavartatja meg azáltal magát; csendes művészi nyugalommal fogja bal kezének két ujja
               közé orra hegyét, s azt felfelé emelve értelmesen, a jobb kéz ujjaira fektetett
               borotvával szelíden tisztogatja meg azt a tért, ahonnan a bajusz egy része
               kitiltatott, miáltal az arc sokkal fiatalabb kifejezést nyer.</p>
            <p>Pár perc múlva bebukik az ajtón a késői látogató. Maszlaczky úr látja a tükörből,
               hogy a fráter Bogozy.</p>
            <p>A fráter nem kíván sem jó estét, sem jó egészséget, hanem egész röviden, mégpedig
               rövid lélegzettel köszön be e szavakkal</p>
            <p>– A zaj megindult ma reggel Visegrád alatt!</p>
            <p>Más ember azon helyzetben, miben Maszlaczky úr volt, erre a szóra levágta volna a
               borotvával az orrát, vagy eldobta volna magától az egész szépítési eszközt, s félig
               fehér, félig veres orcával futott volna ki a házból; Maszlaczky úr mindezt nem
               cselekedte, hanem nyugodt lélekkel elővette a fenőszíját, hozzáfente a borotváját, s
               aközben igen csendes hangon kérdezé a frátertől:</p>
            <p>– Beszélt Trommellal?</p>
            <p>– El is hoztam magammal. Itt várakozik.</p>
            <p>– Ugyan, küldje be, kérem! Aztán menjen vacsorálni, de ne beszéljen senkinek, hogy
               hol járt!</p>
            <p>A jurátus eltávozott, s utána egy köpcös, köpönyeges hazafi sompolygott be az ajtón,
               kinek kövér, jól tartott képében sok hamis vonást hagyott a magát idehívatása felől
               tájékozni nem tudás. Az egész arc inkább piros volt, mint veres, csupa merő durva
               elhájasodott vonások, miknek laposságát nagyon segíti kitüntetni még az is, hogy
               szemöldei vagy nincsenek, vagy olyan világosak, hogy gyertyánál nem láthatni,
               minélfogva szemei úgy jutottak húsos, kövér homloka két felére, mint valamely
               becsületes tengeri fókáé.</p>
            <p>Látva, hogy a fiskális úr késsel jár az orra körül, nem beszélt addig, míg az művét
               nem végezé, hanem lebocsátkozék szépen egy szék szegletére, nagy, súlyos, havas
               köpönyegével megkeresztelve a betakart pörcsomagokat, amikre ráült.</p>
            <p>Maszlaczky úr megtörlé arcát, s kedves elégültséggel járatá végig megsimult állán
               ujjai hegyeit.</p>
            <p>– Kedves Trommel uram. Vannak magának ugyebár dereglyéi?</p>
            <p>– Vannak. – Igen. – Vannak – felelt az érdemes úr, nagyon meggondolva a szót, mint
               akinek az önfenntartás ösztöne súgja, hogy ügyvéd kérdéseire valamit az igazságon
               vagy innen, vagy túl kell felelni.</p>
            <p>– Hány?</p>
            <p>– Kettő. Igen. Kettő. (Mégis könnyebben esett a lelkének, hogy egyet
               eltagadhatott.)</p>
            <p>– Hát csónakja?</p>
            <p>– Az van öt. Éppen öt. Minek tetszik kérdezni?</p>
            <p>– Tudna-e még többet is kibérleni egypár napra?</p>
            <p>– Minek, kérem alássan? Minek? Kéjcsónakázásra rossz idő van most.</p>
            <p>– Trommel uram, kedves, én egy igen hasznos vállalatot tudnék önnek ajánlani.
               Tudhatja ön: ez nem első, és egy sem vált kárára.</p>
            <p>– Köszönöm alássan. Tessék velem parancsolni!</p>
            <p>– Önnek legalább tizenkét dereglyét és csolnakot kell kibérelni, és azokat a
               szükséges legénységgel ellátni, mert Pesten nemsokára nagy szükség leend rá. Az árvíz
               el fogja önteni a várost.</p>
            <p>– De, könyörgöm alássan, ez a magisztrátus dolga.</p>
            <p>– Én nem mondom, kedves Trommel uram, hogy ön nagylelkűséget cselekedjék; én önnek
               vállalkozást ajánlok, ahol ezer száztólit lehet nyerni.</p>
            <p>– Értem már, kedves tekintetes úr. De mégsem értem. Sokba kerül ám az, öt forint kell
               minden napra egy legénynek, tíz forint maga a csónak. Az ember kockáztat legalább
               hatszáz forintot. Aztán ki tudja, lesz-e belőle valami nagy szerencsétlenség? Ha az
               ember jó nyereséget akarna látni, arra nézve szükséges volna, hogy ne csak a
               külvárosokat, hanem a belvárost is elöntse a víz, ahol a gazdag urak, a
               nagykereskedők laknak, abból látszanék ki valami. Ezt pedig ki tudhatja előre?</p>
            <p>– Én bizonyosan tudom – szólt Maszlaczky úr –, a belváros csatornáiban már több
               helyen eddig is színültig áll a víz, néhol deszkából kénytelenítettek gégéket építeni
               az emelkedő víznek. Azokban meglátszik, mennyivel magasabb az ár a föld színénél. És
               még magasabb is lesz. Én igen jó vállalatnak tartom, amit ajánlottam, s kész vagyok
               önnek az összeg felét átadni.</p>
            <p>– S veszteség esetére nem kívánja azt tőlem vissza a tekintetes úr?</p>
            <p>– Egy fillért sem.</p>
            <p>– Hát ha nyerni találunk?</p>
            <p>Maszlaczky úr erre egy kész szerződéslevéllel felelt, melyben meg is volt írva,
               miszerint ő és Trommel János uram közös vállalatra csónakokat bérlettek ki, melyek
               szükség esetén a közlekedést a két város között fenntartsák – mérsékelt
               vitelbérért.</p>
            <p>Értsd alatta: oly díjért, aminőt egy halálrettegésben levő embertől ki lehet
               csikarni.</p>
            <p>Utálatos rablás! Kizsákmányolása a közelgő szerencsétlenségnek! És ez is tény. Talán
               a legszomorúbb az egész katasztróf alatt. Volt, aki előre számított hidegen,
               meggondoltan a közelgő vészből eredendő üzletre.</p>
            <p>A két becsületes ember megértette egymást. Trommel uram átvette az előlegezett
               összeget Maszlaczkytól, a szerződés párját nála hagyva.</p>
            <p>– Mármost rögtön siessen ön a dolog után! Mert a munka még az éjjel elkezdődik.</p>
            <p>A hajóskupec elhordta magát nagy sietve. Maszlaczky úr pedig csendesen fütyörészve
               köté fel fehér nyakravalóját, s tökéletes eleganciába téve magát, elküldött egy
               bérkocsiért, s néhány perc múlva a hétszemélynök elé hajtatott, melynek hosszú
               ablaksora ünnepélyesen világított a kívül oly sötét éjszakába.</p>
            <p>A középteremből zongoraszó hallatszik elő.</p>
            <p>Nagyböjt levén az idő, más zenét hallatni nem szabad. A szép Ilvay kisasszony
               zongoráz, kinek az orvosok megtiltották a táncot. Maszlaczky úr itt egy futó
               komplimenttel keresztülhalad. A tánc neki sehogy sem áll, nem szokott benne részt
               venni. Különben is sokkal több pszichológiája van, mint hogy ne tudná, miszerint
               célszerűbb a szülők kedvében járni, mint a kisasszonyokéban, ha az embernek komoly
               céljai vannak. Tehát egyenesen oda siet, ahol a hétszemélynökné, Kőcserepy úr és neje
               whisteznek. Negyediknek szalmaemberképpen odaültették Misztizlávot, és egyre pörölnek
               vele, mert nagyon szórakozott, és minden számítás nélkül hányja a kártyákat.</p>
            <p>– Én meg nem foghatom, ha minden ember oly konfúzus! – kiált Tarnaváry úr, ki
               szüntelen jár-kel alá s fel a termekben, mint a görög filozófusok horgas atomusa a
               káoszban. Az inas elejti a tányérokat, a szakács a kemencébe teszi a fagylatot, a
               táncszobában összezavarják a quadrille-t, s Misztizláv barátunk treffet ad ki, mikor
               pikket hívnak. Mi lehet ma?</p>
            <p>Óh, mi lehet ma! Irgalomnak Istene légy velünk!</p>
            <p>Maszlaczky úr édesen ragyogó orcával érkezik meg, s kezet csókol a két delnőnek, ami
               nem volna különben szokásos.</p>
            <p>– Csakhogy jön – szól örvendve Eveline, kinek szenvedélye a whist –, mindjárt
               elfoglalhatja Misztizláv helyét; felmentjük önt, Misztizláv. Úgyis látszik, hogy a
               fél szíve a táncszobában van.</p>
            <p>– Egészen ott volna, ha Vilma kisasszony távol nem lenne. Zavarában olyan bókot
               mondott az egyik asszonyságnak, amivel a másikat megbántotta, kinek három kisasszonya
               táncol ott benn.</p>
            <p>Pedig nem szórakozottság az, hanem a hideg borzalom! Elűzhetlen félelem sápadt alakja
               ül a mulatozók mellett, s ott benn a táncteremben sápadva mondják egymásnak a lejtő
               párok:</p>
            <p>– Milyen hideg van! – Talán nem fűtenek itt?</p>
            <p>A borzalom az, a lélekfagyasztó, a szívreszkettető borzalom. Isten keze függ mindenki
               felett!</p>
            <p>Maszlaczky úr füleit az ütötte meg, hogy Vilma kisasszony nincs jelen.</p>
            <p>– Hol van Vilma kisasszony? A kedves kisasszony. Talán nem beteg?</p>
            <p>– De igen. Gyöngélkedik – sóhajta a tanácsosné asszonyság. – Azért honn maradt.</p>
            <p>– Az igen különös – szólt bele a hétszemélynökné –, hogy valahányszor nálunk mulatság
               van, Vilma kisasszony olyankor mindig gyöngélkedik.</p>
            <p>Ez észrevétel nem volt ment minden malíciától.</p>
            <p>– Sajátságos véletlen – monda Eveline; midőn azonban a háziasszony egy pillanatra
               felkel újan érkező vendégeit fogadni, a tanácsosné bizalmasan odasúgá Maszlaczky
               úrnak:</p>
            <p>– Valóban a septemvirné nem alaptalanul gyanakodik; csakhogy ő nem sejt, nem észlel,
               ő igen közönséges eszmetehetségű nő, csak azt tudja, amit lát. Vilma csakugyan rossz
               kedvvel jő e házhoz, de annak sajátságos oka van; már egyszer említém ön előtt.
               Valami kimondhatatlan gyűlölettel viseltetik ezen ifjú Kárpáthy iránt, aki most...
               Tarnaváryék gyámsága alá adatott; amit én nem is csodálok; az ifjú ember egyike a
               legkiállhatatlanabb egyéniségeknek. – Nemde, fiskális úr?</p>
            <p>– Tökéletesen egyetértek nagysáddal.</p>
            <p>– Vilma valóban beteg. De beteg attól a gondolattól, hogy ez ifjúval találkoznia
               kellene e helyen. Vilma nagyon szenzitív, benne sok magnetizmus van; ön hisz a
               magnetizmusban, ugyebár? Óh, én azt csalhatatlannak tartom. Vannak titkos
               rokonszenvek és ellenszenvek, miket a legkérgesebb szív sem képes megtagadni.</p>
            <p>– Óh, vannak – szólt Maszlaczky úr tragikus sóhajjal, mit a tanácsosné sajnálkozó
               elértéssel látszott fogadni.</p>
            <p>Ezalatt visszatért a háziasszony. Emánuel barátunk nagyanyja érkezett meg, kivel
               unokái elhitették, hogy ennek a nagy néptolongásnak az utcákon az az oka, hogy a
               török követet várják, s holnap ki lesz világítva a város. Ő szegény semmit sem tud
               arról a veszélyről, melyet csak egy vékony földhányás választ el még a várostól.</p>
            <p>Velök együtt érkezett meg Berzy is, a zseniális báró, ki éppen most jövén a pesti
               partról, tele van kedves anekdotákkal, s azokat élcekkel fűszerezve szórja a társaság
               közé. Emánuel barátunk mindenütt a nyomában jár, s amit ő el talált volna felejteni,
               siet utánatoldani.</p>
            <p>– Rémület van a pesti filiszterek közt, holt rémület – tudósít a zseniális báró –,
               valamennyit meg lehetne riasztani egy sajtár vízzel; végig álltak az egész
               Duna-parton, ember hátán ember; ha mindenki csak egy követ hozna a töltéshez, s egy
               darab jeget vinne el a Dunából, nem volna mitől tartaniok. – Egy cukrásszal
               találkoztam a parton, aki nagy rémülten sietett valahova. “Az idén olcsóbb lesz a
               fagylalt, uram, mint tavaly volt – mondám neki –, kaphatni jeget eleget.” Az ember
               úgy nézett rám, mintha kedve lett volna a Dunába belevetni.</p>
            <p>Akadt egypár, aki nevetett rajta.</p>
            <p>– Hát a fürdőkádat? Mondja el csak a fürdőkáddali tréfát! – juttatá eszébe a fiatal
               epigon, Emánuel barátunk.</p>
            <p>– Óh, az is igen jeles tréfa volt. Egy vén filiszter házában lakom, valami
               nagykereskedő, aki rendkívül fél az árvíztől. Megtudtam, hogy ugyanazon szobában
               alszik, mely fölött az én fürdőszobám van. A múlt éjjel tehát egyet fordítottam a
               fürdő kád csapján, s az onnan kiömlő víz egyszerre elkezdett a padlón keresztül az
               alanti szobába átcsurogni. Képzelhetni azt a jelenetet, midőn az én Dandin Györgyöm
               egyszerre az orrára kapja a zuhanyt. Ez felugrik esze nélkül az ágyából, ki az
               utcára, mit én tudom, hogy öltözve; ordít, hogy itt az árvíz, míg a szomszédok el nem
               fogják, s eszébe juttatják, hogy az árvíz nem felülről, hanem alulról szokott
               kezdődni. Ekkor azután nekem esett, szakkerlótozott mázsaszámra, felmondott,
               fenyegetett mindenféle perekkel, mi pedig majd megpukkadtunk kacagva.</p>
            <p>Már ezen méltán is lehetett nevetni. A társaság nagy része osztá a vidámságot.</p>
            <p>– De legszebb volt az a mostani – mondá Emánuel. – Azt beszélje el, báró úr. Az jeles
               volt. Majd agyonvertek bennünket.</p>
            <p>– Már az igaz. Hát egy külvárosi házban már annyira fölfakadt a víz, hogy az egész
               udvar tele van vele, s a kapun be nem lehet járni. A bejárás előtt hét
               csizmadialegény iparkodott torlaszt emelni nagy sietséggel. Erre én nagy harsány
               szóval bekiálték a kapun azon hangon, ahogy a vízhordó emberek szoktak kiáltani:
               “Donauwasser!”, “Duna-vizet vegyenek!” Hanem azután szaladtunk is, mert az én
               csizmadiáim utánunk rohantak a sámfákkal, s alig bírtunk utat veszteni előttük.</p>
            <p>Ezt az ötletet lehetetlen volt igen-igen elmésnek nem találni.</p>
            <p>– Hol van Zoltán? Hadd mondjam el neki! – nyüzsgött Emánuel. – Ugyan, kérem,
               méltóságos úr, hol van Zoltán barátom?</p>
            <p>– Tudja a hét mennykő! – dördült rá vissza a megszólított háziúr, ki már azon is
               dühbe jött, hogy mint mer ez a fiatal gyerek őhozzá szólani, mikor nem kérdezik. –
               Keresd, öcsém. Én nem strázsálom a te Zoltán barátodat.</p>
            <p>– De valóban, hol lehet Zoltán? – aggódék maga a háziasszonyság is. – Egész este nem
               láttam sehol.</p>
            <p>Julcsa kisasszony is bizonyítá, hogy ő sem találja, pedig már kereste is, mert vele
               táncra volt ígérkezve. Cudarság tőle, hogy meg nem tartotta a szavát.</p>
            <p>Sem inasok, sem lovászok nem tudtak felőle semmit. Csak annyi volt bizonyos, hogy a
               paripája nincs az istállóba kötve.</p>
            <p>Az jeles dolog volt, hogy a Kárpáthy család féltett ivadékáról még csak annyit sem
               tudnak a gyámatyai háznál, hogy otthon van-e, vagy nincs.</p>
            <p>Maszlaczky úr és Kőcserepy tanácsos úr különös tekintetet váltottak egymással. Az
               ugyan sajátságos eset volna, ha a veszedelmes fiatalember valahol nyakát törte volna,
               vagy a paripa beleragadta volna az árvízbe, és ott fulladott. Mennyivel rövidebbé
               tenné az egész processzust!</p>
            <p>Tarnaváry maga legkevésbé sem aggódott. Olyan nagy gyerek már nem vész el. Bizonyosan
               jobb mulatságra talált, mint itthon. Majd megjön a lélekadta.</p>
            <p>– Uraim, dámáim, vigadjunk! Minek hagyták abba azt a táncot?</p>
            <p>Mindenki folytatja elébbi mulatságát; a fiatalság a tánctermekbe vonul, az éltesebb
               urak és asszonyságok kártyaasztalaikhoz ülnek. A háziasszony átengedte helyét az
               öreg, nehezen halló úrnőnek, s maga a táncterembe engedé magát csábíttatni, csak egy
               keringőre báró Berzyvel, azután egy másikra Misztizlávval, meg egy harmadikra Emánuel
               barátunkkal és azután még ki tudná, hányra és ki tudná, kikkel. Néha-néha egy-egy
               távoli lövés döreje vegyült a zene közé. Senki sem látszik azt észrevenni.</p>
            <p>Már közel volt tizenegy óra, midőn a kapu alatt lódobogás hallatszott, s egyik
               pitvarnok jelenté, hogy Zoltán úrfi éppen e percben érkezett meg.</p>
            <p>– Rögtön ide jöjjön, és adjon számot, hol volt! – riadt fel Tarnaváry úr.</p>
            <p>– Azonnal jönni fog, de elébb átöltözik, mert minden ruhája csuromvíz.</p>
            <p>A fiatalabb hölgyek kíváncsian kezdének a mondottakra ügyelni. Vajon hol
               járhatott?</p>
            <p>Öt perc múlva megjelent Zoltán.</p>
            <p>Elragadó szép volt a gyermek. Különben is életvidám arcát a hideg oly pirosra
               festette, mint a rózsa, s szemeiben valami szokatlan felhevülés tüze látszott
               lobogni, termete délceg volt és izgékony, mint rendkívüli erőgyakorlat után szokott
               lenni nagy lelki és testeréllyel bíró egyéneknél.</p>
            <p>A septemvirné súgott férje fülébe, hihetőleg olyasmit, hogy ne szóljon most Zoltánnak
               ennyi vendég előtt, majd inkább ő kérdőre vonja elmaradása felől. Nőknek az ilyesmi
               sokkal jobban áll.</p>
            <p>– Ej, ej, kedves Zoltán, ön ily soká elmarad. Ön kis házigazda volna, s vendégeit
               váratja magára.</p>
            <p>– Igen sajnálom, de vendégeim voltak nekem is, akiket nem lehetett korábban
               elhagynom.</p>
            <p>– Kik és hol? – kérdé Karolina neheztelést éreztető kíváncsisággal.</p>
            <p>– Kilenc ercsényi lakos, kik egy lélekvesztőn menekültek ki a jeges vízárból
               ruhátlanul és segélytelenül, nem szabadítva meg egyebet, mint a puszta, meztelen
               életet...</p>
            <p>E felelet elhallgattatott mindenkit, csak Tarnaváry úr talált módot belekötni.</p>
            <p>– Képzelem, hogy megint az utolsó fillérig mindenét kihányta.</p>
            <p>Zoltán reánézett nagy érzékeny szemeivel.</p>
            <p>– És én tudom, hogy méltóságod hasonló helyzetben még a rajta levő kabátját is
               odaadná.</p>
            <p>E válasz nagyon lefegyverzé a septemvirt. Megüté Zoltán vállát:</p>
            <p>– Igazán mondtad! Jól ismersz. Azt tenném. No, ezért nem neheztelek rád! Ha
               szerencsétlen embert látok, már akkor a rajtam levő ing sem az enyim; olyan ember
               vagyok. Hová szállítottad őket, szegényeket?</p>
            <p>– Ki a Rákosra, a vendéglőbe.</p>
            <p>– Kár volt olyan messze. No, holnap én is küldök nekik holmit. Nyomorultak.</p>
            <p>– De nem addig van az, Zoltán barátom! – kiálta közbe. Emánuel. – Te elhallgatod a
               javát, ez csak mellékes dolog volt. Éppen most beszéltem a lovászoddal, aki veled
               járt, hiszen te nagy bravúrokat követtél el. Azt el kell mondanod nekünk!</p>
            <p>– Csekélység az. Nincs mit beszélni róla – szólt Zoltán, restellve a válaszadást, de
               gyámja szigorúan fogta.</p>
            <p>– Nos, mi volt az, Zoltán? Nekem tudnom kell, hogy ön hol járt. Mondja el!</p>
            <p>– Az árvizet nézni kilovagoltam a soroksári töltésen végig. Az borzasztó látvány! Az
               egész környék egy nagy kék tenger színe, melyen nagy fehér tömegekben úsznak az
               elszabadult jégtáblák, s a fehér jegek között néhol egy-egy fekete tömeg – valami
               távolról elhozott hulla...</p>
            <p>Minő jéghideg borzadály futott végig egyszerre mindenki szívén! – Ott feküdni a hideg
               jégtáblán, némán, mereven, amint viszi alá a folyam a hullát csendesen, s ülnek
               körülötte a jégravatalon, meg-megrebbentve szárnyaikat – a fekete hollók...</p>
            <p>– A sík tengervíz közől négy falu tornya látszott elő, a házak már vízzel voltak
               elborítva; távcsövemmel jól kivehetém, hogy a víz egész az eresz aljáig ért. Többen
               bizonyosan a tornyokba menekülhettek, mert a vészharangozást gyakran meg lehetett
               hallani, ha a szél felénk fordult. Itt-amott, a torló jégtömegek között látható volt
               egy-egy tutaj, mit hirtelenében kútágasokból, kapukból kötöztek össze, s rajtok egész
               családok, nők, gyermekek iparkodtak kimenekülni az ár közől, lapátokkal, rudakkal
               evezve; és azután lehetett látni, mint közelít feléjök egy-egy nagy, úszó jégmező,
               túlnan meg a másik; mi láttuk a magas partról, hogy fog a két tömeg összeérni, míg a
               szerencsétlenek nem sejtve a szörnyű halált, törekedtek éppen azon helyre evezni;
               hasztalanul kiáltottunk feléjök; vagy nem értették, mit mondtunk, vagy nem bírtak
               többé segíteni magokon; a kétfelől jövő jégtorlat mindig jobban közreszorítá őket,
               egyszerre összeért mindkét felől, néhány pillanatig látszott kétségbeesett küzdése az
               erőtlen kezeknek a rettenetes halál ellen, azután egy halálos kiáltás hangzott szét
               az egész vidéken, és azután ismét nem hallatszott semmi, mint az egymásba rohanó
               jegek harsogása, mik a tutajt és a menekvőket eltemették.</p>
            <p>Nem táncolt e percben senki.</p>
            <p>Mintha nehéz kövek fekünnének mindenki szívére, úgy elszorultak a keblek a fiú
               beszédjére, ki önmaga is reszketni látszott még azon rémlátványok jelenései alatt,
               amiknek szemtanúja volt.</p>
            <p>– Egyetlen csónak bírt a töltésig vergődni. Ruhátlan, étlen, koldus módra menekültek
               ki házaikból. Egy anya volt négy gyermekével, közöttük a legnagyobbik ott veszett a
               vízben, amint atyját ki akarta menteni; a nő, az anya szeme láttára. Óh,
               borzasztó!</p>
            <p>– Ezeket több emberbarát segélyével elszállítottuk szekereken a magasabban fekvő
               Rákosra; amint innen visszatérve a város felé siettem, négy ágyúval láttam nagy
               sietve végigvágtatni a töltésen egy osztály tüzért, kiket ismét roppant néptömeg
               kísért. E sietség oka megfoghatlan volt előttem, míg egy szemközt jövő lovas meg nem
               magyarázta, hogy a Csepel fokánál támadt jéggátot szándékoznak ágyúkkal szétlövetni,
               remélve, hogy ha egyszer a zaj rést találhat, azt majd saját súlyával tovább töri, s
               a város a legnagyobb veszélytől megmenekül.</p>
            <p>– Nos, nos? És történt valami? – sürgeté Maszlaczky úr, kit ennél a jelenésnél
               kezdett érdekelni a történet.</p>
            <p>– Hallották kegyetek talán az ágyúlövéseket egy óra előtt? Mindenki emlékezett
               reájok, csakhogy egymást nem merték rá figyelmeztetni.</p>
            <p>– Azok a réslövések voltak. Egy fiatal tüzértiszt vezette a munkálatokat. Minden
               lövésnél szikrázó port látszott vetni a felmagasodott jéggát, s amint a negyedik
               huszonnégy fontos teke közepébe csapódott, egy nagy darab elvált belőle, s csendesen
               odábbúszott. Azonban az utána tóduló zaj néhány perc alatt ismét betemette a lőtt
               rést, s teletömte recsegő jégtáblával a szakadékokat. Sziszifuszi munka volt az.
               Ekkor egy éltes mérnökkari őrnagy érkezett oda lóháton, ki, amint végignézte
               távcsövével a környéket, megszünteté az ágyúzást. “Ezzel nem sokra fogunk menni –
               monda –, ez nem ér semmit!” Én odalovagoltam hozzá közel, hogy hallhassam, mit
               beszél. “Ott azt a jeget valami nem természetes gátnak kell fenntartani!” – monda
               műértő tekintettel. Többen a városbeliek közől értesíték, hogy ott egy erős
               jégtörőféle sarkantyú van a vízbe verve. “Úgy bizonyosan az lesz az akadály; ezt szét
               kell vettetni!” Figyelmesebben nézve, csakugyan láthatók voltak a jég által
               elborított sarkantyú itt-amott kiálló gerendái. Én bátorságot vettem magamnak e
               percben megszólítani az őrnagyot, “Uram, egy külvárosi csárda udvarán több nagy
               kútcsöveket láttam heverni, tán ha azokat lőporral megtöltenők, hosszában szét lehet
               szaggattatni a jégtörőt.” Az őrnagy rám nézett e szóra, azután vállamra ütött: – “Hát
               menjen érte!” – monda, intve egy altisztjének, ki szekerészeivel velem jött, s egy
               óranegyed múlva ott voltunk a csövekkel, miket tulajdonosuk ingyen engedett át. Most
               azokat megtölték lőporral, s közepökbe egy lyukat fúrtak, hova egy vascsövet
               lehessen alkalmazni. Azután hat legény csónakra szállt velök, s nagy küzdéssel
               keresztültörtetett mintegy százlépésnyire a zajon. Ott ki kellett szállaniok, mert a
               jég keményen állt, s kihúzták a csónakot a vízből. A facsöveket a vállaikon vitték
               egész a jégtörőig; ott csáklyákkal rést vágva a jégben, lebocsáták azokat a cölöpök
               közé, úgy, hogy a csövek két vége be levén dugva, csak a közlő vascső ált ki a
               vízből, melybe azután kanócot dugtak, égő végét jó hosszúra hagyva, hogy idejök
               maradjon elébb visszatérni, mint a szétpukkanás megtörténik. Azután sietve futottak,
               eveztek vissza a partra. Át voltak izzadva, mire odaértek. Az őrnagy figyelmezteté a
               körülállókat, hogy tartsák magukat távol, ő maga azonban lován maradt, távcsövével
               figyelmesen vizsgálva a jégtörőt. Én mellette maradtam, s láttam, hogy sokszor
               félretekintget reám, de nem mondta, hogy menjek onnét.</p>
            <p>– Vakmerő kölyök! – kiálta fel Tarnaváry úr, kinek üstöke izzadni kezdett az
               elbeszélésnél.</p>
            <p>– Most egy hosszú, kínos várakozás kezdődött. Feszülten, hallgatva leste mindenki az
               akna fellobbanását; egy szó nem hallatszott sehol. Így múlt el két, három perc, majd
               öt perc, majd elmúlt tíz, és a lobbanás mégsem történt meg. Talán kialudt a kanóc? De
               ki fog odamenni, hogy megnézze? Hátha éppen abban a percben, midőn odaér, talál
               szétdurranni az akna?</p>
            <p>– No, azt én is szeretném tudni, hogy ki mer odamenni? – szólt közbe a septemvir.</p>
            <p>– Pedig a halogatás veszéllyel járt, mert már egészen bealkonyodott, s az éj
               elronthatta volna az egész fáradság eredményét. A jég sokkal zajosabban és sűrűbben
               jött még, mint azelőtt, s a Duna oly szemlátomást áradt, hogy ahol elébb szárazon
               álltunk, ott már a lovaink lábait kezdte érni a víz. Ekkor maga az őrnagy ugrott le
               lováról, bele a csónakba, s négy legényt magához véve, parancsolá, hogy evezzenek
               vele a jégtorlatig. Én is leugrottam lovamról, mit ő észrevéve, hirtelen
               visszafordult, s kemény, parancsoló hangon kiálta: “Megtiltom mindenkinek, hogy
               velem jöjjön! Egyedül megyek”!</p>
            <p>– Azt ugyan okosan cselekedte – szólt Tarnaváry úr, könnyebben lélegezve.</p>
            <p>– Azonban mielőtt a torlaszhoz érkezett volna, a csónak a sűrűn jövő jégtáblák közé
               szorult, s bár mindnyájan kiugráltak belőle, mégsem sikerült azt kiszabadítaniok, az
               őrnagy maga kétszer esett bele veszélyesen a vízbe, s a rohanó ár végre levitte a
               csónakot a kiöntésre, s ott megfeneklettek vele egy jégmező közepén. Már ekkor
               homályos volt az idő, nemigen lehetett látni; még egy csónak volt a partnál, s öt-hat
               jurátusféle fiatalember állt körüle, kiknek igen jó bátor arcaik voltak; én bizony
               meg mertem őket szólítani: “Jó barátim, ne próbálnánk-e szerencsét?” Azok egyszerre
               elértettek, s mind a csónakba ugráltak velem együtt.</p>
            <p>– De csak nem őrültetek meg? – kiálta fel elszörnyedve a septemvir.</p>
            <p>– Kedves gyámatyám, látja, hogy itt vagyok épkézláb, semmim sem hiányzik; tíz percig
               egyedül Isten kezében voltam. Mi szerencsésebbek voltunk. Minket a zaj egyenesen a
               torlatnak szorított. Mielőtt társaimnak eszökbe jutott volna, én kiugrottam a jégre.
               Csak azt kiáltottam vissza nekik, hogy emeljék ki a csónakot, nehogy a jég
               összezúzza.</p>
            <p>Azzal futottam az akna felé. Már nem tudom, mit kiáltottak utánam, de úgy tetszett,
               mintha egész parthosszant egy ordítás terjedt volna el erre. “Isten velem!” – mondám
               szívemben, s odaugrottam az akna elé, megragadtam a gerendát, melynek a cső volt
               támasztva, s odatekinték. A kanóc ki volt aludva. Egy kissé megrázkódott bennem a
               lélek. Most kivettem égő szivaromat, s a kanóc végét meggyújtottam, és újra helyére
               illesztém. Azután siettem vissza a csónakhoz.</p>
            <p>A gyermek ez elbeszélésnél oly fehér kezdett lenni, mint a fal, mintha csak most
               borzadna el azon veszélytől, amelynek kitette magát.</p>
            <p>A körülállók szívdobogását lehete hallani; Tarnaváry úr a hideg izzadságot törölgeté
               homlokáról.</p>
            <p>Maszlaczky úrnak egypárszor az forgott már a nyelvén az egész hajemelő elbeszélés
               alatt, hogy tulajdonképpen mi jogon merészkedett Zoltán úrfi minden gyámnoki
               beleegyezés nélkül ily életveszélyeztető kalandba elegyedni, amely utoljára is
               nálánál különb emberekre volt bízva, de sohasem bírt vele szóhoz jutni, mert az
               asszonyságok mind körülfogták az elbeszélő gyermeket. Emánuel barátunk nagymamája
               odahúzta őt maga mellé, helyet készítve számára a causeuse-ön, melyet ő azonban nagy
               tiszteletből nem foglalt el, s a septemvirné nagy részvéttel és anyai gondossággal
               törölgeté csipkés batisztkendőjével Zoltán homlokát, s anyai gondossággal igazgatá
               helyre szétbomladozott hajfürteit. Báró Berzy pedig a kártyázóasztalra téve le
               írótárcáját, menten feljegyzé Zoltán mondásait, hihetőleg a club of travellers
               magazinja számára, könyökével az asztalra dőlve, s lábát oly messze elnyújtva, hogy a
               septemvir háromszor keresztülbotlott benne.</p>
            <p>– Nos, nos – sürgeté a zseniális báró, plajbásza hegyét szájában megforgatva –, nos,
               ifjú barátom, mi történt azután? Zoltánt feszíté az a tudat, hogy valaki az ő szavait
               leírja, s e perctől iparkodott sokkal szárazabban adni elő az egész történetet, ami
               azonban a tárgy természeténél fogva kevéssé sikerült neki.</p>
            <p>– Az történt, hogy miután meggyújtottam a kanócot, nem tudtunk visszajönni, mert a
               zaj közt megfeneklett a csónak, s minden megfeszített törekedésünk mellett is azt
               vettük észre, hogy inkább közeledünk az aknához, mint távozunk tőle. A kanóc pedig
               egyre sziporkázott.</p>
            <p>A szörnyűködés hangjai hallatszottak a körülállók közt.</p>
            <p>– Ah, ah! Ne mondja ön tovább! Ne mondja tovább, Zoltán, mert mindjárt rosszul
               leszek! – kiálta közbe a septemvirné, s addig meg nem hagyta magát engesztelni, amíg
               egészen oda nem vonta magához Zoltánt, saját kezeivel győződve meg róla, hogy
               csakugyan itt van, és nem történt neki semmi baja.</p>
            <p>– Engemet az ilyesmi nagyon alterál – bizonyítá még azután szenvelgő
               fájdalomérzéssel, mit a mellette ülő asszonyságok siettek osztani és helyeselni.
               Tercsa és Julcsa kisasszonyok pedig ott a háta mögött állván, mindjárt megszólták
               édes mamájokat.</p>
            <p>– A mama minden estélyen el szokott ájulni.</p>
            <p>– Furcsa, hogy mikor magunk vagyunk, akkor sohasem ájul el. Báró Berzyt hátráltaták
               az intermezzók. Már az utolsó szót is leírta.</p>
            <p>– Hát a parton állók mit csináltak, hé? – kérdé Zoltántól.</p>
            <p>– Mit tett volna ön, ha ön állt volna a parton? – kérdé viszont Zoltán, elégtételt
               véve a báró kíváncsiságaért.</p>
            <p>– Az egyszerű: odakiáltottam volna önnek, hogy menjen vissza, s oltsa ki ismét a
               kanócot.</p>
            <p>– Azt nem tettem volna meg – szólt Zoltán büszkén –, mert itt ezrek megmentéséről
               volt szó, nem az enyimről. Kőcserepyné odainté legyezőjével magához Maszlaczkyt
               azalatt.</p>
            <p>– Nem találja ön e mesét rendkívül unalmasnak?</p>
            <p>– És valószínűtlennek. A fiatalember igen eleven képzelődéssel látszik bírni.</p>
            <p>– Mentül tovább figyelek rá, annál jobban fel tudom fogni Vilmám ellenszenvét. Mennyi
               suffisance ilyen fiatalembernél.</p>
            <p>– És mennyi arrogancia. Mikor én annyi idős voltam, szólni sem mertem ily nagy
               társaságban. A fiatalembernek szerénynek kell lenni! Hallgatni, midőn magánál
               idősebbeket lát; figyelni, midőn azok beszélnek, és felelni, midőn kérdezik. Ez az én
               elvem.</p>
            <p>Ezalatt ki egyet, ki mást találgatott, hogy mit cselekedett volna Zoltán
               megmentésére, utóbb is neki kellett megfejteni a talányt.</p>
            <p>– A veszély találékonnyá tesz: még egykori jó gyámatyámtól tanultam azt, hogy ahol
               legközelebb a vész, ott legközelebb az Isten. A legnagyobb szorongattatás percében
               egy gondolat támadt fejemben, ezt Isten súgta nekem. A derék őrnagy azon törekedett,
               hogy egy kötelet hajtasson hozzánk, de az mindig távol esett el tőlünk. Ekkor én
               odakiáltottam hozzá, hogy csavartasson egy gombolyag zsineget egy puskavesszőre, s
               azt lövesse felénk. Így a zsinegen át magunkhoz vonhatjuk a kötelet.</p>
            <p>– Bravó, bravó! – kiálta fel báró Berzy, s a társaságban lehete hallani a teljes
               megelégültség moraját; erre a gondolatra nem jött senki, pedig nagyon egyszerű
               volt.</p>
            <p>– A derék őrnagy rögtön lőfegyvert és zsineget teremtett elő, ő maga rendezé, ő maga
               célzott, nehogy félremenjen a puskavessző, vagy bennünket találjon. Derék ember. Úgy
               lőtt, mint Tell Vilmos. A vessző éppen fejünk fölött süvöltött egy ölnyire, a maga
               után vont zsineget közibénk vágva le. Nehány pillanat múlva meg volt erősítve
               csónakunk orrán a kötél, túl a parton száz meg száz ember kapaszkodott bele; öt perc
               múlva kinn voltunk a parton. De ideje is volt. Alig jutott időnk megköszönni mentőink
               segélyét, midőn egy felvillanó láng vakítá el szemeinket, mely égő gerendákat s
               szikrázó jégdarabokat lövellt fel az égbe, s kétfelé csapta a jeges árvizet maga
               körül, oly iszonytató fényt vetve szerte, mintha a jégtenger helyett egy lávatenger
               fogott volna bennünket körül, mely lassú morajjal azonnal megindult.</p>
            <p>– Az különös – szólt közbe Maszlaczky úr, ki szerette az általános bámulat
               emelkedését kétkedő bölcsészetével alábbszállítani –, az nagyon különös, hogy mi e
               rettentő explózióból semmit sem hallottunk.</p>
            <p>– Ez onnan van, minthogy a pukkanás mélyen a víz alatt történt – felelt neki Zoltán.
               – Egyébiránt az messze van ide, s önök tánccal voltak elfoglalva.</p>
            <p>– Tehát ön eszerint megmenté városunkat – szólalt meg Kőcserepy úr, örök mosolyával,
               mézédes hangján, melyen keresztülérzett a gúny.</p>
            <p>Zoltán szilárdul állta ki a tanácsos nyájas tekintetét. Tudta ő már azt jól, hogy ez
               ember neki kérlelhetlen üldözője, bár az üldözés okát még nem ismeré; tudta, hogy ez
               a nyájas mosoly gyűlölettel, irigységgel van megtelve, és talált választ a gúnyos
               dicséretre.</p>
            <p>– A mentség onnan felülről jő, nagyságos úr. Hanem annyit bizonyosan mondhatok,
               miszerint a városba visszatérve, a parton állóktól hallottam, hogy a jég sebes
               haladásban van, s az ár fél óra alatt hat hüvelyket esett.</p>
            <p>– A gutát! – kiálta fel Maszlaczky úr, akinek oly jólesett ez a tudósítás, mintha a
               perköltségekben elmarasztalták volna. Kellemetlen meglepetését csak a többiek öröme
               nem engedte észrevenni. Rögtön sietett a kalapját, felöltönyét előkerestetni,
               megígérve a társaságnak, hogy azonnal autentikus tudósításokat fog személyesen hozni
               a Duna-vízállásról, csak addig mulassanak, amit nála nélkül is megtettek volna.</p>
            <p>Zoltán tudósítása elűzé a kedélyek fellegeit, semmi baj sincs többé. Isten csak meg
               akarta ijeszteni az embereket, s látva bűnbánásukat, megengesztelődött irántuk,
               elfordítá felőlük ostorát. Igaz ugyan, hogy ezren meg ezren úsznak még most is a
               koldusbotra jutva veszélyes járműveken, ezren meg ezren várják házaik tetején ülve
               vagy fák gallyaira kapaszkodva, körülvéve jeges vízártól, a mentséget vagy a halált,
               de azért azok, akiknek semmi bajok sincs, minek sírnának?</p>
            <p>A tánc most újul még csak fel igen jókedvvel. Zoltánnal mindenki akar táncolni. Ő az
               est hőse a lyánkák előtt, kik által szeretetre méltó gyermetegséggel engedi magát
               elragadtatni, kézről kézre adatni, hízelgéssel, gyöngédséggel elhalmoztatni, oly
               tűzzel, oly ifjú bájjal senki sem tudja táncolni a lengyelt, mint ő. Még a
               kártyateremből is előjönnek őt nézni ilyenkor.</p>
            <p>– Ez a fiú valaha kicsapongó világfia lesz! – mondaná Eveline Maszlaczky úrnak, ha az
               jelen volna, ki azonban e percben bosszúsan nyargal alá s fel a Duna-parton, a hideg
               szélben, s a partokat ellepő embertömegen keresztülfurakodva, kérdezősködik nagy
               aggodalommal:</p>
            <p>– Mit csinál a víz?</p>
            <p>– Hála istennek, apad – felelnek neki.</p>
            <p>Már nyolc, már kilenc hüvelyket mondanak neki. Mentül odább tudakozódik, annál többet
               hall, s mindenki hozzáteszi:</p>
            <p>– Hála az istennek!</p>
            <p>Az utolsó éppen tizenegy hüvelyknyi esésről tudósítja – hála az istennek.</p>
            <p>“Hála istennek! Könnyű nekik azt mondani; a pimaszok, a gyávák! Hogy örülnek a más
               becsületes ember kárán.” Ők nem tudják, hogy Maszlaczky úr háromszáz forintig úszik
               ebben a mulatságban.</p>
            <p>Egészen elbúsulva kellett visszatérnie a septemvir úr lakába, még a kapuban is
               hallotta, hogy kiáltotta egy az Új téren végigfutó ember a szemközt jövőknek:</p>
            <p>– Egy láb és egy hüvelyk az esés!</p>
            <p>Ez volt esteli tíz és tizenegy óra között.</p>
            <p>Maszlaczky úr, mint egy bús bagoly, jelent meg a vidám társaságban, a heverőben levők
               siettek nála kérdezősködni.</p>
            <p>– Háromszáz hüvelyk az esés – felelt a tisztelt úr. Akkor is háromszáz forint volt az
               eszében.</p>
            <p>– Mi a patvar? Háromszáz hüvelyk? – kiálta Tarnaváry, s kérlelhetlen kacagásával oly
               zavarba hozta a fiskálist, hogy az alig bírta magát helyreigazítani, miszerint nem
               háromszázat akar mondani, hanem csak tizenkettőt.</p>
            <p>Ah, tehát mégis igazat mondott Zoltán, tehát csakugyan megfordult a veszély. Ennek az
               örömére valódi keresztényi kötelesség örvendeni. Az inasok széttárják az ebédlő
               ajtajait, a férfiak karjaikat nyújtják a delnőknek, s átvonul e vidám társaság a
               gazdag lakomához. Az ízes ételek, a lelkesítő bor poharai mellett elmúlik utolsó
               ösztöne is a vak félelemnek. Idebenn lenni jó.</p>
            <p>Nem az ős, patriarkális magyar lakomák egyike ez, hol minden ember tisztességesen
               asztalhoz ül, kinek-kinek el levén rendelve a maga helye, s elkezdik a levesen, és
               végigfolytatják az egész fogáson, háziúr és asszony agyonfáradnak a
               kínálkozásban.</p>
            <p>A haladó korszellem más módot hozott be, asztal csak az ételek számára áll, ott van
               felhalmozva, mi szemnek és szájnak tetszik, mellettök kanalak, villák, kések és
               tányérok mind egy halomban; ki-ki vesz magának, amire szüksége van, ott kezdi, ahol
               akarja, eszik, iszik kínálás nélkül, s letelepszik, ahol helyet talál, a
               legszemesebbé a legízletesebb falat, a legkényelmesebb hely, senki sem fűszerezi
               kínálkozásaival a vendégséget, az emberek úgy esnek át rajta, mintha rabolták volna,
               s félnének, hogy egy másik társaság rajtok üt, és elhordja orruk elől.</p>
            <p>Némely finomabb arszlánnak sikerül többek társaságában kanalat, villát rekvirálni, s
               egy-egy elhagyott szoba látogatlanabb szögletében magát külön etablírozni, hol
               fesztelenebbül végezheti étkezését, szabadon beszélgethet egymással, s nem kénytelen
               más szavára figyelni, itt-ott szelídebb suttogás, nevetés vegyül a titkos
               tányércsörgés közé, pár fiatal lyánka vonult egy szögletbe, s egy tányérról esznek
               holmit valami fiatal gavallérral, s beszélnek isten tudja, miről.</p>
            <p>Báró Berzy az erkélyt foglalta el Ilvay Matilddal, másnak nem jött volna eszébe e
               gondolat, mert ott most még hideg van; de Matild át van melegülve, s jólesik hevült
               arcának a hideg éji szellő; a zseniális báró fagylaltot hozott oda számára. A
               kisasszony orvosai régen megtiltották neki a fagylaltot, s óvták a szellőtől,
               minélfogva ő mind a kettőt meglopta, ahol lehetett, s báró Berzy sokkal zseniálisabb
               ember, mint hogy valakit ily apró öngyilkolásokban megakadályozzon.</p>
            <p>Míg azonban ők a társaság zajától különválva fecsegtek az erkélyen, alant az Új téren
               sajátságos zajgás kezdte magokra vonni figyelmét. Egész csoport emberek álltak meg
               itt-amott, és valamit figyelmesen látszottak nézni.</p>
            <p>Matild szerette volna megtudni, hogy mit néznek ott. Tivadar lekiáltott egy azon
               menőre, hogy mi az?</p>
            <p>– Szökőkút! – volt alulról a rejtélyes felelet. A válaszadó sietve haladt odább.</p>
            <p>– Mi az? Szökőkút? – szólt Tivadar. – Őrült ez az ember, vagy ittas?</p>
            <p>Azzal odakiáltott egy inast, s felkérte, hogy menjen le a térre, s tudja meg, mit
               néznek ott.</p>
            <p>Az inas visszajött néhány perc múlva, s azt hozá válaszul, miszerint az Új téren
               számtalan kis, apró szökőkutak vannak; az embernek csak a pálcáját kell leszúrni a
               földbe, s egyszerre mintegy fél láb magasnyira szökik fel utána a víz.</p>
            <p>– Ah, az érdekes lehet – szólt a báró –, ilyesminek még hírét sem hallottam. Szökőkút
               a leszúrt pálca után; Mózses története a bibliából. Engedelméből, nagysád, efelől
               szemeimmel kell meggyőződnöm. Ez grandieuse lehet.</p>
            <p>Matild maga biztatá, hogy csak menjen, s ő maga a nyitott erkélyablakon kihajolva
               nézett utána, fedetlen kebellel, a csípős hideg éjszakában.</p>
            <p>A báró eltávozásáról ott benn nem tudtak még semmit. Neki különben is szokása volt
               elmenni, anélkül, hogy a társaságot zavarná, a kis szökőkutakról ott a ház előtt
               senki sem tudott a konyhákon túl semmit.</p>
            <p>Pedig az borzasztó jelenség volt akkor!</p>
            <p>A Visegrád alatt áttörő zaj érkezett meg ez órában, s néhány perc alatt két lábnyival
               magasabbra növelte az áradatot, hogy az irtóztató nyomás miatt keresztülhatott a víz
               a föld alatt, s a közvetlen téren önmagától kezdett felbugyogni.</p>
            <p>Ekkor volt tizenegy óra éjfél előtt.</p>
            <p>Ott benn durrogtak a pezsgőspalackok.</p>
            <p>Néhány éltesebb férfi, köztök a septemvir és a tanácsos, félrevette magát egy csendes
               benyílóba, ahonnan nem hallatszik elő a lárma, s ott egész fesztelenül engedé át
               magát szilaj vigalmainak.</p>
            <p>– Igyatok, urak, be van zárva az ajtó! – kiálta a háziúr, kinek arcán fényesen
               ragyogott már a bor szülte izzadság. – Nem megy ma innen el senki!</p>
            <p>Akik megpróbálták nyitogatni a szomszéd termekbe vezető ajtókat, tapasztalták, hogy
               azok csakugyan be vannak zárva. A kulcsokat a háziúr eldugta.</p>
            <p>A tanácsos úr komolyan szabódott, hogy őneki haza kell menni. Maszlaczky úr is
               támogatá ebbeli nézetét, okul adván, hogy a kisasszony beteg.</p>
            <p>– Félsz, hogy leiszlak! – ordíta Tarnaváry, megragadva a távozni akaró kezét. –
               Félsz, hogy az asztal alá iszlak? Ha nem félsz, maradj itt! Ha nem félsz, hogy
               leiszlak, maradj itt, és igyál te le engem!</p>
            <p>A tanácsos leveti e szóra felöltönyét, melyet már magára vett, s odavágva magát az
               asztalhoz, monda:</p>
            <p>– Jól van, tehát leiszlak én téged.</p>
            <p>– Elvárlak, elvárlak! – kiáltozott Tarnaváry, erős öklével ütögetve az asztalt,
               miközben szemei égő parázsként villogtak. Maszlaczky úr szepegve vonta magát magas
               pártfogója és barátja karszéke mögé.</p>
            <p>– Nem ér semmit a bor – mondta Kőcserepy –, ezzel soká tart a vita. Adass
               rosztopcsint. Ezzel hamarább elkészülünk.</p>
            <p>A szolgák előhozták az erős lengyel pálinkát. Kőcserepy színültig tölté vele
               poharát.</p>
            <p>– A te egészségedért, barátom!</p>
            <p>Összekoccintottak. A tanácsos egy hajtással beönté az égető nedvet, s arca nem
               változott el utána; éppen úgy mosolygott, mint azelőtt, két könyökét az asztalra
               téve. Tarnaváry szemei könnyezni kezdtek utána, hangja észrevehetőleg rekedt volt,
               bár váltig köszörülte.</p>
            <p>Újra poharat töltöttek.</p>
            <p>– Legújabb pered jóvoltára! Hahaha! – koccinta felköszöntve a septemvir. – De annak
               elibe állunk!</p>
            <p>A két pohár nedve egyszerre tűnt el.</p>
            <p>Hirtelen újra töltött a tanácsos. Mondhatatlan gúny ült édeskedő arcán.</p>
            <p>– A te kedves gyámfiad egészségére!</p>
            <p>Maszlaczky úr elnevette magát.</p>
            <p>A septemvir kordialiter felkapta poharát, de feleútjában megállt vele. Szemei a
               legnagyobb ijedelem kifejezését veszik fel. Arcán nagy verítékcseppek kezdtek
               gyöngyözni.</p>
            <p>Mintha valamit hallott volna; valami távoli zúgást, valami névtelen morajt, suhogást,
               hasonlatost ahhoz, minőt álmában hall valaki, ha fülébe sugdosnak. És senki sem
               vette azt más észre.</p>
            <p>– Nos, barátom. Sokallod a poharat? Tedd le, ha félsz tőle – gúnyolódék a tanácsos. –
               A te kedves...</p>
            <p>Mi volt ez!!</p>
            <p>Jóságos irgalom istene, ne hagyj el!</p>
            <p>Az álló föld megrendült alattuk, a falak megrázták tömör vállaikat, az ajtók, az
               ablakok dörögtek, mintha láthatatlan kezek ráznák azokat kívül, s felriadt szellemek
               akarnának szabadulni kívülről-belülről, kétségbeejtő morajjal.</p>
            <p>Hah, mint elsápadt egyszerre minden arc, hogy hallgatott el minden hang a földrengés
               rettentő jelenetére! Hova lett a kérkedés, hova lett a kihívó dac, az Istenről
               elfeledkező elbízottság?</p>
            <p>Künn a várfokon három mennydörgő lövés zavarta fel az éjt. A Duna átszakasztá
               gátjait, s megrengetve a félelmes földet, ömlött ki medréből a város két oldalán.</p>
            <p>Vész, vész, vész!</p>
            <p>Fuss, – menekülj, – imádkozzál, – térj Istenhez! Itt az ítélet, itt a halál! Ki tart
               meg, ha elhagyott az Isten – és a föld?</p>
            <p>Az egész környék lázas reszketését érzé a földnek e pillanatban.</p>
            <p>Hogyne reszketett volna! Hogyne érezte volna mély fundamentomaig a gyötrő láz
               borzadályát, amidőn országa büszkeségét, egy század fáradalmainak emlékét, mint romot
               érzé leroskadni vállaira? Óh, a föld jobb anyánk nekünk, mint amilyen fiai mi vagyunk
               neki. Ez régi dolog, és mégsem akarja senki elhinni.</p>
            <p>Egy pillanatig halálmereven álltak a vigalom szobájában levő férfiak, ki-ki azon
               helyzetben, melyben a rémület perce érte. A félig felemelt poharak a kezekben, az
               ajkakon a félbeszakadt szó, az arcokon a halálsápadt mosoly, melyből a rém kilopta a
               vért, s csak a torz kifejezést fagyasztá a vonásokon.</p>
            <p>A másik pillanatban mindenki rohant az ajtók felé. Azokat nem lehetett kinyitni. A
               házigazda maga zárta be azokat, s a kulcsokat elrejté.</p>
            <p>– Hol a kulcsok, uram? – kiálta Kőcserepy hörgő hangon, míg az ajtó kilincsét el nem
               bocsátá kezéből.</p>
            <p>Akihez a kérdés intézve volt, a septemvir, most is ott ült az asztal előtt, a félig
               felemelt pohár kezében, az ajk kacagásra nyitva, mintha neki tetszenék ez a mulatság,
               mintha nevetné a többieket, mintha mondani akarná: “No uraim, erre a nagy ijedségre
               egyet”!</p>
            <p>De a szemek pillantása merev volt, és sötét ónkarika gyűrűzött körülök, mely
               meghazudtolá a nem való mosolyt.</p>
            <p>– Ide a kulcsokkal, uram! – kiálta ekkor egy jelenlevő inas, eldobva a kezében
               tartott palackot. Nem volt méltóságos, nagyságos úr e helyen többé, a legmagasabb úr
               éppoly veszendő alak volt, mint a nyomorult cseléd.</p>
            <p>De amint megragadá a szolga urának karját, azon percben kihullott annak kezéből a
               pohár, s az úr lehullott a földre eszméletlenül. Óh, átok! Nem mondhatja meg, hová
               rejté el a kulcsokat.</p>
            <p>Künn a termekben az ijedség rémsikoltásai, lenn az utcákon futó tömegek rémületes
               ordítása! A harangok vészt konganak, s a várfokról egyre dörögnek az ágyúk, hogy
               reszket bele minden ablak! És innen nem lehet kimenni!</p>
            <p>Hasztalan dörömböltek a zárt ajtókon, ki fogja azt meghallani? Mindenkit saját
               rémülete űz, senki sem törődik a másikéval. A tánctermekben is szétriadtak a párak,
               ki-ki ott hagyta táncosnéját, ahol a rémületben felejté; cselédek, urak, mind
               lefutottak az udvarra, a fényes delnők könnyű selyemöltözeteikben, fedetlen kebellel
               álltak a hideg éj alatt, könyörögve saját cselédüknek, hogy tegyenek értök valamit,
               magok sem tudták, mit. A lépcsők közepén egy ájult nő hevert. Eveline volt az. Midőn
               a földrengésre, a lövések hangjára ő is futott le a többiekkel együtt a lépcsőn, egy
               alant álló azt kiáltá, hogy a Duna a váci temető mellett szakasztá el gátját, s már a
               Váci utat is ellepte. És a tanácsosék háza ahelyen állott. A tanácsosnő egyet
               sikoltott: “Vilma!”, s azzal összerogyott a lépcsőn, féltestével aláfordulva. Az
               utána jövők kikerülték vagy átléptek rajta; kinek jutott volna most eszébe más
               bajával terhelni magát.</p>
            <p>Azok ott fenn a kétségbeesés dühével rugdalták az ajtókat, miknek
               szerencsétlenségükre igen szilárd alkotásuk volt, amidőn egyszerre az étteremhez
               vezető ajtó felől lépteket hallottak közeledni, s nemsokára a zár mellé feszített
               tör-eszköz recsegése hallatszék, az ajtó mindig jobban feszült, s egyszerre rögtön
               felpattant, kirúgva a meghajlott zár nyelvétől, s a rémült társaság előtt állt
               Zoltán.</p>
            <p>Egyedül őneki volt szíve meghallani a bezárkózottak segélykiáltásait. – Füleivel
               hallotta azt más is, de szívét bezárta előttük.</p>
            <p>A tanácsnok szemközt állt vele. Nem rettent-e meg ez attól? Tán jó volna azt
               kikerülni? Tán engedni kellene másoknak, hogy köszönetet mondjanak neki bátor
               szívéért? De az ifjú éppen őt kereste. Megragadta kezét.</p>
            <p>– Jöjjön, uram, gyorsan! Hintaja be van fogva. Neje elalélt, de már a hintóban ül
               magához térve. Siessen haza, mert a veszély hamarább odaérhet.</p>
            <p>Azzal futott vele együtt le a lépcsőkön. Már ekkor mindenki az udvaron állt.</p>
            <p>Nagy veszély pillanatában rendesen ahhoz csatlakozik a félők tömege, akiben legtöbb
               lelkierőt lát, legyen az nő vagy alacsony sorsú férfi avagy gyermek.</p>
            <p>– E helyen nem jöhet a víz, még ha harminc láb magasra hágna is – monda Zoltán
               siettében az udvaron jajveszékelőknek, kik közől legtöbb azt sem tudta, mihez
               kezdjen.</p>
            <p>Hazamenni? Hátha az ár útban kapja, s aztán vissza nem menekülhetnek. Itt maradni is
               veszélyes, mert az áradás, meglehet, hogy nem fog rögtön elvonulni, ahogy szokta
               máskor, hogy amilyen gyorsan kiöntött, oly hirtelen ismét visszavonult. De hátha most
               órákig fog tartani? Hátha napokig!?</p>
            <p>A tanácsosék hintaja a kapu előtt állt már. A többiek mind néhány órával későbbre
               rendelék fogataikat, s gyalog, báli öltözetben hogy induljanak neki a fekete
               éjszakának, melyet e percben egyetlen lámpa sem világított meg; azokat is elmulaszták
               meggyújtani a fenyegető veszélyben, s az egész város mély sötétségbe volt burkolva, s
               e sötétségből százszorosan borzasztóan hangzott elő a rémület kiáltása, a vészharang,
               a vészlövés összevissza bonyolult csoportok nyargaltak a sötét utcákon, nem tudva,
               honnan jön a veszély, köztük egy-egy sikoltozó némber, aki gyermekeit nem találta a
               borzalom órájában.</p>
            <p>– Gyermekem, gyermekem! – lihegé a gazdag úr is, kinek leánya betegen feküvék otthon
               a távoli házban, míg ő nejével mulatni jött idegen lakba. Egész teste reszketett,
               midőn hintajába ült, hol már akkor neje feküdt, kínos görcsök között.</p>
            <p>– Hajts! Hajts sebesen! – kiálta a kocsisnak. – Óh, leányom! Haza, haza!</p>
            <p>A gazdagnak is fáj ott azon a helyen! Mindent meg lehet tagadni, csak az apát
               nem.</p>
            <p>Zoltán alig segíté hintajába a tanácsost, azonnal visszafutott a lóakolba, s lovát
               eloldva, felkapott rá nyereg nélkül, s a tovagördülő hintó után nyargalt, az
               ottmaradókat biztatva, hogy nemsokára vissza fog térni biztos válasszal.</p>
            <p>Néhány perc alatt utolérte a hintót; bekiáltott a tanácsoshoz, hogy csak maradjanak
               nyomában, ő majd elő fog nyargalni, megtudandó, ha nem lehetlen-e már a
               hazajuthatás.</p>
            <p>Azzal előrevágtatott. Nyomában mindenütt a sebesen rohanó hintó.</p>
            <p>Amint a Váci út elejére értek, oly sűrű volt a szemközt tóduló néptömeg, hogy alig
               lehetett keresztülhaladni rajta.</p>
            <p>Mindenki onnan jött, arrafelé senki sem látszott menni.</p>
            <p>A háziállatok, tehenek, lovak bőgve futottak az emberek között – mind onnan, arrafelé
               egy sem.</p>
            <p>A menekvők bámulva pillantának fel a szemközt jövő hintóra és lovagra; egy-kettő,
               akinek nem volt oly nagy oka sietni, rájuk kiáltott, hogy forduljanak vissza, ne
               menjenek tovább! – Azok haladtak előre.</p>
            <p>A leopoldvárosi templomon innen már gyérülni kezde a futó néptömeg, itt-ott
               bukdácsolt csak nagy ereje szakadva egy-egy targoncás, hevenyében összehányt
               matyókkal, vagy egy elkésett asszony, ki síró gyermekeit vitte ölében.</p>
            <p>Óh, milyen boldog az az asszony! – sóhajta fel a tanácsos magában, ki szüntelen
               nézett ki a hintóból Zoltán után, néha-néha megpillantva őt a sötétben.</p>
            <p>Az emberek mindig kevesebben voltak az utcán. Itt-ott a házak ajtai, ablakai nyitva
               látszottak. A kivilágított szobákon végig lehete látni, senki sem volt bennök, mind
               elfutottak onnan.</p>
            <p>A távolban látszott már Kőcserepy magas háza. Az első emeleten két ablakban halvány
               világ drengett, a többi sötét volt.</p>
            <p>Az ott Vilma hálószobája; a többiekből bizonyosan elfutott mindenki.</p>
            <p>Ekkor egyszerre úgy tetszék, mintha az utca színén a túlsó oldalról valami sötét
               csillám kezdene támadni...</p>
            <p>... Ez az árvíz!</p>
            <p>Valami borzadálygerjesztő e látvány, midőn a széles utca fenekén lassankint meg
               kezdének látszani a házak sötét alakjai és az ablakok csilláma, amint a növekedő
               vízár fekete tükrét mindig előbbre tolja.</p>
            <p>Egy alacsony lebujban még most is danolnak és kurjongatnak. Hogy fognak azok egy perc
               múlva majd jajveszékelni!</p>
            <p>A hintó és a lovas már eltűntek a sötét éjben, csak a távoli gördülést hallani még.
               Lassankint az is elhangzik. Célhoz ért-e, vagy megállt útközben?</p>
            <p>– Vízben vagyunk, nagyságos úr! – kiálta a kocsis a kihajló tanácsosnak.</p>
            <p>– Csak hajts gyorsan!</p>
            <p>A paripák toborzékolva vágtattak neki a nevekedő árnak, bőszülten ágaskodva vak
               félelmökben, s a kocsisnak minden erejére volt szüksége, hogy a hintót félre ne
               ragadják.</p>
            <p>És az ár egyre magasabb lett; ahogy előbbre haladtak, a lovak nehezen bírtak már
               menni, hasig gázolva a vizet, s egy zökkenőnél becsapott a víz a hintóba.</p>
            <p>Eveline lábait a vékony atlaszcipőkön át ellepte a jeges hullám, s ez egyszerre
               magához téríté.</p>
            <p>– Hol vagyunk!? – sikolta fel, a hintó ablakát felrántva.</p>
            <p>A tanácsos átkarolta nejét, nehogy kirohanjon féldelíriumában a hullámok közé, mik
               egyes roppant jégdarabokat kezdtek már a hintó kerekeihez súrolni.</p>
            <p>– Hajts! Hajts! – ordíta a kocsisnak kétségbeesetten.</p>
            <p>Az még egyszer lovai közé csapkodott, de a paripák nem mozdultak tovább. Egyiknek
               szügyéhez csapódott egy roppant jéghasáb, mitől megrettenve, félrefordítá a rudat,
               úgyhogy a hintó egyet kanyarodva, keresztbe állt az utcán. Eveline egyszerre
               végiglátott a sík úton.</p>
            <p>– Jézusom! – kiálta fel elborzadva, s minden ízeiben remegve bújt férje keblére, aki
               éppen úgy reszketett, mint ő.</p>
            <p>Hallatszanak-e emberhangok?</p>
            <p>Óh, igen, az ablakokból, a háztetőkről, szerencsétlen, gyámoltalan emberek, kik ott
               szorultak lakásaikban, jajgatva kiáltanak segély után. A föld alatti csárdából egy
               részeg ember jött elő, káromolva istent és elemeket. Vad szitkozódásai borzasztó
               visszhangot költenek az éjben. Egyszer egy nagyot ordít, azután nem káromkodik
               többet. Hihetőleg elbukott, s ott fulladt a vízben. Miért nem halad már ez a
               hintó?</p>
            <p>– Többet érne, nagyságos uram, most egy rozzant csónak. Eveline a halál
               kétségbeesésével kulcsolta karjait a tanácsos nyaka körül, egyre Vilma nevét zokogva.
               És ők nem juthattak többé oda.</p>
            <p>E pillanatban ismerős hang szólalt meg a hintó mellett. Zoltán érkezett vissza
               lóháton, de egészen átázva.</p>
            <p>– Vissza kell fordulni, nagyságos uram! Egész a ház közeléig lovagoltam, paripám több
               helyen úszott. Lehetetlen kocsival a házba jutni többé, a víz egész a kapu homlokát
               tartó szobrokig ér már.</p>
            <p>Kőcserepy minden izma vonaglott e hírre.</p>
            <p>Alig mondá el Zoltán szavait, midőn a kocsis, nem várva újabb parancsot,
               visszafordítá lovait.</p>
            <p>– Leányom, Vilmám! – kiálta fájdalmas sikoltással a tanácsosné, erőszakosan ragadva
               meg a hintó ablakát; tán képes lett volna azon kirohanni, és elveszni gyermeke
               miatt.</p>
            <p>Zoltán odahajolt, s megnyugtató hangon mondá:</p>
            <p>– Legyen nyugodt, nagysád! Térjenek vissza a septemvir úr lakába! Én kinyargalok a
               Duna-partra, s az első csónakost, akivel találkozom, ide fogom hozni, és néhány óra
               múlva karjai közé viszem Vilma kisasszonyt.</p>
            <p>Eveline magánkívül ragadá meg az ifjú kezét, s – maga sem tudta, hogyan történt –
               csak azt vevé észre, hogy megcsókolta e kezet. A kocsis türelmetlenül csapkodott a
               lovak közé, s néhány pillanat múlva újra visszafelé vágtatott a hintó, míg Zoltán
               egyikén azon mellékutcáknak, mik a Dunához vezetnek, amennyire lehetett a vízben
               sebesen haladni, elsietett.</p>
            <p>A tanácsos hintaja az Új tér felé tartva, ott szerencsésen szárazra ért, már akkor az
               egész tér el volt lepve menekvőktől, kik minden oldalról odatódultak, s a tömegeken
               keresztül csak lépést haladva lehetett a septemvir lakáig jutni.</p>
            <p>Ott is nagy volt a zavar. A háziúron eret kellett vágatni, s e percben a láz töré. A
               vendégek közől senki sem mehetett haza, a hintók kimaradtak, miután egyik
               városrészből a másikba lehetetlen volt járni. Mindenki jajveszékelt, mindenki el volt
               csüggedve. Ki tudta volna egymást vigasztalni, midőn mindenkinek saját félelme
               volt?</p>
            <p>Az egész város felett egy rémkiáltás hangzott ezer meg ezer ajakról.</p>
            <p>E veszélyes órában Maszlaczky úr különös bátorságot tanúsított a csüggedtek közepett.
               Biztatott mindenkit, hogy fel sem kell venni az egész veszedelmet, majd elmúlik az;
               máskor is volt már ilyesmi Pesten, akkor sem lett semmi különös baj. Aztán, ha tovább
               talál tartani, majd megjelennek a mentőcsónakok, ki-ki megszabadulhat, átmehet Budára
               vagy ki Cinkotára; egy becsületes emberbarátnak, Trommel uramnak itt több rendbeli
               járműve van, az bizonyosan sietni fog polgártársait kiszabadítani e kellemetlen
               helyzetből.</p>
            <p>Amint a tanácsosék visszaérkeztek, ő volt a legelső, aki a hintó ajtaját kinyitá, aki
               Eveline-t kiemelni segíté.</p>
            <p>– A leányom! Egyetlen jó leányom – suttogá fülébe a roskatag nő, mire Maszlaczky úr
               egy hős állását véve fel, nemes elhatározással monda:</p>
            <p>– Nagysám! Legyen nyugodt! Ha veszély fenyegeti Vilma kisasszonyt, az én keblem
               legyen a legelső, mely azt felfogja róla. És ha lávatenger volna az, mi ez utcákat
               elönti, e két kar megszabadítandja őt. Barátom, számítson reám!</p>
            <p>Azzal megcsókolá Eveline kezét, Kőcserepyt megölelé, s belebújva télikabátjába,
               sietett Trommel uramhoz.</p>
            <p>Trommel háza nem messze esett ugyan az Új térhez, s odáig kevés vizet kellett
               Maszlaczkynak gázolni, de maga a ház, melyben az érdemes úr lakott, még a többinél
               is alább feküdvén, ide már csak keresztbe tett deszkákon lehetett eljutni.</p>
            <p>E deszkák egyikének végén álla a derék úr. Háta mögött az udvarban négy-öt csónak
               volt látható egészen lengő állapotban (flott).</p>
            <p>– Jó reggelt! – kiálta Maszlaczky úr, egy sovány lámpa világánál felismerve
               ügyrészesét, s szívesen vette, hogy az felsegíté őt a deszkára.</p>
            <p>Szép glaszétopánjai egészen tele voltak vízzel.</p>
            <p>– Hát rendben vagyunk-e?</p>
            <p>– Amint látni méltóztatik – szólt Trommel. – Tessék besétálni hozzánk!</p>
            <p>– Nem lehet, sietek. Elő hamar egy dereglyével!</p>
            <p>Trommel uram nehány szót súgott egy révész fülébe, s azzal elkezdtek egy csónakot
               evezőkkel s kormánnyal ellátni.</p>
            <p>De mindez oly lassúsággal, oly kimért tempóval történt, hogy a fiskális úr százszor
               elveszté türelmét ezalatt.</p>
            <p>Maszlaczky úr aggodalommal hallgatá az utcákon aláhömpölygő jégdarabok moraját, s
               bizalmasan sürgeté az érdemes Trommel urat.</p>
            <p>– Ugyan, kedves Trommel úr, legyen szíves parancsolni embereinek, hogy siessenek.</p>
            <p>Ő maga nem mert nekik parancsolni, mert csak alig állt azon az egy szál deszkán.</p>
            <p>Erre Trommel úr maga is hozzáfogott a készüléshez; de csak azt szerezte ezáltal, hogy
               még lassabban haladt a munka; ahol valami meg volt kötve, azt ő ismét eloldozta, s
               lehetőleg gátoltatta a kimozdulhatást.</p>
            <p>Amely arányban pedig Maszlaczky úr átázott lábai fázni kezdtek, azon mértékben
               fogyott türelme; aggodalmai növekedését pedig mértanilag kiszámíthatá a falon, melyen
               percről percre magasabb vízállást mutatott a növekedő ár. Már az ablakon folyt be, s
               a fiskális úr kénytelen volt a deszka túlsó végeig hátrálni előle. “De miért nem
               sietnek jobban?”</p>
            <p>– Kedves barátim, ne szuszogjanak oly soká! – szólt végre kifakadva.</p>
            <p>Trommel úr erre visszafordítá fejét, s egy tökéletes révész gorombaságával
               válaszolt:</p>
            <p>– Hát ha jobban tudja az úr, csinálja maga!</p>
            <p>Maszlaczky úr nem tudta egyelőre, hogy mi történik vele.</p>
            <p>– Kedves Trommel. Azt tartom, hogy jó volna sietnünk.</p>
            <p>– Csókolom kezeit. Ha mi olyan bolondok vagyunk, hogy siessünk, akkor senki sem
               fizeti meg a fáradságot, hadd reszkessenek előbb egy kicsinyt az emberek, annál
               jobban előadják majd a pénzt.</p>
            <p>A vállalat érdekében helyesen beszélt a derék férfiú, de Maszlaczky úr ezúttal nem
               azon szempontból vevé fel az ügyet. Neki Vilmát kellett megmenteni, ezáltal
               elszakíthatlan kapoccsal kötni magához a Kőcserepy családot, hálára, tán melegebb
               érzelmekre is kötelezni le a fiatal lyánkát, mint szabadító nemtő jelenni meg előtte,
               midőn legsürgetőbb a veszély. Egy ily jelenet mégis többet ért Maszlaczky úr
               számításiban egypár száz forintnál.</p>
            <p>– Igenis, kedves Trommel uram, önnek igaza van általánosságban – de in specie,
               részletesen tessék kivételt tenni. Én a magam részére óhajtok egy csónakot, saját
               rendelkezésemre.</p>
            <p>– Ohó! Arról szó sem volt köztünk. Az nincs a szerződésben, hogy az úr még extra is
               használja a csónakokat. Az volna csak furcsa!</p>
            <p>– De, kedves barátom, én nem üzérkedni akarok azzal, hanem saját használatomra
               kívánom azt.</p>
            <p>– Lirum-lárum. Ahol az úr lakik, oda nem megy a víz. Én nem hagyom magamat megcsalni,
               tudja az úr; ha nem tetszik az úrnak a szerződés, én visszaadom a pénzét, adja vissza
               az írásomat.</p>
            <p>Maszlaczky úr most látta át, hogy micsoda kelepcébe került. Trommel úr ki akarja őt
               játszani a jövedelmes vállalatból. Ugyan jól kiválasztotta emberét. Kellett neki oly
               hidegvérű alak, aki százas uzsorát vegyen a szerencsétlenség helyzetéből, s ez
               egyenesen őrajta kezdi el szerepét; hagyja őt rimánkodni, könyörögni egy szál
               veszendő deszka szélén, s nem hajt reá addig, míg osztályrészéről teljesen le nem
               mond.</p>
            <p>Egyszer életében vállalt magára Maszlaczky úr emberbaráti szerepet, annak is így
               megadta az árát. Látta, hogy itt nincs sok válogatás.</p>
            <p>– A szerződést is visszaadom önnek, kedves – azazhogy: Trommel úr, és a pénzemet is
               otthagyom. Tegye el! Hanem adjon egy csónakot rögtön.</p>
            <p>– Akár dereglyét, ha így beszél. Már ha énvelem szépen beszélnek, akkor én mindent
               adok. Látja a tekintetes úr, hogy a magam házát is veszendőben hagyom, csak hogy
               másokon segíthessek.</p>
            <p>Ezzel rögtön készen állt Maszlaczky úr előtt a dereglye, benne négy izmos
               révészlegény csáklyákkal, evezőkkel; a fiskális úr széttépte a szerződést, s többet
               nem is vesztegetve a szót a hajósmesterrel, beleugrott a dereglyébe, s parancsolá,
               hogy hajtsák azt a Váci út felé.</p>
            <p>Eleinte szűk, sötét sikátorokon vitt a rémséges út, miknek alacsony házaiba az
               ablakokon folyt már be a víz. A rozzant háztetőkről szerencsétlen menekvők kiáltoztak
               segélyért, s rimánkodva nyújtogatták összekulcsolt kezeiket az elsiető üres dereglye
               felé, mintha isten volna, aki ott alant jár. Hasztalan. A dereglyét hidegvérrel
               hajták tovább a révészek, pálinkabűzű elméncségekkel vigasztalva a
               kétségbeesőket.</p>
            <p>A leopoldvárosi templom előtt a lépcsőzet alsó fokán egy vén koldusasszony feküdt,
               kinek már nem volt ereje az oszlopzat talajára felkapaszkodni. Egyik révészt
               meghatották a vén koldusnő nyögései, s hajlandó lett volna őt fölvenni a
               dereglyébe.</p>
            <p>– Nem érünk rá! – kiálta közbe Maszlaczky úr. – Majd visszajövet.</p>
            <p>“Legalább csak az oszlopzatra segítsék tehát fel” – rimánkodik a nő.</p>
            <p>“Nem lehet azért most megállni! Csak tovább! Ki veszi számba Pest város
               koldusait?”</p>
            <p>Hanem amint a templomon túl kanyarodtak, ott egy magas ház erkélyéről erős,
               parancsoló hang kiáltott le hozzájok.</p>
            <p>– Révészek! Száz pengőt kap, aki engem innen Budára átszállít!</p>
            <p>– Nem érnek rá! – sietett Maszlaczky úr felelni. Hanem a révészek megálltak e
               szóra.</p>
            <p>– Csitt csak! – szólt a kormányos. – Hány száz forintot mondott az úr?</p>
            <p>– Kettőt! – kiálta onnan felülről.</p>
            <p>– Én négyet értettem.</p>
            <p>– Adok hármat.</p>
            <p>– Ne alkudjatok, semmirekellők! – ordítá Maszlaczky, egészen felbőszülve azon
               szemtelenségen, hogy rajta kívül még mástól is fogadnak el rendelkezést. – A
               dereglye az enyim, kizárólag az enyim! Én fizettem meg az árát.</p>
            <p>– No, látja az úr – szólt a kormányos az erkélyen alkudozóhoz –, ez az úr nem engedi,
               hogy felvegyük. Hiába, ő parancsol.</p>
            <p>– Megadom a négyszázat!</p>
            <p>– Már az más; tessék leszállani! Ide a vállamra lépjen!</p>
            <p>– Én parancsolok, gazemberek! – rikácsola éles hangon Maszlaczky. – Én
               parancsolok!</p>
            <p>– Ebnek parancsol az úr! – riad rá a kormányos. – Szolgái vagyunk mi az úrnak? Azt
               tesszük, amit akarunk.</p>
            <p>– Én megfizettem a dereglye árát.</p>
            <p>– Azt végezze el az úr Trommellel, nekünk semmit sem adott. Legények! Ki a Dunára! Ha
               nem tetszik a mulatság, tessék kiszállni! Maszlaczky úr ekkor könyörgésre fordította
               a dolgot. Ékesen előadta, miszerint neki okvetlenül meg kell szabadítani a
               Kőcserepy-házból a tanácsos leányát, ki ott betegen fekszik, az istenre kéri,
               menjenek oda vele; hanem a révészek megvigasztalták szépen, hogy ne búsuljon semmit,
               a Kőcserepy-ház igen szilárdul van építve, nem dőlhet össze egyhamar, ott voltak az
               építésénél. Erősen áll az. Sőt a kormányos egész megnyugtatólag mondhatá
               becsületszavára, hogy ő bizonyosan tudja, miszerint a tanácsos úr egész családjával
               együtt kiment még tegnapelőtt falura, nem is jön be a héten.</p>
            <p>Maszlaczky úr sírt, ordított dühében, szidta, fenyegette a fickókat. Nem használt
               semmit. Választania kellett, hogy kiszálljon-e a vízbe, vagy akarata ellen megtegye a
               halálveszélyes utat Pestről Budáig.</p>
            <p> Ezen félelmetes éjszakákon a királyi tábla ülnökei közől többen, a történhető
               veszély ellen óvakodva, a kúria épületébe rendelék jurátusaikat, hogy ott kétóránként
               fölváltva a levéltárhoz vezető teremekben őrködjenek.</p>
            <p>Az éjfél előtti órában éppen Kovácson volt az őrállás sora. Már egy óranegyed óta
               hallá a lövéseket és vészharangszót s az utcákon futók kiáltozásait, s érzé a
               pillanatig tartó földrázkódást, mely miatt a nagy levéltárszekrények mind úgy
               dübörögtek, mintha a beléjök zárt százados pörök megelevenültek volna, s végítéletet
               sürgetnének; valahányan kihaltak belőlük, actorok és incattusok, mind lábaikkal
               rugdalnák e szomorú kripták ajtait, a minden alvó lelkek elszabadulásának éjszakáján.
               Magok a falakon függő ős nagyúri képek is, arannyal és hermelinnel és büszke
               arcokkal, úgy látszottak remegni faragott rámáikban, s mindenünnen az ifjú őrre
               néztek, az egyetlen síron inneni élőre közöttök, mintha kérdenék tőle: “Hát te nem
               remegsz-e”?</p>
            <p>A fiatal jurátus arca sápadtabb volt az övéknél. A rémület és veszély hangjai törtek
               mindenünnen felé. Hallá, mint futnak ki a nagy épületből mind az emberek, aki benne
               laknak, hogy sietnek végig lihegve a hosszú folyosón, és neki egyedül kell ott
               maradni, neki nem szabad elhagyni helyét. Ott járkált alá s fel a szikrázva lobogó
               gyertya világánál, kivont karddal.</p>
            <p>Óh, az a kivont kard olyan sokat tud beszélni, ha van, aki olvasni tud róla! Az
               elmondja, hogy van az embernek egy kedves jó barátja, aki kettővel fölér veszély
               idején. Akinek kardja van, az soha sincs egyedül; a kard elmondja, hogy a magyar
               született katona, s a katonának meg kell állani rendelt helyén, ha a világ összeomlik
               is kerüle.</p>
            <p>A vészharangszó miatt nem lehetett hallani az óraütéseket. Ki tudja, mennyire haladt
               már az éjszaka? Tréfás órákban szokás volt az ifjak közt beszélni egy néhai vén
               tabuláris ügyészről, ki egész nap ott szokott ülni a levéltárban, pörtárban, s írt,
               írt szakadatlanul végevárhatlan replikákat, exceptívákat, információkat,
               eldönthetetlen hosszú perekben, s minthogy rövid volt neki a nappal, éjszaka is ott
               írt sokszor, mégsem bírt semmit elvégezni; s minthogy rövid volt neki az élet, most a
               halál után is följár, s előszedi éjfél után a penészes pereket, s ír nagy sebesen,
               írja azokat a hosszú, véghetetlen, tekervényes feleseléseket, és mégsem tud végére
               jutni... “Ha most az csak idejönne! – gondolá magában a fiatal jurátus... – De jót
               húznék a hátára!” – veté utána magában, egyet suhintva kardja lapjával, s alig
               gondolta el, midőn nesztelenül megnyílik a főajtó, s belézeng rajta egy tetőtül
               talpig fehér alak, füle mögé dugott írótollal, nagy remegve s kezeit fázékonyan hóna
               alá dugdosva, éppen mint valami kísértet, aki jön replikákat írni éjfélnek
               idején.</p>
            <p>– Ki vagy? Megállj! – ordíta rá a jurátus, kardját felé tartva hegyével.</p>
            <p>– Ugyan, ne ijeszgessen a tens úr, mikor különben is úgy félek! – szabódék a jámbor
               kísértő lélek, aki nem volt más, mint a kúria kapusa, ki okiratokat másolt
               szobájában, s onnan jött elő nagy reszketve a vész harangjaira. – Senki, egy lélek
               sincs az egész házban, csak mi ketten – mondá fogvacogva, s majd belebújt a fűtött
               kályhába. – Csak azért jöttem a tens úrhoz, hogy megtudjam, nem kell-e újra befűteni?
               De úgy megijesztett a tens úr.</p>
            <p>– Köszönje, hogy megijedt, mert különben rosszul járt volna. Hány óra már?</p>
            <p>– Tizenegy még mikor elmúlt!</p>
            <p>– Úgy engem régen fel kellett volna váltani. Ki következik utánam?</p>
            <p>– Tarnóczay tens úr. Kétszer izentem már utána, hogy jöjjön, de azt mondja, hogy
               vesztésben van, regresszírozni kell magát. Most megint utánaküldtem a kisfiút, csak
               az úton meg ne ennék a halak.</p>
            <p>E szelíd kívánsága a jámbor kapusnak menten teljesüle, mert azon percben nagy dalolás
               hangzott végig a folyosón, sarkantyúpengéssel vegyülve, s nemsokára belépett a
               terembe a kisfiú lámpással, utána Tarnóczay tens úr, nyalka, kifent arcával, melybe
               szerelmes volt Pesten minden második némber.</p>
            <p>– Jó estét, koma! – kiálta az érkező, őrt álló társára. – Untad már magadat?
               Szerencséd, hogy svarc vagyok, mert reggelig itt ülhetnél helyettem. Megkopasztottak
               csúful. Csúnya kozákok vannak ott. Mindig sláger, egyre-másra sláger. Te fattyú! Hol
               van az a fattyú?</p>
            <p>– Kérem – tiltakozék a kapus –, ez az én valóságos törvényes fiam.</p>
            <p>– Elhoztad a puncsomat, fattyú? Tedd le ide, fattyú! Nesze egy garas! Nincs biz az
               nálam. No, majd ha lesz, kapsz egy húszast, te fattyú!</p>
            <p>A kapus dörmögve cibálta el onnan a fiát. Kovács is felölté zekéjét, és
               eltávozott.</p>
            <p>Tarnóczay tens úr utánakiálta:</p>
            <p>– Aztán ha a Privorszkyba mégy, a helyemre ne ülj, mert ott peched lesz, csúnya
               peched.</p>
            <p>Kovács nem ügyelt rá. Tarnóczay úr még azután is jó sokáig eldörmögött:</p>
            <p>– Milyen jó ándungjaim voltak, aztán mégis mindig letájcsoltak, egyre bakala; csizta
               bakala! A legjobb gusztámat elrontotta a spicc; hiába brennoltam, kaufoltam,
               pászoltam, aufmisoltattam, nem változott a szerencse. Ma nagy malőrben voltam, engem
               uccse. Még sáphoz sem jutottam.</p>
            <p>Hagyjuk őt morogni. Menjünk addig a Privorszkyba.</p>
            <p>Régen megvolt, most is megvan az a szokás, hogy a kávéház helyett a tulajdonos nevét
               szokás említeni. Ez időben éppen Privorszky termei voltak a törvénytudó fiatalság
               kedvenc gyűlhelye, s nem tartozott a ritkaságok közé ott még éjfélek után is vidám
               társaságokat találni párolgó püspökital mellett, földig érő füstfelleg között,
               kártyai replikákba elmerülve.</p>
            <p>A játékasztal most is sűrűn körül van ülve, csupa fekete atillás ifjak, kiknek
               oldalára kard van kötve, ez oly regényes kiegészítő része a magyar viseletnek, s
               kivált éjszaka idején elmaradhatlan, mivelhogy a fiatal törvénygyakorló testületnek
               nem egy tettleges vitatársa van a helybeli céhek harcvágyó fiatalsága között, s
               ilyenkor azután előfordulható esetekben vajmi jó szószóló a kard.</p>
            <p>Egy szép arcú fiatalember adja a bankot, osztja a kártyát; mert egészen nekihevült a
               játék küzdelmeibe; fején daliásan félrevágott kucsma, nagy sastollal. Az ember úgy
               szeretne másutt találkozni hasonló alakkal, talán lovon, tán villogó karddal kezében,
               heves csatazaj közt vagy lelkes tanácsban, magasztos beszéddel ajkán, nem e rút
               szenvedély eszközeivel izmos kezeiben. Úgy nem illettek ez ifjú arcokhoz az
               irigység, a káröröm kifejezései. Átok reá, aki azokat előidézte!</p>
            <p>Az asztalon nagy összeg pénz hever. Messze lakó apák, anyák fáradságos keresménye,
               tán az oklevélért járandó utolsó arany, melyet gond nélkül vet oda a sorssal nem
               törődő ifjú könnyelműség. A kártya fordul, itt vesztenek, ott nyernek. Egyes szitok,
               egyes örvendő kiáltás áll ellentétbe egymással.</p>
            <p>Ott egy szögletben ül a vén jurátus is, fráter Bogozy, ki gordon hangjával
               meg-megszólal, mondván:</p>
            <p>– Áll egy húszas!</p>
            <p>Azt a húszast ugyan nagyon szeretné látni a bankadó, mert már nagyon sokszor elveszté
               Bogozy anélkül, hogy egyszer elővette volna.</p>
            <p>Éppen nagy szerencsében volt a bankadó, s annál nagyobb dühben a pontárok (pointeur)
               midőn belépett a terembe Kovács.</p>
            <p>Egész arcából ki volt kelve a derék ifjú, a borzalom és felindulás látszott minden
               vonásán.</p>
            <p>– Barátim – szólt elfogódott hangon, mialatt a bankadó a kártyákat keverte –,
               halljátok e vészharangozást?</p>
            <p>– Régóta hallgatjuk – szólt a bankadó ifjú.</p>
            <p>– És tudtok játszani részvétlenül? Az árvíz ellepte a várost!</p>
            <p>– Bánom is én; én Bogozy hátára ülök, őbelé nem megy a víz.</p>
            <p>– Azt nem mondhatod, hogy bánod is, mert jó szíved van, s ily óriási szerencsétlenség
               órájában nem maradhatsz hideg vérrel. – Mi közöm nekem a Hausherrek bajához? Én
               megfizettem előre a házbért, az én gazdám házának nem szabad összeomolni.</p>
            <p>– Úgy van, segítsenek magukon, azért háziurak! – kiálta fel egy borzas fiú. – Tán biz
               azért sajnálkozzunk rajtok, amiért minden hónapban stájgeroznak?</p>
            <p>– Amiért nem világítják a lépcsőket?</p>
            <p>– Amiért kilenc órakor bezáratják a kaput?</p>
            <p>– És amiért kiteszik a szegény legény szűrét, ha nem tud fizetni?</p>
            <p>– Hahaha! Nekünk nincs házunk Pesten.</p>
            <p>Ilyen mondásokkal özönlék el a víg fiúk fiatal társukat, ki a legutóbbi szóra
               nyugodtan felelte:</p>
            <p>– De azért mégis a mienk Pest...</p>
            <p>Ezzel nagy szó volt mondva; senki sem tudott ellene szólani.</p>
            <p>– És ha Pest elveszett, elveszett az nekünk is, elveszett az egész országnak...</p>
            <p>E szomorú mondásra a bankadó letette maga elé a kártyát, és figyelni kezdett:</p>
            <p>– A kúriától idáig jöttömben – folytatá Kovács – egy szegény kézműves neje veté magát
               lábaimhoz. A Józsefvárosból futott ide; ott a Stáció utcában levő házából riasztották
               ki a betörő hullámok; két kisgyermeke volt. Erőtlen karjain nem bírta őket magával
               hurcolni, hanem felvivé a padlásra, s maga a nőttön növő vízben elfutott, hogy
               számukra segélyt szerezzen. Most már nem tud többé visszamenni, s az a híre, hogy
               azon utcában egyre omlanak össze a házak. A szegény nő hajfürteit tépte kínjaiban, s
               könyörgött, hogy szerezzek mentséget gyermekei számára; ő, ki egész vagyonát
               elveszti e percben, egész életén át dolgozni fog, hogy leróhassa azon költséget,
               amibe gyermekei megmentése kerülni fog. Én azt mondtam neki, hogy várjon reám a
               szegleten, s egyenesen futottam ide.</p>
            <p>– Akkor, istenemre, jó helyen jársz – szólt a bankadó, egészen áthevült arccal. –
               Erre már én is vállalkozom.</p>
            <p>– Én is, mi is! – kiáltának a többi ifjak, székeikről felugrálva.</p>
            <p>– Megálljatok, barátim! – szólt a bankadó. – Az a szegény asszony mindenét elveszti
               ez órában, talán annyit, mint amennyit mi egy óra alatt elpazarlunk; ím, az asztalon
               most hever egynémely pénz, enyim is, tietek is, egy kártyafordulón úgyis ki tudja,
               kié lenne mindaz; hárítsuk össze olvasatlanul, s adjuk annak a nyomorultnak.</p>
            <p>– Jó lesz, igen jó lesz! Helyesen van – kiáltának az ifjak valamennyien. A vén Bogozy
               is felkelt, kivette mellénye zsebéből a sokszor emlegetett húszast, s odaveté a többi
               közé.</p>
            <p>– No, te se mondd többet, hogy nem láttad a húszasomat!</p>
            <p>Az egész összeget pedig papírba takarták, lepecsételték egész hitelességgel, s vevény
               mellett átadták a kávésnak, s azzal siettek kardjaikat felkötni.</p>
            <p>Néhányan az ifjak közől a szerencsétlen nőt siettek elhelyezni, kinek a kúria
               becsületes kapuőre nagy szívességgel nyújtott ideiglenes szállást. Azalatt a többiek
               futottak egyenesen a Dunapartra.</p>
            <p>Ah, szomorú látvány volt az. Két-három helyen omlott keresztül a víz a megrontott gát
               felett, zuhogó dörgéssel szaggatta tovább a veszélyes törést. A sötét éjszakából
               messze kifehérlettek e zuhatagok, s mint mikor felhőszakadás után a hegyekről alázúg
               a rögtöni ár, olyszerű moraj terjedt el a város két oldalán, mely e percben
               tökéletesen sötét volt. És e sötétség közepett az a kiismerhetlen vészlárma, mely az
               egész fölött emelkedett, mint egy gonosz álom...</p>
            <p>Hol egy csónak!</p>
            <p>Ah, azoknak dolguk van most. A nemesebb lelkű hajósok rég a vész színhelyén vannak
               már járműveikkel, a számítóbbak pedig várnak még, hadd legyen a veszély még nagyobb,
               hadd legyen a segély még drágább.</p>
            <p>De, íme, egy mégis ott látszik lappangani a lerontott kikötő deszkaomladéki között,
               behúztak a jó emberek minden evezőt, magok is végigfeküdtek a csónakban, hogy annál
               kevésbé legyenek észrevehetők.</p>
            <p>– Héj, hó! Legények! – kiálta rájok Kovács, ki legelső vette őket észre.</p>
            <p>– Nos, hát mi lesz? – kérdé mogorván a kormányos, s vele együtt három révészlegény
               kezdé fölemelgetni karimás fejét. Hiszen ezek a mi ismerőseink, akik Maszlaczky urat
               elvitték!</p>
            <p>Hogy járhatták meg ezalatt Budát? – Története van annak.</p>
            <p>Miután a legsűrűbb jég közé bevitték áldozataikat, s egy negyedórai életveszélyes
               küzdés után sem bírtak odább menni a partnál, akkor ama gazdag úr még egyszer annyi
               összeget ígért nekik, csak hogy ne vigyék át Budára, tegyék akárhová az ég alatt;
               mely óhajtását Maszlaczky úr is osztá, s istennek hálákat adott, a révészeknek pedig
               tíz forint borravalót, midőn valahol a pávák szigete körül száraz földre tették, a
               mennyei gondviselésre bízván, hogy Kőcserepy tanácsos úr beteg kisasszonyát
               megszabadítsa.</p>
            <p>– Ide azzal a csónakkal, atyafiak! – kiálta sebten a fiatal jurátus a révészekre.</p>
            <p>– Hát aztán ki fizet? – kérdé a kormányos, két tenyerébe fektetve széles pofáját,
               amint hason feküdt.</p>
            <p>– Mi fizetünk.</p>
            <p>– Hát mennyit?</p>
            <p>– De emberek! Hogy tudtok alkudni e rettentő órában! – szólt elszörnyedve a meleg
               keblű ifjú.</p>
            <p>– Hagyd a filantrópiát, barátom, ne vesztegesd azt itt – szólt közbe a kávéházi
               bankadó. – Pénz kell ezeknek, nem szép szó. Kaptok minden órára öt pengőt,
               fickók.</p>
            <p>A kormányos éktelenül felkacagott, s röhögve fordítá fejét társaihoz.</p>
            <p>– Halljátok ezt? Öt pengőt; még talán azt is csak krajcárt, Ötvenért sem mozdulunk
               innen.</p>
            <p>– Hát miért nem?</p>
            <p>– Azért, mert százat is kaphatunk.</p>
            <p>– Ah, az iszonyatos! – kiálta Kovács. – Van-e kendtekben lélek, hogy saját hasznukra
               tudnak gondolni, midőn ezer meg ezer kétségbeesett ember kiált segítség után?</p>
            <p>– Nem árt nekik, ha egy kicsinyt megfürödnek! – válaszolt rá a kormányos, s a
               révészlegények olyan jó elmésségnek tarták e mondást, hogy hahotával kacagtak fel
               rá.</p>
            <p>– Ejnye, ti semmirekellő, szívtelen kutyák! – ordíta fel Kovács e kacajra, s nemes
               haragjában kirántá kardját, s beleugrott övig a vízbe, egy kezével megkapva a csónak
               láncát.</p>
            <p>– Ide mellém, barátaim! Foglaljuk el erővel, ha jó pénzünkért nem adják!</p>
            <p>A révészlegények rögtön nekiestek csáklyáikkal megtámadójoknak, de Kovács vitézül
               védelmezte magát; az egyik csáklyát, mellyel hozzá döftek, derékban szelte ketté, s
               megrúgva lábával az ingó csónakot, olyat lódított rajta, hogy a másik kettőnek munka
               volt megállni benne.</p>
            <p>Ezalatt fráter Bogozy, kiben a lélek örült, hogy verekedésre került a dolog, hirtelen
               leoldá rozsdás fringiáját, s odaveté a mellette állónak, mert először is abban a kard
               ketté volt törve, nem lehetett használni, másodszor pedig ő is a somogyi kanásszal
               szokott tartani, aki verekedésbe sohasem visz fegyvert, azt tartván, hogy majd lesz
               az ellenfelének, tehát csak úgy puszta marokkal rontott bele. Egy gondolat volt neki
               a partról a csónakba ugrani, a másik: nyalábra kapni a kormányost, s kivetni a vízbe;
               a többi azután egymás után következett. Bogozynak igen könnyen ment ez a munka; bele
               volt már gyakorolva, s hasonló esetekben igen hirtelen elhatározottsággal bírt; míg
               más ember azt kérdezgeti az ellenféltől, hogy mit akar? azalatt ő a magáét régen a
               földhöz vágta, meggyomrozta, s ott is hagyta.</p>
            <p>Kovács ugyan könyörgött neki, hogy ne hányja ki a legényeket a vízbe, elég leend, ha
               lefegyverzik őket, s becsületszavokat veszik, hogy a jurátusok ellen nem fognak
               többet harcolni; de Bogozy csak akkor hallotta, hogy miről van szó, mikor a jó
               emberek már mind a vízben lubickoltak.</p>
            <p>– Hadd fürödjenek egy kicsit, nem árt nekik! – szólt Bogozy nagyot nevetve. –
               Kormányos gazda, ugye jó elméncség volt ez kendtől?</p>
            <p>Az ifjak elfoglalták a csónakot, míg a legyőzött révészek tüszkölve és káromkodva
               iparkodtak kigázolni a partra, ökleikkel fenyegetve Bogozyt, ki már akkor, megragadva
               izmos kézzel a kormányrudat, az áradat omlásához irányzá a csónakot. Az evezők
               gyorsan csapkodták a habot; a tüzes fiatalság szélsebesen hajtá tova a csónakot,
               végig a Nagyhíd utcán. Azon a szép, gazdag, ragyogó Nagyhíd utcán, melynek már
               csáklyával sem lehetett a fenekét érni.</p>
            <p> Hova lett Zoltán?</p>
            <p>Ha tudná Kovács és fiatal társai, hol van az ifjú nemzedék szemefénye ez órában, a
               derék ifjú sarjadék, kiben egy jobb kor vezérét reményli a képzelet dús fiatalság
               maga előtt látni, hogy fordítanák meg egyszerre a kormányrudat, s indulnának másik
               irányban keresni az annyiszor emlegetett ifjút a sötét tekervényes sikátorok
               között.</p>
            <p>Ott küzd a bátor gyermek a tóduló zaj között fáradt paripáján. Az éles jégdarabok
               mind kivérzék már lova szügyét, s a szorongatott állat a vész balérzetében
               fel-felnyerít halálos félelemmel, szokatlan ordításának hangjával megrémítve a rajta
               ülő szívét.</p>
            <p>Nem lehet előremenni!</p>
            <p>A paripa mindig jobban gyengült, roskadozott; Zoltán lehajolt a kedvenc állat
               nyakára, s gyöngéden megsimogatta, megveregette.</p>
            <p>– Csak még egy percig ne hagyd el magadat, kedves jó paripám! – szólt hozzá hízelgő
               szóval. – Látod, mindjárt a parthoz érünk, ott azután megpihenhetsz, kedves lovam, hű
               állatom.</p>
            <p>Az okos állat, mintha értené, amit ura beszél, új erőfeszítéssel rugaszkodott neki a
               szemközt omló hullámoknak, olykor félig fölkapva a torló jéghasábokra, mik
               erőszakosan hátranyomták, amidőn egyszerre valami tompa robaj üté meg füleit; a
               paripa egyszerre megtorpant, s oly gyorsan kapta félre fejét, hogy Zoltán csaknem
               kiesett a nyeregből; a másik percben az előttük álló egyemeletes ház irtóztató
               robajjal omlott össze, oly közel hozzájok, hogy a hullámot túlcsapta Zoltán fején. A
               rémjelenetet nem eleveníté egyetlen emberi hang sem. A ház lakói vagy elmenekültek
               már, vagy szótlanul ott vesztek mind.</p>
            <p>A paripa rémülten hánykódott lovagja latt, s szemei az ijedtségtől fénylettek a
               sötétben. Zoltánnak egész erejére volt szüksége, hogy a nyeregben maradjon.</p>
            <p>A leomlott ház vastag porfelleget támasztott a szűk utcán, s amint azt nagy lomhán
               felemelte a szél, akkor látszott meg, hogy a sikátor egészen el van zárva a halomba
               omlott kő- és porladéktól, melynek romjai körül magasra állt ki egy-egy tört
               gerenda, s a helyökből kivágott ajtók, ablakok rámái, ereszei.</p>
            <p>Lehetetlen volt ez úton továbbmenni. Az omladék járhatlanná tette az utcát. Zoltán
               kénytelen volt lova ösztönére bízni magát. Az akaratja ellenére is mindig vissza
               akart fordulni; most tehát ereszté, hogy menjen, amerre akar.</p>
            <p>Visszafelé sokkal könnyebben lehetett haladni; a sodró ár is segíté az úszó mént
               siettében, s nem kellett szügyével az éles jegek ellen törnie. Mindamellett érzé
               Zoltán, hogy a ló ereje végfogyatékán van; olykor egész nyakig elmerül, s alig bírja
               már fejét fenntartani a víz felett, lélegzete reszket és mindig rövidebb lesz, s egy
               helyen egészen elbukik.</p>
            <p>Máskor átúsztatta e paripával a Dunát, s ki sem fáradt az bele. De most a jégdarabok
               összesebzék az izmos állatot, s a vérvesztés és hidegség elvevék kitartó erejét. Tán
               jó volna sorsára bízni a szegényt. Talán megmenekülhetne lovagja nélkül.</p>
            <p>Zoltán tudta, hogy itt úszással menekülni nem lehet. A víz jéggel volt tele, a zaj
               eltemette volna a legvakmerőbb úszót is. Éppen a leopoldvárosi templomig vergődtek,
               még a legfelső lépcső állt ki a vízből. Zoltán itt leszökött lováról a lépcsőre,
               kirántá fejéből a kantárt, s azzal elereszté a gyötrött állatot. Mintegy harminc
               lépésnyire úszott az tovább, akkor egyszerre visszafordítá fejét, s amint elhagyott
               urát megpillantá a templom lépcsőzetén állva, kiemelkedék a vízből, s hangosan,
               fájdalmasan felnyerített, visszafordult, odavergődött ismét hozzá, nehéz, erőltetett
               vonaglásokkal odáig küzdte magát, ott a lépcsőzet alján leroskadt, szép karcsú nyakát
               kiemelve a vízből, s félig elborult okos szemeivel feltekinte gazdájára, mintha
               mondani akarná neki: “Ülj fel ismét, meneküljünk együtt, amíg bennem tart.”</p>
            <p>Zoltán lehajolt hozzá, ölébe vette a hű pára fejét, mely fájdalmasan nyögve, lihegve
               feküdt gazdája lábainál, kit a legnagyobb veszély órájában elhagyni nem tudott.</p>
            <p>E percben úgy tetszék az ifjúnak, mintha a sötétben valami nyugtalan emberi hang
               szólna hozzá, rémesen, susogva. Odanyújtá kezét, s érzé, hogy azt egy másik kéz
               görcsösen ragadja meg, utána egy félig vízben fekvő alak vonaglik fel a
               lépcsőzetre.</p>
            <p>A koldusasszony volt az, kit a révészek itt hagytak.</p>
            <p>Egészen eszméletén kívül volt már, s csak a vak ösztön dolgozott benne, midőn emberi
               neszt hallva, kinyújtá kezét a vízből.</p>
            <p>Zoltán egészen kiemelte őt onnan, s átengedve neki az egyetlen száraz helyet, melyen
               állt, maga egy lépcsővel alább hágott a vízbe.</p>
            <p>A szegény asszony reszketett a hideg és a belső hagymáz miatt. Zoltánon jó meleg zeke
               volt, azt leveté magáról, s betakarta vele a koldusnőt; hisz ő azért nem fog
               megfázni, báli öltönyét jól összegombolá, karjait összefonta mellén. Ez is meleget
               fog tartani.</p>
            <p>Az éjszakai szél csípősen fútt a templom előtt, egészen átjárva az ifjú könnyű
               öltözetét. Kalapját régen elvesztette, hajfürteit szabadon zilálta szét, s térdig a
               jeges vízben állt.</p>
            <p>– Nem, nem fogok fázni, nem szabad fáznom – mondogatá magában. – Csak eleinte esik
               rosszul, azután majd belefásulok. Az éjszaka nem lehet már hosszú, s reggelig majd
               csak érkezik segély.</p>
            <p>Néha-néha valami gyáva démon azt suttogta fülébe: “Talán ez a koldusasszoy nem is él
               már, mit használ neki a meleg öltöny; vedd el róla, mit árt neki, ha kissé a vízbe
               ér? Szorítsd odább!”</p>
            <p>“Nem, nem! – szólt magában, megkeményítve reszkető testét. Tűrni fogok! Várni fogok!
               Ez csúnyább volna, mint a rablás, mint a gyilkolás. Nem szabad gyávának lenni!”</p>
            <p>A víz azonban egyre nőtt, már térdein felül kezde érni az ár, s az ifjú szíve
               lassankint elkeseredék.</p>
            <p>Eszébe kezdett jutni az édes otthon, a csendes, boldog szentirmai esték, a vidám
               kacagás órái a nyájas, derült ismerősök között; s az édes hallgatás percei a jávorfák
               alatt, a kedves kicsike mosolygó arca, gyöngéd kezecskéje az övében. És itt körül a
               jeges, halálos ár, torladozó fehér-fekete zajával, halálnyögés a közelben,
               halálordítás a távolban, halál lába alatt, halál feje fölött. Úgy szédült, úgy
               bágyadt, olyan nagy vágya támadt leomlani ide a hideg hullámba, s elvégezni hiú
               örömöket, kínzó bánatot – egyszerre.</p>
            <p>De nem! Nem. A gyáva csügged el, a törpe omlik le az élet terhe alatt. Nem ilyen vég,
               nem ilyen sors van a bátrak számára megírva; lelke büszkesége, önérzete súgja, hogy
               egy dicső, tett gazdag jövő vár reá, s a tűrés, szenvedés csak előkészület ahhoz.</p>
            <p>E gondolat úgy átmelegíté a szívet; ez nem engedi érezni a szél hideg fuvallatát. Ah,
               valóban Orkhán szultán kevésbé fázott szellős sátorában, mint utóda, Mahmud, ki a
               török paradicsom nyolcadik gyönyöréül egész szobákat húzatott be drága prémekkel.</p>
            <p>E históriai emléken nyugodott az ifjú tétova lelke. Mahmudnak jobb lett volna bátor
               lélekkel, mint prémmel látni el magát. Lám, a bátorság mint melegít! Már az utolsó
               lépcsőt is mossa a víz, a jég köszörüli a templom oldalát, s a lépcsőzetnél egész
               fagyos torlaszt emelt.</p>
            <p>E pillanatban a széles utca végén vereses fény kezdett derengeni. Zoltán azt is csak
               képzete játékai közé vette, egyikéül azon fényes gondolatoknak a jövőről, mik e
               percben lelkét melegíték.</p>
            <p>A fény mindig határozottabb kezdett lenni, s nemsokára egy úszó talp tűnt elő, melyen
               néhány fáklya volt kitűzve. Több férfi evezővel és csáklyákkal hajtá a tutajt, mely
               sebesen látszott előretörni a jéggel elegy vízsíkon.</p>
            <p>A fáklyák közepett, a kormányrúdnál állt egy izmos, herkulesi alak, föveg nélkül, egy
               könnyű kabát vetve vállaira. Daliás barna arcára ki ne emlékeznék? E villogó, vakmerő
               szemekre, mik tudnak a napba nézni és meg nem haragudni, a szénfekete bajusz magasra
               kondorulva fedezi a büszke, szép metszésű ajkakat, miknek minden szava annyi szívet,
               lelket szokott meggyújtani, míg a dacos áll, határozott gödrével, fényes fekete
               szakállal van koszorúzva. Ki ne ismerte volna őt, ki ne tudná, ki volt? Ki ne
               emlékeznék reá? Pest város három legszomorúbb éjszakáján ezren és ezren hallották e
               nevet mint szabadulásuk jelszavát hangzani, és utánamondák, áldva, megasztalva,
               Istenhez imádkozva.</p>
            <p>E férfi – Wesselényi Miklós.</p>
            <p>A nagy, széles tutaj már akkor tele volt megmentett nőkkel, gyermekekkel. Hiszen
               minden férfi örömest nézett szembe a veszéllyel, ha családja gyöngébbjeit megmentve
               tudhatá.</p>
            <p>A nagy országférfi bölcs nyugalommal állt a kormányrúdon; midőn ép, erős épületek
               előtt haladt el, miknek erkélyéről úri halvány arcok tekintettek le rá, kezével inte
               nekik: “Ti várhattok még, ti nem vagytok nagy veszélyben, lakástok sokáig kiállja a
               vizet, nagyobb veszélyben levőket kell megmentenünk”! De ha roskatag földszinti
               házacskát pillanta meg, hol a rongyos háztetőről nyújtják felé kezeiket a nyomor
               félig öltözött alakjai, ott sietett, ott megragadá izmos kezeivel az evezőt,
               egyenként szedte le a boldogtalanokat félelmes menhelyeikről, s meleg pokrócokba
               takarva, a tutajon elhelyezé, s tovább hajtotta azt ismét, ár ellenébe, vész
               haragjába.</p>
            <p>Zoltán szótlanul bámulta a szemközt jövő tüneményt. Úgy rémlett az neki, mint valami
               álomlátás; e magas, dicső férfialak a fáklyák dicsfénye közepett, homlokán az
               istenihlet vigasztaló derűje, lábainál a szabadulás hálatelt arcainak csoportozata,
               mint egy bűbájos tünemény az ind mítosz regéiből, hol az emberalakot öltött Brahma
               elkárhozott csoportokat ölelve fel, sikamlik végig fényes hajójával a sötét tenger
               színén.</p>
            <p>Az ifjú egészen elfeledett kiáltani. Talán nem is szólt volna, ha a szabadító arra
               nem irányozza tutaját. Gondolá, hogy a templom is adhatott menedéket valakinek, s aki
               azt Isten zsámolyánál kereste, az ne csalatkozzék hitében.</p>
            <p>– Hahó! Van-e ott valaki? – hangzék mély, mennydörgő hanga a szabadítónak, melyhez
               hasonló hangot nem hallottunk sem azelőtt, sem azóta; szelíd biztatás és űző
               rettenet, az oroszlán haragja és az oroszlán szerelme hangzott abban.</p>
            <p>Zoltán még most sem felelt volna; valami magyarázhatlan kábulat fogta el idegeit,
               hogy nem tudott szólni; de a szabadító éles szemei észrevették.</p>
            <p>– Ott emberek állanak! – kiálta, s míg baljával a kormányrudat irányzá, jobb keze
               iszonyú lökést adott a csáklyával a tutajnak, hogy az keresztültörve a zajló jég
               felett, néhány pillanat alatt ott termett a templom előtt.</p>
            <p>– Miért nem feleltek? Ki van itt?</p>
            <p>Zoltán csak most kezde föleszmélni. Megismeré Wesselényit.</p>
            <p>– Egy koldusnő, uram.</p>
            <p>– Nyújtsa kezét.</p>
            <p>– Nem bírja, mert félholt.</p>
            <p>A szabadító közelebb nyomult, s azon pillanatban ő is megismeré a gyermeket.</p>
            <p>– Zoltán! Te itt vagy? Hogy jössz ide?</p>
            <p>– Egy beteg gyermeket kellett volna megmentenem, de lovam nem bírt a zajban úszni, s
               ide szorultam.</p>
            <p>– Egy beteg gyermeket? – szólt Miklós, mialatt egyik szolgája átemelte a koldusnőt. –
               Zekédet pedig erre a koldusnőre adtad. Így majd magad is beteg gyermek fogsz lenni.
               No, lépj hát ide!</p>
            <p>– De uram, meg kell ígérni önnek, hogy segélyemre lesz azon szegény gyermek
               megszabadításában.</p>
            <p>– Hol van? Ki az?</p>
            <p>– Kőcserepy leánya.</p>
            <p>– Ah, veszélyben vannak, s te mented meg őket? Különös játéka a sorsnak! Ezért kár
               volt magadat áthűtened, fiam. Kőcserepy úr háza erősen épült, nem omolhat össze,
               aztán neki vannak jó barátjai elegen, akik sietni fognak segítségökkel
               kedveskedni.</p>
            <p>Zoltán keserűen felelt:</p>
            <p>– Báró úr, ez nem azon éjszaka, melyen az ember ellenségét megkülönböztetheti
               barátjától, ha azt veszélyben látja.</p>
            <p>– Lelkemre, fiú! Ez az ember nekem csak az országteremben ellenfelem, de neked az
               életben ellenséged. Lépj át, nem érünk rá itt sokat feleselni!</p>
            <p>– Nem lépek át! – szólt a fiú durcásan. – Én megígértem az anyának, az anya
               kétségbeesve kért. És ha apám gyilkosának ígértem volna is meg, megtartanám. Itt
               maradok, várok, míg jön más, aki odavisz.</p>
            <p>A szabadító nem feleselt többet, hanem megkapta nagy, rettentő kezével a fiút
               öltönyénél fogva, s úgy átveté a tutajba, mint a pehelylabdát.</p>
            <p>A paripa vergődni kezdett a vízben, midőn urát távozni látta.</p>
            <p>– Kié az a ló? – kérdé Miklós, ki bolondja volt a paripáknak.</p>
            <p>– Kössétek a tutaj mögé, hadd ússzék utánunk. – Nagyobb kár volna érte, mint egypár
               rideg, haszontalan kreténért!</p>
            <p>Tudni lehetett, hogy kit értett a kretén alatt?</p>
            <p>Zoltán csodálkozva szemlélte e különös férfit. Ki oly erősen tudott szeretni,
               mennyire az gyűlölni is, hogy még a vízbe fúlók közől is ki tudja válogatni azt, aki
               barátja és azt, aki ellensége, s míg egy koldusért, egy pór gyermekeért százszor veti
               egy óra alatt kockára életét, azért, akit nem szeret, még csak kisujját sem képes
               kinyújtani.</p>
            <p>– Fogd ezt a csáklyát, és segíts! – kiálta mély gordonhangján az ifjúra. Zoltán
               megköszönte neki, mert ezáltal kimelegedett.</p>
            <p>Pár perc múlva ismét rákiáltott mennydörgő hangon:</p>
            <p>– Húzz egyet abból a kulacsból, ha mondom!</p>
            <p>Zoltán engedelmeskedett. A szerémi szilvaszesz jótékony meleggel árasztá el rögtön
               belső részeit, s a kemény munka közben egészen visszanyerték idegei előbbi
               rugékonyságukat. Gyönyörűség volt nézni, hogy dolgozott, hogy izzadt. Miklós le nem
               vette róla szemeit.</p>
            <p>Már közel voltak a Kőcserepy-házhoz. A két ablakban most is égett a halvány
               szövétnekvilág, a többi sötét volt már.</p>
            <p>– Szegény leány! – sóhajta magában Zoltán –, hogy félhet most oly egyedül.</p>
            <p>Eközben elkezdett fordulni a tutaj, s Zoltán örömmel tapasztalá, hogy Miklós a
               Kőcserepy-ház alá kormányozza a tutajt. Örömmel ugrott oda hozzá, s hálatelten
               csókolá meg a derék férfi kezét.</p>
            <p>– Nem azért teszem – szólt ez alányomott, döbörgő hangon –, mintha megérdemlenék,
               vagy mintha félteném őket, vagy szánakoznám rajtok, mert csak addig imádkoznak, amíg
               a veszély tart, s ha kiszabadultak belőle, ismét káromolják az Istent; hanem teszem
               teérted. Teszem azért, hogy te elmondhasd nekik: “Íme, ti el akartok engem veszteni,
               én pedig megszabadítlak benneteket”! Helyben vagyunk.</p>
            <p>Miklós előtt tudva volt már az iszonyatos per és annak minden titkos alkudozásai és
               összeköttetései a Kőcserepy családdal. A tutajt megállították a két kivilágított
               ablak alatt, hozzákötve a földszinti ablakok kiülő vaskosaraihoz, s egy készen
               tartott lábtót nekitámasztának az ablaknak, melyen Zoltán ifjú erejének heves
               gyorsaságával futott fel. Miklós maga tartotta a lábtó alját, mintha le volna az
               verve a földbe.</p>
            <p>– Ne félj, fiam! – dörmögé utána.</p>
            <p>Csak egy homályos lámpa, fehér tejüveggel leborítva, világítá a szobát. Lehetett
               volna világosabbá is tenni, de a beteg szemeit sérté a fény. Különben is minden
               bútorzat oly fehér, mintha valami fiatal halott számára volna felékesítve a szoba,
               aki meghagyta, hogy őt ne feketével, hanem fehérrel gyászolják. Székek, szekrények
               fehér fából, a háttérben egy kis alabástrom kandalló, melyből már a tűz kialunni
               készül, előtte egy porcelán fényernyő, melyen homorműben (konkáv) egy angyal alakja
               van bevésve, ki a légben repülve, két, keblén szunnyadó gyermeket ölel. Midőn a tűz
               néha fel-fellobban, a fehér angyal mindannyiszor megjelenik a homályos háttérben,
               mint valami tünemény, mely ismét tovarepül, ha a láng elaludt. Még a képek rámái is
               fehérek, csak széleiken láttatva vékony aranyozott vonalt, s metszetek és festvények
               helyett élettelen gipsz domborműveket (bas-relief) foglalnak be.</p>
            <p>Milyen hideg lehet ebben a szobában, ahol minden olyan fehér.</p>
            <p>Még maga a szenvedő lyánka is, aki ott a fehér ágyon fekszik. Kezei egész csuklóig
               fedve a hálóköntös fodraitól, hajfürtei a csipkés hálófőkötő alá szorítva; ha azokkal
               a sötét, fekete szemeivel nem nézne a lámpa világába, olyan jól beillenék azon gipsz
               mellszobrok társának, amik íróasztala tetejéről bámulnak – nem tudni, hova.</p>
            <p>– Ne tégy már többet a tűzre... – szól bágyadt hangon valakihez. – Gyere ide hozzám,
               Liza!</p>
            <p>E szóra az angyalos ernyő mögül előtűnik egy alig tíz-tizenegy éves leányka. Szép,
               teli arcú gyermek; az is fehérbe öltözve, mint minden tárgy, ami e szobában van, de
               orcáit mégsem sikerült összhangzásba hozni a többi kísértetszínű dolgokkal, mert azok
               pirosak maradtak, mintha egyetlen élő rózsaszínű alak járkálna egy egész színtelen
               holdvilági völgyben.</p>
            <p>A lyánka mosolygott, mintha örömét fejezné ki afelett, hogy beteg úrnője magához
               hívja, s úgy iparkodott visszatérni hozzá, eközben óvatosan lábhegyein lépkedve, s
               előrenyújtott kezeivel minden bútort megérintve, amihez közelíte, míg nagy fekete
               szemei merően felfelé látszottak nézni azokra a fehér tündérkékre, mik a szoba
               tetejéből kiemelkedtek.</p>
            <p>Ez a leányka vak...</p>
            <p>Vakon született, és rá nézve mindegy: fehéren vagy feketén van-e bútorozva ez a szoba
               és ez az egész világ, mezeivel, egével, csillagaival, amik őrá nézve mind nem
               léteznek.</p>
            <p>Egykor a pesti vakok intézetét látogatá meg szülőivel Vilma, ott látta meg a több
               ifjú szerencsétlenek között ezt a kislyánt. Nagyon megszánta, megszerette, s addig
               könyörgött szülőinek, míg azok magokhoz vették a boldogtalan árvát.</p>
            <p>A tanácsos úr azt gondolá, hogy a vaknövelde őfensége a főhercegnádor pártfogása
               alatt állván, e gyöngédség által annak magas kegyét magára fogja vonni, Eveline pedig
               mint filozóf nő, igen helyesen okoskodék, hogy a leánykának társasága a legkevesebb
               veszéllyel jár Vilmára nézve. A vak leány nem taníthatja őt tiltott eszmékre, hisz ő
               maga sem ismer semmit, nem hízelghet neki, mert hiszen azt sem tudja, mit neveznek
               szépnek.</p>
            <p>Eddig igaza volt.</p>
            <p>A vak gyermek társasága legkevésbé volt veszélyes Vilmára nézve, ahogy szokták a
               filozófok értelmezni a veszélyt fiatal lyányoknál. Egész napokon át eljátszott vele,
               ápolgatta, öltöztette a nálánál pár évvel fiatalabb gyermeket, kit “leánykám”-nak
               szokott nevezni s oly különösen illett a sápadt gyermekarchoz azon mélabús anyai
               kifejezés, mellyel kis társnéját ápolgatá, oly komolyan, oly meglett tekintettel,
               mintha számtalan évvel volna nálánál idősebb, mintha nem is anyja, hanem valami
               nagyanyja volna annak.</p>
            <p>Éjszaka maga mellett hálatta, imádkoztatá, lefekteté, betakargata, éppen, mint ahogy
               anya bánik gyermekével; reggel maga öltözteté fel, s egész nap elvesződött vele, míg
               egy-egy dalra megtanítá a zongorán vagy a gitáron, vagy különös mintákat kötni és
               olvasni a könyvre tett ujjai hegyével, míg oly tökélyre vitte, hogy a gyermek a
               legsűrűbb nyomtatást is el bírta olvasni túlérzékeny ujjaival.</p>
            <p>Olyankor azután, midőn gyakran fél napokon át elüldögéltek egyedül a budai nyári
               lakban, vagy hosszú éjszakákon, mikor Vilma nem tudta lehunyni szemeit, akkor
               odaülteté maga mellé Lizát, és meséltetett vele magának.</p>
            <p>Óh, mennyi szép mesét tudott a kis vak leány! Csodálatos alakokról, képtelen
               tüneményekről, minőket csak egy vakon született túlömlő képzelete tud teremteni, aki
               sohasem látta a világot, s iparkodik azt maga elé állítani, egyes felfogásokból,
               miket hiányos érzékei közöltek vele, hangokból, mikről a tárgyakra következtet,
               emberek szavaiból, eget, világot, élő állatokkal, beszélő, csengő virágokkal, utazó
               erdőkkel tele mindenséget, hol emberek, állatok közösen uralkodnak – teremtve maga
               elé; s képtelen történeteket szőve-fonva azokból, melyben emberek és angyalok,
               állatok és növények, mennydörgés, tűz, vihar és nap játszanak csodálatos regéket.
               Vilma olyan örömest hallgatta mindig e furcsa meséket, miket Liza oly folyvást tudott
               mondani, mint egy hosszú álmot.</p>
            <p>Vilma egy idő óta nagyon sokszor volt beteg.</p>
            <p>Tapasztaltabbak azzal nyugtatták meg a szülőket, hogy ez állapot csak természetes
               stádiuma a hajadoni kifejlődésnek.</p>
            <p>A lányka különösen kerülni látszott minden zajosabb társaságot. Olyankor mindig feje
               fájt, s ha ezt mondá, bizonyára halvány arca s égő szemei nem engedtek benne
               kételkedni. Eveline hozzászokott e pillanatnyi bajokhoz; az orvosok azt állították,
               hogy mindez igen természetes, és nem kell rajta megütközni. Eveline emlékezett rá,
               hogy hasonló idős korában ő is hasonló bajokkal küzdött, azóta pedig soha a feje sem
               fájt. Mert ő bizton elmehetett a meghívások után, s bár anyai szívének jobban esett
               volna gyermekével otthon maradni, de miután az elmenetel miatt Vilmának mi baja sem
               történhetett, az elmaradás pedig könnyen kellemetlen súrlódásokra adhatott volna
               alkalmat, ebből a leglogikaibb mérlegezés útján ki lehetett vetni, hogy Eveline
               távolléte metafizice helyes.</p>
            <p>A kis Liza odaült egy zsámolyra Vilma ágya mellé, s kis úrnője gyöngéd kezét keblén
               szorongatá, magában tusakodva afölött, hogy milyen különös, hogy ennek is csak öt
               ujja van, mint a vaknövelde zeneprofesszorának, pedig az csak hegedülni tud, azt sem
               igen nagyon, míg Vilma úgy zongoráz, mintha mindegyik billentyűre külön ujja
               volna.</p>
            <p>A tűz hangosan kezdett pattogni a kandallóban.</p>
            <p>– Meséljek neked valamit, jó anyácskám, kicsi anyácskám?</p>
            <p>Miről meséljek? Meséljek azokról a madarakról, amik a tűzben laknak?</p>
            <p>Hogy lármáznak, mikor az ember enni ad nekik, fát meg szenet. Odacsapnak a
               szárnyaikkal az ember kezére, s hajtják be a meleget a nyíláson, és mondják: “Rop,
               rop, rop, pitt, patt! Ha nem adsz ennünk, elmegyünk”! Mikor a szegény ember egyszer
               télen épített magának egy kis házat, jégből építette, aztán kitapasztotta hóval, s
               abba elbújt, mert a szél haragudott rá nagyon. Odabenn előhítta a tűzben lakó
               madarakat, s a kezeit melengette nálok, azok csak pattogtak, csak kiálták: “Rip, rop,
               ennünk adj, mert meghalunk”! De a szegény embernek nem volt fája, elment hát a
               szomszédjához, aki gazdag ember volt; volt nagy háza, hogy egész az égig fölért és
               sok-sok fája. A szegény ember kért tőle, de az nem adott. Azt mondta neki: “Menj az
               erdőre, vágj magadnak”! A szegény ember kiment az erdőre fejszével, de a fák mind
               elmentek már előle. Amint meglátták messziről, hogy fejszével jő ellenök, kihúzták a
               földből azokat a hosszú-hosszú lábaikat, megereszték azokat a nagy suhogó
               szárnyaikat, s elfutottak, elrepültek. A szegény ember visszament a jéggunyhóba. A
               tűzmadarak alig beszéltek már hozzá. Nem vertek szárnyaikkal meleget, egyenkint
               elrepültek onnan, csak az utolsó hagyott ott egy pici-pici tűztojást; azt is
               beletojta a hamuba, hogy nem látszott. Ahogy azután a tűz elrepült, megjött a szegény
               ember ellensége, a szél, először a hasadékokon süvöltötte be: “Sírj – ríj – félj! –
               Ne beszélj!” A szegény ember reszketett. Azután az ablakokra került a szél, amik
               jégvirágokból voltak csinálva, azokat rázta: “Bújj – júj – fúj. Zúzmara zörög!” – A
               szegény ember bújt előre, és reszketett. Végre az ajtón dugta be fejét a csúnya szél,
               üvöltve, morogva: “Úr! Őr! Űr! Én vagyok az úr! Én vagyok az őr! Én vagyok az űr!” És
               azután megfagyott a szegény ember. Mikor aztán a gazdag szomszéd megtudta, hogy a
               szegény ember meghalt, odament hozzá, hogy a tűztojást elvegye tőle. Megtalálta azt a
               hamu között, s odatevé a pipájába, s hazavitte. Otthon lefeküdt vele, a pipa a
               szájában, a pipában a tűztojás, és elaludt. Éjszaka kikelt a tűzmadár a tojásból,
               talált ennivalót körös-körül; rop, rop, jöttek a többiek is egész seregestül,
               betöltötték az egész szobát, az egész házat, fel a háztetőre rop, rop, rop! Megnőttek
               nagyra, rettenetesre, megemészték a rossz embert házastól, kincsestől, míg csak porrá
               nem lett; a vén szél jajgatott a nagy tűzben, amint a tűzmadarak szárnyaikkal
               korbácsolták, s beleverték szakállát az égő parázs közé, s megpofozták nagy, éles
               körmeikkel. Képzelem, hogy fájt a gonosznak, aki csak a hideget és a zúzmarát
               szereti.</p>
            <p>Ilyen képtelen meséket szokott rögtönözni a világtalan gyermek kis úrnője
               mulattatására, miket az figyelmesen végighallgatott, nem zavarva annak szerteszét
               csapongó képzeletét.</p>
            <p>– Mondjak még mesét? – kérdé egy másikra készen.</p>
            <p>– Elég lesz, leánykám, feküdjél le te is, ne találjanak fenn, ha meg találnak
               jönni.</p>
            <p>– De hátha majd tudni akarják, hogy van kis anyácskám?</p>
            <p>– Semmi bajom sincs.</p>
            <p>– Hiszen az elébb sóhajtani hallottam. Én jól hallottam. Miért sóhajtott?</p>
            <p>– Csak úgy rámjött a sóhajtás. Valamire gondoltam.</p>
            <p>– Mire gondolt, kedves anyácskám?</p>
            <p>– Arra, hogy engemet senki sem szeret.</p>
            <p>– Hát én? – kérdé a gyermek elszomorodva.</p>
            <p>– Csak te.</p>
            <p>– És a nagyságos asszony?</p>
            <p>– Nem.</p>
            <p>– Hát az édes papája?</p>
            <p>– Az sem, senki sem. Minek is szeretnének? Mi oka volna rá valakinek, hogy szeressen?
               Mit szeretne rajtam?</p>
            <p>– Mikor kegyed olyan jó és olyan szép – rebegé a gyermek, úrnője kezét ajkához
               szorítva.</p>
            <p>– Az nem igaz; én nem vagyok sem jó, sem szép. Azt csak mondják, de nem igaz. Én
               magam jobban tudom, hogy milyen vagyok. Rossz vagyok, és rút, azért nem is szerethet
               senki.</p>
            <p>– De hogyan lehet az? – kérdé a vak leány, elbámulva a hallottakon, ki nem bírta
               képzeletével utolérni azt a gondolatot, hogy valaki magát rossznak és rútnak
               ismerhesse, ha mindjárt ép szemekkel bír is, s kívül és belül láthatja magát
               azokkal.</p>
            <p>– Miből gondolhatja az én kedves kis anyácskám, hogy őt nem szereti senki, mikor
               mindenki úgy szereti, úgy keresi kedvét? – rebegé a gyermek, kezecskéjét reszketően
               jártatva végig Vilma forró testén, mintha azt a fájó részt keresné rajta, ahonnan
               ezek a szomorú gondolatok jőnek, s azt hinné, hogy ha rajta fogja tartani kezét, majd
               meggyógyul bele.</p>
            <p>– Kedvemet keresik, ugye? De én jól tudom, hogy terhökre vagyok! Szüntelen beteg,
               szüntelen nyavalygós, az egész ház szemben hízeleg, és ki nem állhat. Én
               kiállhatatlan vagyok, látom minden ember szeméből; tudom magam is, hogy kiállhatatlan
               vagyok, s nem bánnám, s tudom, hogy más sem bánná, ha már régen-régen a föld alatt
               volnék.</p>
            <p>A vak gyermek elfakadt sírva e szóra, s hevesen átölelé kis úrnőjét, zokogva:</p>
            <p>– Ne mondja, óh, ne mondja azt! Mi lenne akkor énbelőlem; ki szeretné akkor a szegény
               árva Lizát?</p>
            <p>Vilma gyöngéden simogatá végig a vak gyermek fejecskéjét, mint valami komoly
               édesanya. Még csak nem is sírt.</p>
            <p>– Ne búsulj te, gondoskodtam én felőled. Ha én meghalok, itt van írószekrényemben egy
               ezüstpersely, ami pénzt ajándékba kaptam, azt mind abba szoktam rakni. Ez a tied
               lesz, ha én meghalok. Látod, mikor ezelőtt négy esztendővel idehoztak hozzám, akkor
               mindjárt elkezdtem rólad gondoskodni. Minden darab pénzt félretettem az én
               kisleánykám számára. Régen, régen megírtam én azt már egy levélbe, le is pecsételtem
               az ametiszt gyűrűmmel, melyen a nevem van, öt fekete pecséttel – itt van a fiókomban
               –, hogy az én kisleánykámra hagyok mindent. Tied lesz az a kis zsámoly is, amelyen
               ülsz, magam hímeztem, az ágyam és hímzett takaróm, a hajból font karperecem, te
               viseled azt majd, és megemlegetsz róla.</p>
            <p>A szegény vak leányka úgy sírt, úgy zokogott, és könyörgött kis úrnőjének, hogy ne
               mondjon neki több ily félelmetes meséket, mikor abból úgysem igaz egy szó is; ő még
               sokáig fog élni, olyan derék úrnő lesz belőle, mint édes mamája; őneki ne is akarjon
               semmit is hagyni, mert neki semmi sem kell, csak hogy az ő kedves úrnőjének szavát
               hallhassa.</p>
            <p>Vilma pedig mosolyogva cirógatá a gyermeket, mintha örülne annak, hogy őt valaki így
               megsiratja.</p>
            <p>E pillanatban úgy tetszék, mintha titkos rázkódás futna végig a ház alatt.</p>
            <p>– Jézusom, mi ez!? – kiálta, felszökve zsámolyáról a vak leányka.</p>
            <p>– Hintó járt a kapu alá – szólt Vilma, ki a keresztülfutó földrengés hatását, az
               ágyban fekve, nem érezte oly erősen.</p>
            <p>– Talán anyám érkezett meg.</p>
            <p>– Nem, nem – rebegé Liza, s nyugtalan kebellel kezde el hallgatózni. Arca egészen
               elsápadt, hogy Vilma ijedten emelkedék fel vánkosairól, megragadva a reszkető gyermek
               kezét.</p>
            <p>– Mi lelt, mit hallgatsz?</p>
            <p>Még Vilma nem hallott semmit, de a vak idegei sokkal érzékenyebbek; mit a természet
               az egyik érzéktől megtagadott, azt a másikban iparkodott kipótolni. Ő már hallotta
               azt a zúgást, zajgást, mit a gátjait átszakasztott folyam rohanása támasztott, a
               titkos dübörgést, mit a föld alatti csatornákon át a pincékbe rohanó víz omlása
               okozott, s a nőttön-növekedő vészkiáltást egyes emberek, majd százak, majd ezerek
               ajakáról, és nem tudta magának kimagyarázni, hogy mi az; azért állt ott oly
               halványan, mint a fal, és keble lihegett, erősen zihálva, és szemei forogtak, mint
               ahogy egy vak szemei tudnak forogni céltalanul, tétovázva.</p>
            <p>– Mit hallgatsz? – kérdezé újra Vilma, kerekre nyílt szemeivel a sötét ablakra
               bámulva.</p>
            <p>Egy halvány villanás derítette fel egy pillanatra az ablakokat, s rá egy ágyúlövés
               erőszakos, taszító dördülete rázta meg azokat. Liza sikoltva esett térdre a dörgés
               rögtöni hangjára. A város felé fordított ágyúkból sohasem volt szokás lőni; ezt a
               mennydörgő, ablakrázkódtató csattanást nem hallotta ő még soha. És ismét egy lövés,
               és egy harmadik is... azután elkezdtek kongni a harangok, először egy toronyban,
               azután kettőben, háromban, valamennyiben.</p>
            <p>– Tűz van! Tűznek kell lenni valahol! – monda Vilma, a vészharangra figyelve.</p>
            <p>– Tűz – hebegé utána a vak leány. – A tűzmadarak repülnek. Ki vétett ellenök? –
               gondolá téveteg lelkében.</p>
            <p>– De messze kell lenni, mert odakint egészen sötét van – susogá Vilma, a fekete
               ablaktáblákra függesztve szemeit. – Ne félj, leánykám, semmit se félj – biztatá a
               gyermeket, ki odahúzódott keblére félénken, remegve, és hallgatá a mindig közeledő
               zajt, a hömpölygő morajt, a meg-megrendülő vészordítást, a távolban omladozó házak
               siket zuhanását, és egyre jobban reszketett és halaványult.</p>
            <p>Az egész házban nagy zaj és hurcolkodás keletkezett egyszerre; hallatszottak az
               emeleten végigfutók dobogásai, a nyugtalanító jajveszékelések, amikből nem lehetett
               az ijedelem okát kivenni. Vilma háromszor is csengetett már a cselédeknek; egy sem
               jelent meg a hívásra. Hallatszott, hogy vágják be magok után az ajtókat, hogy futnak
               el. Egy-egy nőcseléd sírva keresi a mellékszobában nem talált holmiját, de a hívásra
               nem felel, nem hallja, vagy nem ér rá. Senki sem törődik vele, hogy a szomszéd
               szobában két gyámoltalan lény marad el, egy beteg leány és egy vak gyermek.</p>
            <p>A zaj, az emberlárma mindig közelebb jött az utcán, végre egyes futók száguldó
               rohanása kezdett kivehető lenni, s a rémkiáltások közől még eddig rémséges zűrhangot
               képeztek, kihallatszott egy ijesztő vészordítás:</p>
            <p>– Az árvíz!</p>
            <p>– Jön az árvíz! Meneküljön, aki tud! A Duna két oldalon elszakította a gátot. Isten
               irgalmazz!</p>
            <p>– Isten irgalmazz! – sikolta a vak leány, arcát Vilma vánkosai közé temetve, s
               kétségbeesetten ölelve védnője kezét keblére, mintha azt hinné, hogy az képes lesz őt
               megmenteni.</p>
            <p>Az árvíz! Az árvíz! – Mi volt az ő képzeletében az árvíz? A híg, fagyos elem
               meghódította a földet, egy rettentő hatalom, melyet ember nem képes feltartóztatni,
               rászakadt, ráomlott az élők fejére; a hullám jő nagy zúgással, morgással, mint ahogy
               jött azon negyven kárhozatos napon, melyen a Biblia szavaiként oly irtózatos módon
               eltörölte az Isten a földről mindazt, ami él; hasztalan kiáltás, imádkozás, nincsen
               hova szabadulni; a rémséges hullám egyre nő, egyre árad, túlcsap a legnagyobb házak
               tetején, a legmagasabb tornyok csúcsán, és addig nő, addig dagad, míg be nem tölti
               azt a véghetlen űrt, ami a föld és az ég között fennhagyatott. Ah, az irtózatos,
               irtózatos!</p>
            <p>A szegény gyermek homloka hideg verítéket vert e rémeszmék láznyomása alatt, miket
               eleven képzelete rettentő képekkel népesíte meg. Úszni ott a vizek tetején, mikor sem
               fa, sem hegy nem látszik már ki többé a vízegyetemből, járni az utcák fenekén, s
               minden lélegzetre éltető lég helyett megölő vizet szívni be; találkozni a vízfenék
               hideg csodáival; akárhova nyúl, az ő csúszós, iszapos, pikkelyes testeiket érinteni,
               s a meleg, pelyhes ágy helyett ott a nyúlós, utálatos iszapban feküdni, a csúnya,
               evickelő férgekkel egy fészekben, – víz alatti nyálkás virágok között, víz alatti
               süketes hangok rejtélyes mormogása mellett. Óh, hogy reszketett, hogy nyögött e
               gondolatok rémei alatt...</p>
            <p>A futók, a menekvők őrületes ordítása lassanként elhangzott, csak néha időközönként
               riasztá fel a támadt hallgatást egy-egy segélykiáltás bizonytalan hangja. A házból
               mindenki eltávozott már, akár meg lehetett volna őket számlálni, amint a lépcsőkön
               nagy dübörögve végigfutottak.</p>
            <p>A két gyermek szorosan tartá egymást átölelve. Az egyik lázasan reszketve
               halálfélelem miatt, a másik oly nyugodtan, csendesen, mintha mindaz, ami alatta és
               felette történik, rá nézve nem volna ijesztő, ismeretlen, megfoghatlan.</p>
            <p>Nemsokára hallani lehetett, mint omlik be a pinceablakokon a víz nagy zuhogva,
               bugyborékolva, folytonos rázkódásban tartva az egész épületet; néhány perc múlva
               megteltek a föld alatti üregek, s a túltömött nyílások tompa böfögéssel adtak helyet
               a kiszorított légnek; még egy-egy nagy hörgés hallatszott, mintha valami óriási állat
               fulladna a vízbe, s okádná vissza a torkába rohanó hullámot; azután elfojtott csend
               állt be néhány percre.</p>
            <p>Csak a reszkető gyermek lihegése hallatszott odafenn a szobában, ki képzeletében ott
               volt azon nagy ismeretlen állat előtt, mely lábaik alatt oly rémségesen
               fuldoklik.</p>
            <p>Két-három perc múlva elkezdtek egyes pattogások, roppanások hallatszani az egész
               épületben; de az mind oly közel hangzott, mintha lábaik alatt történnék.</p>
            <p>A pincékbe tódult víz most emelgetni kezdé a tömör boltozatokat, a meghajlott
               vaspántok voltak azok, amik úgy ropogtak, s a földszinti szobák padlatának egyes
               deszkái, amik az ellenállhatlan feszítéstől felpattogtak, támaszták az ijedelmes
               hangokat.</p>
            <p>Egy pohár állt a beteg leány éji asztalán, abban egy ezüst kávéskalán. Lassankint
               elkezdett csengni a pohár, amint a kalán hozzáverődött; mintha az is félne, mintha az
               is vészhangot akarna adni, miként a félrevert harangok a toronyokban.</p>
            <p>Egy rémületes óra folyt le így, melyet nem számlált a percinga otthonos petyegése,
               mert a folytonos rázkódástól maga a falióra is megállt, s a tizenegy órát úgy ütötte
               el, hogy minden ütésnél percekig megpihent.</p>
            <p>Egyszerre valami hosszasan készülő moraj kezdett támadni az épület belsejében, mely
               úgy hangzott, mintha az egész ház porrá omolnék, s egyik kő a másikon keresztül
               akarna rohanni. Egy irtóztató dördülés következett reá, mely lomha morajban végződött
               percek után.</p>
            <p>A vak leány úgy nézett merev, világtalan, sötét szemeivel, mintha azt várná, hogy ha
               a napsugár nem hatott át azoknak örök éjszakáján, e halálos rém alakja
               keresztültörhetne azon.</p>
            <p>A lépcsőzet omlott össze. Még sokáig hallatszott utána, amint a hátramaradt rész
               kőfokai egyenkint utánaestek, s az omló kőpor suhogva csordult alá a falon.</p>
            <p>Vilma csendes nyugalommal ölelé át reszkető társnéját, s amint kezei összeértek,
               imára kulcsolá azokat felette, és nyugodtan hallgatá a rombolás közeli neszét.</p>
            <p>Valóban nem félt attól, ami következik.</p>
            <p>Az életunalom szenvelgése nem szokatlan tünemény növendék gyermekeknél; sokszor
               hallani gyermekektől azt a balga óhajtást, hogy bár meg tudnának halni – kik még nem
               is éltek; de ha magok előtt látják a halál eleven képét, elfeledik a szenvelgett
               életunalmat, s reszketnek a fenyegetett életért. Vilmánál ez óra ijedelmeiben volt a
               léleknek legszomorúbb, legvalóbb próbája. Oly közel hozzá a halál, és ő nem érzett
               félelmet előtte. Jöjjön, ha jőni kell. Végiggondolt mindazokon, akikhez rokonlánc
               köti, egyik nevénél sem is jött szemeibe könny. Majd elfelejtik – kigyógyulnak. Az az
               egyetlenegy, aki megsiratná, akinek fájna, ha ő nem lesz, vele együtt vesz el; úgy
               vesz el, hogy majd ha a romok közül hulláikat előkeresik, még akkor is egymást
               átölelve fogják tartani.</p>
            <p>Valami könnyű recsegés hallatszott a szobában. Odatekinte, s észrevevé, hogy az
               átelleni falon egy vékony repedés támadt, a papírszőnyegek kettéhasadtak egy helyen,
               s látható volt, mint repednek szép csendesen odább. A nyílás mindig hosszabb, mindig
               tágabb kezdett lenni, a papírszőnyeg pattogott a falon.</p>
            <p>A vak leányka felgerjedt figyelmét nem kerülték ki e hangok; jól meg tudá azokat
               különböztetni.</p>
            <p>– Ugye, most mindjárt meg fogunk halni? – kérdé Vilmától, arcát annak keblére
               rejtve.</p>
            <p>Vilma nem felelt neki rá, csak erősebben szorítá magához. Valóban ő maga is azt
               hitte, hogy úgy lesz. Elnézte szép csendesen, mint tágul egyre a támadt hasadás, már
               kilátni rajta az éjszakába, egy-egy ködös csillag néz be rajta a vigasztalan
               távolból. Már egész a tetőig hasadt a repedés, az egész boltozás menete látható,
               ahogy építve van, még csak aláfelé kell neki végighasadni, s azután elérni az
               ablakok közeit, és azután vége van mindennek, vége egy pillanat alatt, vége hamarább,
               mintsem bánni lehetne az életet, és azután a vak és a látó között nem lesz különbség,
               egyik oly boldog lesz, mint a másik, és oly hideg, mint a másik.</p>
            <p>E gondolattal zárta le szemeit, hogy becsukva találja azokat az örök álom.</p>
            <p>– Hahó! Itt álljatok meg! – hangzott egy mély, szívrendítő, szívbuzdító hang ott
               alant, a vízben úszó utcán.</p>
            <p>– Ah, a szabadító jön! Az Isten eljött! – kiálta felsikoltva a vak leány, s
               örömrepesve emelkedik fel úrnője fekhelyéről, s rohanni és szólni akar, de egyikre
               sem volt képes.</p>
            <p>Jól mondád, jó leányka. Isten jár a vészek között. Az ő lelke vezérli a nagyok, a
               nemesek gondolatát, hogy ott legyenek, hol őhozzá imádkoznak. Áldott a kéz, áldott a
               szív, akit Isten kiválaszta, hogy általa hirdesse csodatételeit. – Wesselényi van ott
               alant.</p>
            <p>A másik pillanatban egy lábtó csapódott az ablakhoz, mely annak üvegeit bezúzta.</p>
            <p>Vilma hevesen szökött fel e hangra ágyából.</p>
            <p>– Ruháimat! – kiálta, ijedten kapkodva öltönyei után. Az a gondolat, hogy meghal, nem
               ijeszté meg, de az igen, hogy meglepetik.</p>
            <p>Alig volt ideje felsőruháját magára rántani; valaki sietve futott fel a lábtón, s
               benyújtva kezét a tört ablakon, felnyitá a táblákat. Csak a lebocsátott fehér
               függönyök takarták még el az érkező alakját.</p>
            <p>– Ne még! – susogta Vilma alig hallható hangon, amidőn a következő pillanatban
               szétváltak az ablak függönyei, s a párkányról alálépve, előtte állt – Kárpáthy
               Zoltán.</p>
            <p>Vilma nem reszketett eddig, de most elkezde minden tagjaiban remegni, a vér majd
               arcába szökellt, majd ismét szívébe vissza; egyszerre piros lett, majd ismét fehér,
               mint a halál.</p>
            <p>Igen, ha a halál angyala jelent volna meg előtte, nem érzett volna láttára annyi
               félelmet – annyi gyönyört.</p>
            <p>Zoltán egy pillanat alatt észrevette a veszélyes repedést a falon, s odasietve
               Vilmához, megfogta remegő kezét.</p>
            <p>– Kisasszony, siessen velem jőni, a falak repedeznek!</p>
            <p>El kellett bámulni rajta, midőn Vilma visszahúzta kezét, s szótlanul leült ágya
               szélére. Olyan volt e percben, mint valami álomjáró.</p>
            <p>“Óh, igen, hiszen e leány beteg” – jutott hirtelen eszébe Zoltánnak, s megpillantva a
               karszékre vetett meleg téli sált, azt hirtelen felkapta, s szótlan a lányka vállai
               körül keríté.</p>
            <p>– Mármost siessünk!</p>
            <p>– Hová? – kérdezé a lányka, felvetve nagy sötét szemeit, amik Zoltánt úgy zavarba
               tudták hozni.</p>
            <p>– Szülőihez! Kétségbe vannak esve ön miatt!</p>
            <p>– Kétségbe vannak esve? – ismétlé az ifjú szavait a leányka, keserű mosollyal. – Hát
               miért nem jöttek értem?</p>
            <p>– Az lehetetlen volt.</p>
            <p>– Mindenkinek lehetetlen volt, csak önnek nem volt lehetetlen.</p>
            <p>Zoltán türelmetlen kezdett lenni.</p>
            <p>– Vilma kisasszony, az istenre kérem, tegye félre irántam való haragját ebben a
               pillanatban, akármiért neheztel rám, és siessen velem menekülni, mert az alant álló
               derék szabadítóknak még sok dolguk fog ma lenni.</p>
            <p>A vak lányka is odaveté magát kis úrnője keblére, hevesen könyörögve:</p>
            <p>– Menjünk innen, menjünk, a ház leszakad, a víz elnyel, meghalunk!</p>
            <p>Vilma felállt.</p>
            <p>– Elébb azt a lánykát mentse meg ön – súgá remegve Zoltánnak. – Látja, kétségbeesnék,
               ha ő maradna utoljára. Kérem. Zoltán szót fogadott, ölébe vette a vak gyermeket, ki
               azonban nem akarta elbocsátani úrnője kezét.</p>
            <p>– Hát Vilma? Vilma nem fog jönni? Én nem maradok el Vilmától! Én nem megyek el nála
               nélkül!</p>
            <p>– Én is elmegyek – biztatá Vilma –, veled leszek. Engedd magadat vitetni!</p>
            <p>– De ki ez az ember, aki engemet visz? – kérdé az ismeretlenség félelmével – én nem
               ismerem. Hova visz?</p>
            <p>– Csak menj – szólt Vilma érzékenyen –, olyan ember az, amilyen csak egy van.</p>
            <p>Zoltánnak egész a tutajig mindig fülében csengett ez a szó: “Olyan ember, amilyen
               csak egy van”. – Mit tesz az? Olyan bohó vagy olyan rossz, vagy olyan jó?</p>
            <p>A leány pedig odafenn erőtlenül rogyott le fekhelyére.</p>
            <p>Tehát szülői kétségbe vannak esve miatta! De azért nem azok jöttek őt megszabadítani,
               hanem engedték e munkát egy ifjúnak, akit gyűlöltek, akiről soha egy jó szót nem
               szóltak előtte, akiről azt hitték, hogy ő is utálja, és akit meg akarnak rontani.</p>
            <p>Mert a figyelmező gyermek előtt nem volt titok, hogy Zoltán ellen valami nagy, valami
               megsemmisítő terv van készülőben, és e tervnek fonalait az ő szülői tartják kezökben,
               hogy Zoltán egykor minden vagyonát el fogja veszíteni, és azt ők szerzendik meg, és
               azzal leányuk leend gazdagabb. Ha tudnák, mit cselekesznek?</p>
            <p>Zoltán sietve tért vissza a szobába. Vilma ismét felemelkedett ágyáról, de nem bírt
               lábain állani, oly gyenge volt. Valóban nagyon betegnek kellett lennie. Zoltán
               sürgette, hogy nyújtsa kezét, és siessen vele menni. A leány akart volna, de nem bírt
               megmozdulni. Tán még valami nehezebb ült szívén, mint a betegség.</p>
            <p>– Látja ön, hogy lépni sem tudok.</p>
            <p>Nem volt pedig sok idő a tanakodásra.</p>
            <p>– Úgy megbocsásson ön – szólt Zoltán –, nincs más mód, mint hogy önt karomra vegyem.
               S azzal nem várva be a feleletet, hirtelen átkarolta a leányt, mielőtt az
               ellenemondhatott volna.</p>
            <p>E pillanatban oly sebesen vert a leányka szíve, hogy lehetetlen volt azt nem
               hallania.</p>
            <p>– Boruljon reám kegyed, és ölelje át karjával nyakamat erősen!</p>
            <p>A lyánka hevesen, lázasan lihegett. Ő reáboruljon? Átölelje nyakát? Óh, igen;
               reáborult, arcát fejére fekteté, s karjával, mind a két karjával odaszorítá magához
               az ifjút, és azon percben megeredtek könnyei, és Zoltán érzé, mint hullanak arcára e
               forró harmatcseppek.</p>
            <p>Ah, e pillanatban megtudta, mi az a sötét delejes sugár, ami a lyánka szeméből úgy
               szokott reá világlani, mint a harag. Szegény gyermek, szegény gyermek!</p>
            <p>Betakargatá őt meleg kendőjébe, és sietett vele ki a romlatag épületből.</p>
            <p>Amint az ablakban voltak, Zoltán egyik lábát a hágcsó legfelső fokára téve, a leány
               hideglelős reszketéssel ezt súgta fülébe:</p>
            <p>– Óh, Zoltán, hajítson ön engemet le innen a vízbe, hadd vesszek el; jobb lesz mind a
               kettőnkre nézve.</p>
            <p>Az ifjú még erősebben szorítá őt magához, s le nem tevé addig öléből, míg Lizához nem
               ért vele, ahol rábízta a vak leánykára, hogy tartsa átölelve úrnőjét, nehogy ki
               találjon a vízbe esni.</p>
            <p>– Odább! – kiálta érchangon a szabadító, s izmos karjával felragadá a csáklyát, egy
               hatalmas taszítást adva azzal az elhagyott háznak, mire a tutaj az utca közepére
               lódult. A ház pedig, mintha ez egyetlen emberi lökés ingatta volna meg, elkezdett
               elébb tetőtől talapjáig két helyen végighasadni, a külső fal mindig külebb hajolt, az
               ablakok üvegei szerteszét pattogtak, s azzal egyszerre az egész előfal levált,
               iszonyú robajjal omolva a vízbe, s fehér porfelleggel borítva el az egész környéket.
               Amint a por felszállt, csodálatos volt e házra nézni. Az előfal úgy bukott le, hogy
               az épület hátulja megmaradt, mintha egy színpad függönyét húzták volna félre, akként
               lehetett végiglátni a tág szobákon. Némely terem egészen épen maradt, a zongora,
               asztal, karszékek szokott rendben álltak, másutt egymásra volt dőlve minden, mint
               valami nagy költözködés idején.</p>
            <p>Zoltán aggodalmasan keresé szemeivel a fehér szobát. Arra nem lehetett ráismerni
               többé. A felső emeletből az egész fölötte levő szoba reászakadt, s a sötét idegen
               bútorok eltemették az egész kis fehér menedéket, a porrá tört fehér romok fölött zöld
               kályhák, barna pamlagok.</p>
            <p>Úgy tetszék neki, mintha azt hallaná háta mögött susogni:</p>
            <p>– Miért nem hagytak engem ottan?</p>
            <p>Más oldalra ment. Ettől a szótól jobban fázott, mint a csípős éji széltől.</p>
            <p>A tutaj tovább úszott a Váci út mentiben, mindig jobban megrakodva megmentett
               szerencsétlenekkel. A terhet le kellett már rakni az Új téren, addig is, míg
               alkalmasb helyre lehetne szállítani.</p>
            <p>A Nagyhíd utca szegletén összetalálkoztak egy csónakkal, mely nagy ügyetlenül
               evickélt volna előre, de a benne levő hat vagy hét férfi közől egy sem tudott
               kormányozni, a jég minden pillanatban megreszkettette, s a folyamár az utca közepére
               sodorta őket.</p>
            <p>– Hova igyekeztek? – kiálta rájok a szabadító, látva gyámoltalanságukat.</p>
            <p>Azok nem tudtak a nagy igyekezet miatt felelni. Szerencsére Zoltán felismerte
               közöttük Tarnaváry cselédeit. E csónak a septemvir pincéjéből húzatott ki, hol előre
               készen állt, de míg Tarnaváry magához nem tért, senki sem tudta, hová van elrejtve.
               Most azon hihetőleg Kőcserepy házához siettek.</p>
            <p>– Itt a kisasszony! – kiálta rájok Zoltán.</p>
            <p>Azok nem tudtak közel jönni, a tutajnak kellett hozzájok vergődni.</p>
            <p>Egypár úrfi volt a csónakban, a vitézebbek közől. Nagyon örültek, hogy a kisasszonyt
               megmenekülve látták, tudniillik, hogy nem kellett érte olyan messze menni, s meleg
               buzgalommal ajánlkozának, hogy hazáig már majd ők is elszállítják. A szárazföld már
               oda nem volt messzebb húsz lépésnél, s a víz csak csípőig ért.</p>
            <p>Zoltán látva, hogy itt úgyis elég segítő kéz van, közel sem ment, midőn Vilmát a
               tutajról a csónakba szállíták. Az volt boldogabb az úrfiak közül, aki karját
               ajánlhatta neki, aki helyet csinálhatott számára.</p>
            <p>– Hát te nem mégy velök? – kérdé Wesselényi az ifjú Kárpáthytól.</p>
            <p>– Én itt maradok segíteni, ha ön megengedi.</p>
            <p>Wesselényi megveregette a fiú vállát. Eleinte azt hitte, hogy szerelmes a lyánkába,
               akit meg akar szabadítani, s most látta, hogy miután megszabadítá, miután látja, hogy
               elég kéz siet számára helyet készíteni, ismét hátravonul, s még csak nemes bátorsága
               jutalmát is átengedi másnak.</p>
            <p>Az úrfiak elszállíták Vilmát szerencsésen a Tarnaváryházhoz, nagy diadallal vitték
               szülői karjai közé; a tanácsos és neje összeölelték, csókolták őket egyenkint; három
               óráig tartott, amíg elbeszélték, mily iszonyú veszélyek közt jutottak a
               kisasszonyhoz; csakhogy megmenthették, az isten áldja meg őket érte. Hogy a
               legnagyobb veszélyből ki szabadítá meg az egyetlen leányt, arról fölösleges lett
               volna nekik beszélni. És Vilma – egy szót sem szólt Zoltánról senkinek.</p>
            <p>De nem is örült senki látásán. És nem könnyezett, midőn mások sírtak. És nem
               hálálkodott, midőn megmentői égig dicsekedtek nagy tetteikkel.</p>
            <p>Hallgatott. Beteg volt.</p>
            <p> Talpon volt már minden ember, tele munkával minden kéz; akiben csak ép szív
               dobogott, akiben csak bátor, emberszerető lélek élt, sietett menteni, szabadítani
               azokat, akik nálánál erőtlenebbek, akik nálánál nagyobb veszélyben vannak. Minden
               utcán, minden téren lehete látni e küzdő hősöket, kik ajtókból, gerendákból
               összetoldozott lélekvesztőkön siettek embertársaik mentésére.</p>
            <p>A történet feljegyezte lapjaira e hősök, e bátrak neveit, s nem méltók-e e nevek,
               hogy irántok a későbbkori költő lelkesülni tudjon; kik merész, elszánt csatát vívtak
               – az enyészet ellen, ezer veszéllyel terhes három nap, három éjjel tartó harcot; s
               diadalmasan tértek meg abból, mert amidőn a romboló vész kétharmadát a fővárosnak
               sírhalommá változtatta, e derék, e bátor férfiak küzdése mellett nem jutott annyi sír
               számára több halott, csak minden ezer közől egy! – (Hiteles kimutatás szerint.)</p>
            <p>Nagyobb az ő nevök, mint a csatatérek hőseié!</p>
            <p>Most mutatták meg ők, kiket haza atyjainak nevez a hit, hogy nem hiába viselik e
               szent nevet, most mutatták meg, kik honfiaknak nevezik magokat, hogy meg tudják
               érdemelni címeiket. Tizenhat év ködös távola takarta el ez emlékeket, de még most is
               fényesek, most is magasak ez alakok, s ha az emlékezet végighordozza őket szemeink
               előtt, most is megjelenik szemeinkben a könny, és nem tudjuk, mi az: öröm-e, vagy
               hála, vagy fájdalom.</p>
            <p>A legelső borzalmas éjszakán látjátok ott a sötét vizek felett végigsikamlani
               Wesselényi hajóját. Mint az őrszellem maga, jár ő a legveszélyesebb helyek között:
               szűk utcákon, omlatag házak mellett, miknek vízből kiálló tetején halálfélelem közt
               reszkető csoportok várnak reá, várnak az Isten kezeire. Az ember nem mindenható.
               Egyszerre nem szabadíthatja meg az egész világot. Óh, mint szeretné, ha azon
               karoknak, miknek ereje a hitregék mondáival határos, valóban volna azon hatalma,
               hogy ezreket ragadhatna ki a halál öléből, ha azon kebelnek, mely küzdeni tanult
               vésszel és viharral, volna hatalma visszanyomni az elemek veszedelmét is, ha azon
               mennydörgő szónak, mely előtt annyiszor megrendült az emberi akarat, volna ereje
               visszaparancsolni medreibe a rontó áradatot, miként vissza tudta űzni annyiszor a
               rontó szenvedélyeket, oda, ahonnan kijöttek! De az ember nem mindenható. A hősnek az
               a fájdalmas szerep jutott: mérlegre vetni az emberi fájdalmakat, ítéletet tartani a
               veszély közepett afölött, kit kell megmenteni rögtön, ki várhat tovább. – Itt egy
               ingadozó ház tetején sírva kiáltanak hozzá; de amott már nem is kiáltanak, mert a ház
               összeomlott, s lakói a romok közé vannak temetve. Azokat kell előbb megmenteni. Oda a
               romok közé, oda a legnagyobb veszélybe! Ti többiek imádkozzatok addig, tinektek még
               vannak perceitek élni, ezekre már a halál tette kezét. Rajta, férfiak, rajta bátran,
               küzdeni a halállal, belerohanni a sírba, kiragadni a haldoklókat az omladékból!
               Egy-két ütést az omló gerendáktól ki venne most észre? Jeges áradatot, melyben nyakig
               kell gázolni, ki bánna most? Két-három férfi ereje van most minden karban, százé meg
               százé az övében; fél kezével képes feltartani a dűlő háztetőt, s másikkal kiragadja
               az alélt veszendő népet. Mindenünnen sírás, mindenfelől jajszó kiált felé, és ő nem
               szabadíthat meg mindenkit. A csónak, a tutaj már túl van terhelve, senki sem fér rá
               több, és még annyian vannak.</p>
            <p>– Gyermekeket adjatok csak ide! – kiált indulattól reszkető hangon a szabadító, s a
               háztetőkről, az ablakokból remegő karokkal rakják kezeibe apák, anyák apró
               gyermekeiket, mintha Isten kezeibe tennék le őket, s áldva néznek az eltávozó után,
               felényire sem érezve a veszélyt, hogy gyermekeiket megmentve tudják. “Visszatérek
               ismét!” – hangzik a messzeségből, és a nyomorultak onnak várják a hajnalt, amerre az
               ő fáklyáinak fénye elhaladt.</p>
            <p>Minden mozog, minden kéz cselekszik. Itt egy polgár, köztiszteletű férfi hajtja a
               csónakot, amott egy szerzetest látunk felgyűrt csuklyával a vizek közt evezni, szóval
               és karral vigasztalva a veszendőket.</p>
            <p>Amott úszik egy dereglye, megrakva kenyérrel, az utcákon. Az emberek éheznek is. Ki
               az, akinek eszébe jutott, hogy az éhezőkön segíteni kell, addig is, míg meg lehet
               őket menteni; ki osztja ott a kenyeret, a hajó ormára felállva, a sápadt
               szűkölködőknek? E férfiú Dessewffy Aurél.</p>
            <p>Künn a legtávolibb városnegyedekben láttok küzdeni egy Szapáryt, mint emeli karjain,
               vállain a rongyos, nyomorult embereket csónakjába, mint tör a vízben úszó házakba, a
               betegeket mély vizek közől hordva elő, s kezében Pest város térképével kiszámított
               terveket alkot, órákra osztva fel a napot és éjszakát, hol, mikor kell megjelennie,
               okosan, előrelátva, mint a gondviselés.</p>
            <p>A főutcákon Prónay Albert jár, a főispáni helyettes, mellette bátor hivatalnokai,
               Pajor, Egressy, buzdítva, szabadítva azokat, akik félnek, akik romlásnak indulnak,
               mindenütt helyükön, mint illik a megye első hivatalnokaihoz.</p>
            <p>Félig betegen, de elfeledve minden fájdalmát, alig gondolva magával, tör a segélyért
               kiáltók közé egy Podmaniczky. Áldhatják az Istent, akikre rátalál; minden szűkölködőt
               közel jószágára szállít, s saját palotáját megnyitja előttük; lakjanak abban. Osszák
               meg vele, amije van.</p>
            <p>Így tett egy Károlyi, így a két Eötvös: Dénes és József; Szapáry Ferenc, Draskovics,
               a Wenckheimek, kiket három nap és három éjjel láttatok mindenütt, ti, akik vártátok a
               szabadulást, és bizonyságot tehettek róla, hogy ők megérdemlették ezt a címet: “A
               jók java.” Optimates.</p>
            <p>Éjfél után két órakor már minden utca meg van népesülve; száz meg száz úszó jármű
               szeldeli az árt. A legtöbb csónakon, dereglyén Szitányi név olvasható. A derék
               nagykereskedő a vész kitörése pillanatában sietett minden hajóját, egész szolgálati
               személyzetét nemeskeblűleg a hatóságok rendelkezése alá adni. Bizonnyal ő is készen
               volt a veszélyre, ő is számította annak közelgő perceit, de számította nemes
               áldozatkészséggel, s midőn megkondult az óra, az áldozattevő nem találta elégnek
               vagyonát letenni a nyomor oltárára, magát az áldozattevő kezet is odaadta, és ment
               fáradni napszámosaival egy sorban.</p>
            <p>A küzdők, a szabadítók a legveszélyesebb utcákon találkozhatának egy barna, izmos
               vállú férfival, ki dörgő, mély szóval hívta fel a nyomort, hogy jelentse magát, s
               ahol romokat talált, mindenütt megállt elébb, nem maradt-e ottan élő, nem
               hallatszik-e a halálküzdelem nyögése, s úgy kereste, úgy kutatta a szenvedők
               rejtekeit, mintha azoknak vesztesége volna az övé, az ő fájdalmuk az ő fájdalma, az ő
               menekülésök az ő menekvése. Pedig e férfi talán ez órában minden vagyonát elveszti.
               Ez Füstkuti, a nyomdász. A hullám az ő nyomdájába is betört. Annyi szorgalmas év
               keresménye, annyi fáradság jutalma ott lett semmivé a vizek között; de a nemes lélek
               nem ér rá most saját vagyonát menteni, becsesebb annál a polgárok élete. A ház,
               melyben lakik, tömör boltozaton épült; alant a hullám foglalta el veszendő vagyonait,
               fenn az emeleten száz meg száz menekült áldja szabadítóját, kiknek éltét ő foglalta
               vissza a hullámtól, s kiket étellel, itallal és meleg nyughellyel ő lát el, rájok
               költve el, amije még vagyonából megmaradt.</p>
            <p>Mindenütt új meg új jelenetei a csodának, a borzalomnak, a fényes polgárerénynek és a
               mély förtelemnek!</p>
            <p>A Leopoldváros egyik utcájában a segélykiáltozás közé vad, embertelen szitkok
               hangjait halljuk vegyülni. Istentagadó rablók járnak ott az éj borzalmában, s a
               védtelen könyörgőkét a mély sötétség közepett ingó házaikban fosztják ki, elrabolva
               tőlük, amit azok vagyonuk romjai közt legbecsesebbnek találtak. A rettegők örömmel
               látják jönni a csónakot, mely őket biztos révbe vigye, s midőn átadták magokat nekik,
               akkor ez emberarcú ördögök mezetlen rakják ki őket a puszta romokra. Hol van most az
               Isten, aki őket megbüntesse?! Szabad a bűnnek a vásár! Nézzétek, hogy bujdoklik
               csónakával a sötétben a gyalázatos szenvedély a házak falai mellett. Bele ne lépj,
               ifjú, szép hajadon, ki a szabadulást várod; a kéjenc förtelmes karjai várnak ott, ki
               az Isten ítéletóráját alkalmasnak találta arra, hogy undok bűnökkel népesítse meg az
               éjt. Elhal a sikoltás a fekete éjben. Ha hallaná is valaki, hogy jöhetne segíteni?
               Alant az ár.</p>
            <p>De mégis van, aki hallja; hallja az Úr! Íme, fáklyafény közeleg a sötétben a rablók
               felé, s egy csónak sikamlik alá gyorsan az utcán. Benne ülnek a jurátusok, a mi
               ismerőink.</p>
            <p>– Megállj! – ordít a gazokra Kovács; társai fegyvert ragadva állnak a csónakban, mely
               nyílsebesen közelít a rablók felé.</p>
            <p>A kéjenc csónaka elfutott, magányos martalékát elhagyva a romok között, de a rablók
               szembeszálltak. Három csónakjok volt nekik, az ifjaknak csak egy. A megrabolt nép
               áldva, buzdítva nyújtja kezeit a bosszulók csoportja felé, míg átkozva mutat a
               szörnyetegekre.</p>
            <p>– Előre, barátim! – kiált Kovács, merészen odakormányozva a csónakot a rablók közé;
               hárman vannak egy ellen. Az mit sem tesz. Himpellérek azok, ti pedig jó vitézek
               vagytok, kard van kezetekben, vágjatok közéjök! Úgy, ni! Az egyik csónak már a falnak
               szorult. Azt a felingerelt nép kövekkel fogadja, révészei kénytelenek kiugrálni a
               vízbe, hogy a két tűz közől megmeneküljenek. De a másik kettő dühösen áll ellent.
               Sikerült nekik a jurátusokat közreszorítani; a jámbor Bogozy a csónak orrán állva
               már egy ütést kapott a homlokán csáklyával, a többit számba sem vette, s Kovács
               kardja markolatban törött ketté, amint az egyik rabló a nehéz evezőlapáttal
               nekisújtott. Már két-három csáklyát döftek csónakuk oldalába, s azon törekesznek,
               hogy azt felfordítsák, amidőn egyszerre a rablók háta mögött egy váratlan ellenfél
               kiáltása riad fel. Füstkuti jő ott, a nyomdász; a futó kéjencet éppen az útban fogta
               el, s csónakát elvette, a magáé után kötve, amidőn meghallá a kardcsattogásokat.
               Éppen jókor érkezett. A rablók nem várják be, hogy odaérjen, hanem megfordítják
               hajóik orrát, s egy melléksikátoron keresztül menekülnek a Duna felé.</p>
            <p>– Utánok! – kiáltanak az üldözők; s végigkergetik a gaz orvokat a vízben úszó
               utcákon, kik iparkodnak nyomot veszíteni a tekervényes sikátorok között.</p>
            <p>– Megálljatok! – dördül meg egyszerre a közelből egy erős férfihang. Izmos, magas
               férfi jő szemközt csónakkal, egyenesen a rablókra. A derék mészárosmester Dorn az,
               csónakja tele van menekvőkkel. A rablók körül vannak fogva. Nincs mit tenni más,
               keresztül kell nekik törni magokat. Hátul az erősebb ellen, egész erővel a
               gyöngébbnek kell fordulniok. Az egyik csónak emberei előreszegzett csáklyákkal
               rohannak a mészárosmesterének. Egy izmos mészároslegény áll felgyúrt karokkal a
               csónak orrában, s két marokra fogja az evezőlapátot. Ne hagyd magad, fiam! A rablók
               nekidöfnek a csáklyákkal, az evező egyet süvölt a levegőben, s ahová lecsapott,
               egyszerre két zsivány bukott le alatta. Emberül van, fiam, remekbe sem adhattál volna
               külön csapást! A rablók meg vannak szorítva; a jurátus, a nyomdász és a mészáros
               kezei képzelhetni, milyen kék és zöld nyomokat hagynak magok után, ahol
               megmarkolásszák őket. Egy nagy terebély fához viszik őket. Megérdemlenék, hogy arra
               akasszák fel sorba; de azt nem fogják cselekedni. Azon fát egy egész család lepte
               meg, mely omlott házából oda menekült fel. Most a családot leszedik a csónakba, s a
               rablókat rakják fel a fára. Ott hadd várjanak addig, míg valaki értök jön, hogy
               ítéletet tartson fölöttük. Az elvett csónakot aztán felosztják a győztesek egymás
               között, s mennek tovább ítéletet, igazságot tartani azok fölött, kik e borzalom
               éjszakáján a bűnnek virrasztanak.</p>
            <p>A diadalmas hangok elmúlnak, a fáklyafény lassankint eltűnik szemeink elől, ismét
               sötét, fekete utcákon megyünk végig, a hömpölygő ár mentiben, a kivilágítatlan házak
               előtt. Minő zilált kép tűnik fel újra előttünk!? Egy sziget a vízözön közepett,
               melyen a fél város menekvő népe gyűlt össze; ez az Új tér. Kétszáz lépés előre,
               kétszáz lépés oldalra, és körös-körül a fagyos hullám. Ezen a körülzárt téren ezer
               meg ezer férfiú, nő, gyermek, akiknek nincs semmi biztosságuk, egyedül az élő Isten
               ott fenn. A menekvő emberek között félénken húzzák meg magokat a kóbor állatok
               csoportjai is; háziebek, lovak, tehenek, mik hazulról elszabadultak, s miket az
               ösztön ide vezetett, úgy kiáltanak, úgy nyögnek, úgy üvöltenek, mintha a világ
               romlását éreznék előre, s húzódnak az emberek közé, akik oly tehetetlenek, miként ők
               magok. A tér vásári bódékkal van most tele, az idegen kereskedők megnyiták sátoraikat
               a jövevények előtt, s ott várják a futókkal együtt az utolsó menhelyen a közelgő
               órákat, könyörögve, imádkozva, térdepelve. Még jobb itt a kunyhók alatt. Ime, a magas
               paloták itt körös-körül, hogy ingadoznak. Mint a villámfutás terjedt el a csoportok
               között a híre, hogy a roppant Derra-ház, egyike a város legszilárdabb épületeinek,
               összeomlott! A szörnyedés láza növekszik. Mi történik ennyi emberrel, ha az áradat
               még nehány lábnyira emelkedik? Itt egymás karjai közt fognak meghalni mindannyian.
               Rémület látni, mint bontják az előrevigyázóbbak a vásárgunyhók tetőit, hevenyészett
               tutajokat rovátkolva belőlök. Óh, Úristen, hát el fogod süllyeszteni ezt a várost? A
               vásártér közepén félelemgerjesztő ének szokatlan hangjai hallatszanak. Ott a héber
               kereskedők vénjei gyűltek össze egy fabódéban, azt kivilágíták ünnepi lámpáikkal,
               magokra teríték halotti lepedőiket, letevék a szentírást a földre, s arcra borulva
               körüle, imádkoztak az erős bosszúálló Zebaoth istenhez, s ott siratták az
               elenyészendő világot, melyre elbocsátá a haragvó Jehova az ő pusztító angyalait, és
               nincs, aki megvédelmezzen bennünket azok ellen. A rémület éjszakájában oly
               borzasztóan hangzanak a vének siralmai, hogy a bátrabb szív is megdöbben hallatukra.
               Igazán vége volna-e hát mindennek ez éjszakával? Száz lépéssel odább orgonahang és
               zsoltárok éneke zeng az éjben. Ez a protestánsok templomából jő, hol a nép ezrei
               kiáltanak Istenhez az utolsó menedékhelyről. Éjszakai ima, éjszakai ének! Kiben ne
               remegne a lélek? És távol a hullám moraja zúg, és távol a nép siralma üvölt...</p>
            <p>Összeomlanak a magas paloták is, nemcsak a nyomorultak gunyhói. Amott egy kétemeletes
               ház erkélye hajlik alá; átellenben földszinti vityilló tetejét nyaldossa a hullám. A
               palota urát megmenték, a gunyhóban minden csendes. Amott gazdag kereskedő, itten
               szegény asszony lakott. A kereskedő, midőn a csónakba lépett, s életét megmenté, csak
               akkor jutott azon gondolatra, hogy pénztára, minden iratai a házban maradtak. Nosza,
               fel! Ki lesz a bátor, aki azokért visszamegy? Ötezer pengő a jutalma, aki a pénztárt
               lehozza. A révészek fejöket csóválják. Nagyon meg kellene annak unnia életét, aki így
               kísértené a sorsot. Senki sem ajánlkozik rá. Ekkor egy kopott, szegényes napszámos
               evez oda rongyos lélekvesztőn a gazdag úrhoz, s ajánlkozik, hogy ő lehozza a
               pénztárt. A kereskedő tétovázás nélkül nyújtja át kulcsait. A napszámos már a ház
               előtt van, midőn hátratekint, s meglátja, hogy a szomszéd gunyhó padlásablakából
               valami fehér int felé. Egy szegény vénasszony integet onnan kendőjével; szólani már
               nem bír, csak a kendőt lobogtatja. A napszámos visszafordul:</p>
            <p>– Megbocsásson, jó uram – szól a kereskedőnek –, elébb ezt a nyomorultat szabadítom
               ki innen, az ön pénztára azután is ráér – s azzal a kicsiny ház tetejére szökve,
               megragadja az aggnő kinyújtott kezét:</p>
            <p>– Ide hozzám! – kiált az ájuldozónak... Azon pillanatban ropogva dűl össze az épület,
               s a hullám összecsap mind a kettő fölött. A kereskedő háza még órák múlva is
               fennállt; a nemes lelkű szabadító ott veszett a romok között. De megtalálta őt, aki
               minden nemes halálát feljegyzi – az Isten...</p>
            <p>És ennyi szép, ennyi megragadó jelenet között volt még egy lélekemelő tünemény: a
               katona mint honpolgár! Amint a veszély kitört, a hadparancsnokok gyorsan gátakat
               vonattak a kaszárnyák előtt, hogy az ár azokat el ne foglalhassa, s míg a helyőrség
               egy része hatalmasan küzdött meg az erőszakos elemmel, elűzve azt udvarai elől,
               azalatt a többiek úszó tutajokon, hidászdereglyéken indultak ki a nemes csatába, hol
               nem halált, de éltet kelle osztogatni, s a megszabadított szerencsétleneket
               odahordták kaszárnyáikba, ott átadta neki a katona meleg szobáját, fekhelyét, kész
               ebédjét, megosztá kenyerét velök, s ápolta a betegeket, vigasztalta a szenvedőket,
               mintha teljes életében azt tanulta volna.</p>
            <p>Egy magas épületből mindenki megmenekült már, csak a legfelsőbb emeletben van még egy
               családapa beteg nejével és gyermekeivel; egy csónak érkezik oda bátor harcfiakkal,
               megállnak az összevissza repedezett ház alatt, s kiáltják fel neki, hogy kössön
               össze lepedőket, és azokon bocsássa le egyenkint családja tagjait. Az ember követi e
               találékony eszmét, s egyenkint leeregeti nejét, gyermekeit, kiket a derék harcfiak a
               csónakba elhelyeznek. Midőn az utolsó gyermek is lent van, egyet roppan a ház, s az
               egész előfal mennydörögve zuhan alá, csak a két oldalfal áll még, a tetőzet
               gerendáitól összetartva. A csónak menekülni kénytelen az omló kőzápor elől. De a
               megmentett gyermekek sírva karolják át a bátrak térdeit, s kezeiket ölelve esengnek,
               hogy atyjokat is mentsék meg számukra, ne vigyék el őket innen atyjok nélkül. Ekkor
               egy fiatal hős kiválik a többi közől, kiszökik a kőhalomra, egy aláhajlott gerendán
               felkapaszkodik az emeletbe, s keresi az apát. Az ájultan fekszik a szétnyílt
               padozaton. A bátor harcfi hirtelen körüle csavarja a mentőlepedőt, s gyorsan
               lebocsátja az aléltat az ablakon. Úgy recseg-ropog minden körülötte; a halál torkában
               áll. Egy perc múlva a gyermekek örömkiáltása tanúsítja, hogy az apa meg van mentve;
               erre egy irtóztató roppanás következik, az egész ház omlik, bomlik, a tető is
               alázuhan. Hidegvérrel, meleg szívvel hallja a derék bajnok e halálos rémhangokat, s
               egy kiálló gerendáról azon percben, midőn minden összeomlik, a víz közé veti magát, s
               a bámulat örömriadása között úszik ki mentőcsónakához. Nevét nem jegyezte fel senki a
               deréknek, csak annyit tudni róla, hogy tüzér volt.</p>
            <p> Vajon hogy fogna esni, ha ennyi borzalmas jelenet között egyszerre csak valaki
               elnevetné magát?</p>
            <p>Hallga! Ez valóban kacaj: Ép, tele torokból jött jókedvű röhögés, ahogy csak az ember
               víg mulatságok alkalmával szokott nyeríteni, kedves anekdoták fölött.</p>
            <p>Egy csónak evez végig a szomorú utcákon, benne öt vagy hat férfialak ül, azok
               nevetnek oly jóízűen, hogy szinte elnémul bele a veszélykiáltás, a haldokló nyögése,
               s mintha gonosz csúfolódó szellem kísértene a vész közepett, gúnyolva az imádkozókat,
               oly borzasztóan, oly visszásan hangzik e kacagás a puszta falak között.</p>
            <p>Ah, ezek a mi kedves ismerőink, báró Berzy, Misztizláv, Emánuel barátunk, Abellino és
               még egypár jeles gavallér, kik egy csónakra tettek szert, s kedélyesen hajókáznak
               alá-fel, gyönyörködve e nagyszerű látványban.</p>
            <p>– Fameuse! Grandieuse! – kiáltá minden utcaszegletnél Misztizláv barátunk, mire báró
               Berzy azt válaszolta, hogy ennél sokkal különb áradást látott Szentpétervárott, midőn
               a Néva elszakasztotta a gátat s az árbocos gályákat a császári palota udvarában tette
               le, s a színházból hazatérő hintókat Kronstadt előtt fogdosták ki. Olyan itt nem tud
               lenni!</p>
            <p>Abellino a csónak fenekén ült, mert ő becses személyét inkább féltette, mintsem a
               jelenet nagyszerűségét élvezhette volna, s igen könyörgött nemes barátainak, hogy fel
               ne fordítsák a csónakot, mert az ember könnyen katarrust kaphat, ha ilyenkor
               megfürdik.</p>
            <p>A kacajra az adott okot, hogy amint a Váci utcán végigeveztek a kéjcsónakázók, egy
               második emeleti ablakban valami fiatalembert pillantának meg, ki igen sajátszerű
               munkával volt elfoglalva. Menekülnie nem lehetett, de ha lehetett volna is, nem volt
               hova. Az ifjú sokkal jobbnak találta meleg szobájában bevárni a veszedelem végét,
               hogysem ismeretlen kilátások fejében magát nyakig benedvesíteni. E helyzetben csupán
               egy ijesztő körülmény tűnt fel előtte, az nevezetesen, hogy bekövetkezvén az éhség
               órái, mit cselekedjék akkor. A furfangos jurátus – mert mi is lehetett volna egyéb –
               azt gondolta ki tehát, hogy egy hosszú spárgára szegből csinált horgot alkalmazott, s
               azt lebocsátva a második emelet ablakából, amint a rohanó víz a vásártereken
               felkapott fagunyhókból csoportosan hozta alá a vízszínen úszó gyümölcsöt, zöldséget
               és kenyereket, azokat ügyesen horgára keríté, s felvonta magához. A kéjcsónakázó
               gavallérok előtt ez egészen új élelmezési rendszer oly bizarrnak, oly mulatságosan
               bohónak tetszett, hogy lehetetlen volt magokat visszatartóztatniok, miszerint az
               utcán végig ne kacagjanak rajta. Már azt még a zseniális bárónak is meg kellett
               engedni, hogy hasonló zsánerkép a club of travellers asztalán sem fordult még elő,
               aminthogy e jelenetet rögtön le is rajzolá térdére fektetett tárcájába, mihez Emánuel
               barátunk tartotta a lámpást.</p>
            <p>A kedélyes mulatságot néha megzavarja a háztetőkön, ablakokban álló szerencsétlenek
               segélykiáltása, kik az előttük elhaladó csónakosoknak szívszaggató hangon
               könyörögnek, pazarolva isten nevét reájok. Az ilyen jajveszéklést hallani nagyon
               kellemetlen. Báró Berzy vállalta magára, hogy e mulatságrontó megszólításokat
               talpraesett élcekkel fogadja. – Elmésségét bámulni merjük.</p>
            <p>Egy tisztes asszonyság kiált le hozzájok valami erkélyről.</p>
            <p>– Sajnáljuk, madame – szól a báró kalapot emelintve –, nem vagyunk látogatáshoz
               öltözve.</p>
            <p>Milyen jeles élc!</p>
            <p>Másutt szegény, rongyos ember kapaszkodik a lámpásvasra. – Ne búsulj, fickó! –
               vigasztalja báró Berzy. – Akit az istenek függni rendeltek, nem hal az a vízbe.</p>
            <p>Gyönyörű tréfa.</p>
            <p>Összerepedezett házak előtt megállanak, becsengetnek az ajtón, s Tivadar bekiált:</p>
            <p>– Hej, házmester! Nincs ebben a házban kiadó szállás? Pompás egy ötlet.</p>
            <p>Egy óra előtt azt gondolta ki az elmés báró, hogy csónakával odaevezett egy házhoz,
               melyben a jeles ifjúság által közönségesen ismert hölgyek laktak. Azok mind künn
               ültek az ablakban, s várták a szabadulást, remegő szívvel, mint más bűnös ember.</p>
            <p>– Ide, szép istennők! Itt a szabadító! – kiálta a vidám báró, s a kellemetes ifjak
               leszedték magok közé a félénk nimfákat, s azután egy óra hosszat keresztül-kasul
               hajókáztak velök a város minden utcáin, oly bolondul hintázva a csónakot, hogy a
               némberek sikoltozva rimánkodtak nekik, hogy inkább tegyék ki őket valamelyik puszta
               házba, csak ne gyötörjék tovább; végre aztán visszavitték őket oda, ahonnan elhozták,
               s újra kirakták a hajóból.</p>
            <p>Ily tréfák közt folytak le a vidám mulatság órái. Abellino a csónak közepén puncsot
               főzött, melytől a vigadó csoport oly derült hajnalkedvbe kezdett jönni, hogy utoljára
               még egy barcarola énekléséhez is hozzáfogtak. Csak az a kár, hogy gitárt
               elfelejtettek magokkal hozni.</p>
            <p>Midőn a zseniális báró a legszebb fisztulákat vágta, mihez Miszti gyönyörű tremoló
               félhangon gargarizálta a contrealte-ot, Emánuel barátunk küzdvén gugaszakadtából a
               baritonnal – íme, egyszerre fényes tünemény kezd támadni előttük az utca túlsó végén,
               s a kíváncsi ifjak egy tágas dereglyét látnak szemközt úszni, körültűzködve
               üvegharangok alá borított fáklyákkal.</p>
            <p>Az evezőlegények mind fényes, ezüst vállszalagos cselédek, a kormányos aranyhajtókás
               egyenruhába öltözött férfi; a hajó közepén egy fiatal, karcsú alak áll, kezében
               hosszú csáklyával. Feje födetlen, magas homlokára izzadt csigákban feküsznek
               gömbölyű hajfürtjei, szelíd szemeiben, hosszúkás komor arcában mély megilletődés
               tükrözi magát; látszik rajta, hogy együtt sír azokkal, akik ott körüle vannak, s
               kezeit áldva csókolják. Az egész hajó árva menekvőkkel van már tele.</p>
            <p>– Ki lehet az? – kérdik egymástól a jeles ifjak. Valamennyi mind közellát, s
               szerencsétlenségre senki sem hozott magával opernguckert. Csak midőn már húsz
               ölnyire ért hozzájok a dereglye, akkor veszik észre az ifjú mellén a hímzett
               csillagot, s megismerik a főherceget.</p>
            <p>Az ifjú herceg régebben szemügyre vette őket.</p>
            <p>– Önök danoltak oly szépen, uraim? – kiált reájok csengő, tiszta hangon, s
               magyarul.</p>
            <p>Báró Berzy nagy ügyességgel felelt:</p>
            <p>– Ámbár ez éjszaka nemigen hasonlít a velencei karneváléjhez, fenség.</p>
            <p>– Valóban nem. Régen járnak már önök az utcán?</p>
            <p>– Kezdet óta, fenség. Jelen voltunk a gátszakadásnál, láttuk mint omlott össze a
               legelső ház, hogy hágott az árvíz utcáról utcára. Mindez nagyszerű volt, grandieuse;
               csak az a kár, hogy én ennél már szebb jelenetet láttam Szentpétervárott, midőn a
               Néva elszakasztá a gátat s a vitorlás hajókat a cári palota udvarában tette le; olyan
               itt nem tud lenni.</p>
            <p>– Veszett-e emberélet áldozatul? – kérdé a herceg elfogódott hangon.</p>
            <p>– Óh, mi az, fenség? – vigasztalá a báró. – Szentpétervárott, mikor a Néva
               elszakasztotta a gátat, négyezer ember veszett a hullámok között, nem számítva a
               hajókon levő muzsikokat, akiket lesepert a tengerbe. Olyan itt nem fog lenni!</p>
            <p>– De reménylem, hogy önök siettek embertársaikon segíteni.</p>
            <p>E kérdés olyan hangon volt föltéve, miszerint kitérő feleletet nem lehetett rá
               adni.</p>
            <p>– Megvallom, fenség, az ilyesmit az ixioni munkák közé számítom, sőt tudom érteni
               Bajazidot, ki az ütközetben minden bajnokát elvesztvén, midőn egyedül úsztatott át a
               folyón, észrevevé, hogy egy harcosa lova farkába kapaszkodva, menekül vele; ekkor azt
               mondá, ha elveszett a többi, vessz el te is, s levágta a menekvőt. Mit csinálnék egy
               emberrel, kettővel, annyi közül? Különben is azt tűztem ki hivatásomul, hogy a club
               of travellers számára részletesen leírjam ez eseményeket, s apróságokkal nem
               foglalkozhatom.</p>
            <p>Misztizláv tenyereit dörzsölé örömében, hogy ilyen szépen kivágta magát a zseniális
               báró, míg Abellino aggódva nézett majd reá, majd a főhercegre, nem érthetve minden
               szót a beszélgetésből.</p>
            <p>– Jöjjenek önök utánam – monda az ifjú herceg, egy csáklyalökéssel elhagyva a jeles
               ifjakat.</p>
            <p>– Szerencsénknek tartandjuk – mondanák azok egyszerre, s követék az ifjú főherceg
               járművét.</p>
            <p>A főherceg felvonult az Úri utcán, néhol megállva, ahol éppen segélyre volt
               szükség.</p>
            <p>Az Úri utca végén, a ferencrendi templom és a Kúria-épület között van egy kis emelt
               tér, mely szárazon maradt, mint valami kis sziget. E szűk tér lovakkal s marhákkal
               volt jelenleg tele, miket bérkocsisok, szegényebb emberek hajtottak ide; kik ide
               menekültek, azokat a jámbor atyák s a Kúria titkári és levéltári ügynökei helyezék el
               a középületek veszélymentes nagy termeibe, csak egy-egy izmos legény, szőrruhás
               szerzetes vagy kardos jurátus jött-ment a körülzárt szigetkén, keresve, ha nincs-e
               valami gyámoltalan menekvő a bömbölő, nyugtalankodó állatok között. A főherceg ide
               irányzá dereglyéjét.</p>
            <p>Amint annyira közelítettek a szárazhoz, hogy a lapátok a kövezetet horzsolták,
               megállítá dereglyéjét, s odainté a bárót csónakával.</p>
            <p>Az sietett nagy készséggel.</p>
            <p>– Méltóztatik parancsolni?</p>
            <p>– Tessék kiszállni a csónakból!</p>
            <p>– Hová, fenség? – kérdé az megdöbbenve.</p>
            <p>– Akárhová, a víz már nem mély. A csónakot majd átadom másnak, aki jobb hasznát tudja
               venni, mint mulatságból alá s fel hajókázni rajta.</p>
            <p>Ez rettentő ítélet volt a mi ifjainkra. Valamennyien úgy érzék magokat, mintha a
               csónak forogna velök. Csak báró Berzynek volt elég lélekjelenléte oppozícióra
               gondolni.</p>
            <p>– De könyörgünk, fenség, mi gentlemanek vagyunk, nemesemberekkel nem szokás így
               bánni.</p>
            <p>– Aki ily országos csapásból mulatságot tud csinálni, akinek nincs szíve a
               szerencsétleneken segíteni, az előttem nem nemesember. Tessék csak kiszállni, uraim,
               és tessék megpróbálni, mit tesz az: veszélyben lenni, és imádkozni a
               szabadulásért.</p>
            <p>– De enfin, ez privát ügy, fenséges, uram, és nem tartozik semmi tribunál, semmi
               jurisdictio elé. És utoljára is, én kozmopolita vagyok. Az én anyám egy herceg
               Korsovszky leány volt, én született orosz vagyok anyai részről, nekem nincs semmi
               közöm Magyarországhoz, én lehetek oly közönyös, mint akármely más idegen!</p>
            <p>– Vessétek ki őket a csónakból! – kiálta indulatosan a főherceg, egészen magánkívül
               ragadtatva ennyi arcátlan cinizmus által. – Fordítsátok fel a hajót!</p>
            <p>Azon pillanatban megragadák a főherceg kísérői csáklyáikkal a csónakot, s a zseniális
               báró, ki eddig összefont karokkal, napóleoni pozitúrában beszélt a főherceggel, e
               mozdulat által kényszerülve volt leülni, s megfogózni a csónak párkányába.</p>
            <p>Társai megrémülten ugráltak ki a csónakból, mégpedig Misztizláv legelöl, s iparkodtak
               kimenekülni a szárazba, csak Abellino feküdt végig a csónakban ijedten, és
               rimánkodott a bárónak, hogy adja meg magát diszkrécióra, és ne kockáztassa társai
               életét.</p>
            <p>– Kinek van kedve a csónakot átvenni embertársai szabadítására? – kiálta ekkor a
               téren állókhoz a főherceg, mely felszólításra egyszerre három-négy izmos ifjú szökött
               oda, s megkapva a hajó orrán levő láncot, annál fogva kivontatták azt a szárazra a
               benne levő két gavallérral együtt.</p>
            <p>A támadt zajra a Kúria épületének ablakain több odamenekült előkelő hölgy jelent meg,
               kik kendőikkel elismerőleg integettek a főherceg felé.</p>
            <p>– Ah, itt szép dámák vannak! – monda báró Berzy, mintha ebben a pillanatban semmi más
               egyéb gondolni valója nem volna. – E szép dámákkal meg kell ismerkednünk. S azzal,
               mintha éppen csak ez az egy ok bírta volna reá, hogy a csónakot elhagyja, kilépett
               abból nagy pípesen, büszkén összevissza gombolva kabátját, először jobbról balra,
               azután balról jobbra, s tökéletesen courtoisie-val üdvözlé az ablakból letekintő
               úrhölgyeket, s szüntelen fölfelé nézve, úgy nekiment egy riskatehénnek, hogy alig
               bírta a sálját kiszabadítani a szarvai közől.</p>
            <p>Társai megszégyenülve követték, mint kiknek orruk vére folyt. A zseniális báró
               vigasztalta őket, hogy ne búsuljanak, itt is elég mulatságos kaland vár reájok, a
               Kúria teremei mind tömve vannak szép hölgyfélével, ebből még ezerféle regényes
               helyzet, tréfa és bohóság fejlődhetik ki. Ott azonban azt a vigasztalást kapták, hogy
               a felső teremek nők és betegek által levén elfoglaltatva, tessék az alsó termekbe
               vonulni, hol a férfiak vannak elkülönözve.</p>
            <p>– Sacrebleu! – kiálta Berzy – micsoda semmirekellő lehet az, akinek ilyenkor is
               eszébe jut ez a pedantéria? Mikor felfordul a világ, legalább az ember azt
               profitírozhatná, hogy szabadabban társaloghasson.</p>
            <p>Kénytelen voltak azonban az alsó teremekbe vonulni.</p>
            <p>Fi donc! Milyen atmoszféra volt az! Zsíros parasztok, rongyos kézművesek, síró-rívó
               kölykek s mindenféle csőcselék egy bűzös rakásban. Ah, ezt nem lehet kiállani. Inkább
               ki az ökrök és tinók közé! Ott a zseniális bárónak sikerült egy bérkocsislovat
               kibérelni, s arra felülve, legalább gentlemanhez illő helyzetben tölteni az
               éjszakát.</p>
            <p>Csak Abellino maradt a csónakban. Ő kinyilatkoztatá, hogy inkább kerékbe hagyja
               töretni magát, de lábait be nem nedvesíti. Ő különben is, könyörög alássan, semminek
               sem oka. Ő mindent akar, és szívesen segített volna, de társai a lelketlen
               semmirekellők. Ő ezentúl is a csónakban kíván maradni, s inkább húzza az evezőt, csak
               ne tegyék ki a partra. Az emberek megengedték neki, hogy ott maradjon, hanem azután
               ők kérték, hogy ne cselekedje azt, hogy evezzen, mert mindnyájokat felforgatja, csak
               maradjon veszteg a hajó orrában.</p>
            <p>A főherceg hajója ismét továbbment, a parton állók üdvriadásától kísérve; oly tömve
               volt már menekülőkkel, hogy egész a párkányaig süllyedt a vízbe. E drága teherrel
               indult neki a bátor fejedelmi ifjú a tengerré áradt Dunának, hogy a zajon keresztül
               vigye őket Budára. Nem kellett félnie; ahol annyi tette van az erénynek, ott sok keze
               van Istennek. Az úszó jégtáblák kikerülik, félretérnek a szent teherrel rakott hajó
               előtt, mintha láthatlan jó szellemek vezetnék azokat félre, s a fényes jelenet mint
               tündér tünemény sikamlik át a háborgó folyam fekete tükrén, melybe tűzcsillámot
               vetnek a királyi várnak kivilágított ablakai.</p>
            <p>Ah, ott is ébren vannak ezen az éjszakán!</p>
            <p>Egy ősz fejedelmi férfi, a főherceg-nádor lakik ott, ki ezen az éjszakán hatvanhat
               szobáját a királyi várnak nyittatá meg a szerencsétlenek előtt, saját termeiből
               kiköltözött értök, s mint atya, ki gyermekeit várja, áll ajtajában, vigasztaló szóval
               fogadva az érkezőket, s nyájasan, érző részvéttel vezetve fel úri termeibe a sápadt,
               reszkető népet, kiket daliás fia a halál örvényei közől kiszabadított.</p>
            <p>Fenn a fényes termekben gyöngéd ápoló kezek fogadják a szenvedőt, a boldogtalant; egy
               édes jó anya arca mosolyog mindenki elé, egy oly édes, szelíd női arc, melynek
               láttára elfedi a szenvedő bánatát és veszteségét. Mindenkit ő helyez el, figyelmét
               nem kerüli ki senki. Nagyobb része a megmentett népnek beteg, gyámoltalan, kór;
               azokat híven ápolja, gyógyítja, vigasztalja biztató anyai szóval.</p>
            <p>Egy nagy kórház a királyi vár, hol a sóhajtások között hálaadó ima hangzik széjjel a
               magas gondviseléshez, ki a kétségbeesőt ide vezérlé, s a lázas szenvedőknek úgy
               tetszik a mély éjféli órákban, mintha égi derű között egy túlvilági hölgyalak
               járna-kelne ott közöttük, oly bájos, oly szelíd, oly jó, mint minőket az oltárképekre
               festenek, mint egy édes, ifjú testvér ama szegény házakból, kinek ápoló kezétől
               megenyhül minden fájdalom, még az is, ami a lélekben rág, még a veszteség fájdalma,
               még a kétségbeesés is, kinek édes zengzetű szavára meg kell gyógyulni a szívnek,
               kinek égi mosolyától el kell múlni a bánatnak, mert e tünemény mosolygása és beszéde
               boldogabb jövők reménye.</p>
            <p>Pedig az nem tünemény. A bájos, szende hercegnő az, Magyarország nádorának tündeszép
               leánya, akit úgy szeretett az egész nemzet, úgy szeretett – mint egy szentet.</p>
            <p>Ama három gyásznapon éjjel-nappal ottan járt ő – e mennyei vigasztalás a siralmas
               népek közt.</p>
            <p>Miért kellett neki olyan korán az égbe szállni!</p>
            
         </div>
         <div type="chapter">
            <head>XI. A cenki szenvedő</head>
            <p>Három nap és három éjjel tartott Isten látogatása Pest felett, három nap és három
               éjjel hangzott siralom és jajszó a főváros kapuin belől; harmadnapra lefutott az
               utcákról az ár, és akkor elcsendesült minden.</p>
            <p>Ah, milyen reggel volt az, milyen látvány, milyen szomorú kép! A város kétharmad
               része romban feküdt, egész népes utcák helyén egy-egy magányos ház állt csak, az
               utcák végig fölszántva s behintve iszappal, a rút fekete sár közt félig eltemetett
               hullák, miket a gúnyos elem arccal fölfelé szokott fordítani; itt a lovag, amott
               paripája, anya és csecsemő egymás keblén fekve, karjaik oly szorosan fagyosan vannak
               egymás körül fűzve, hogy nem lehet őket elválasztani, egy koporsó kell mind a
               kettőnek; romokkal fedve a zajos vásártér, ferdére nyomva, összerepedezve a napok
               előtt még oly pompás házak, mik állva maradtak, mintha tűnődnének, hogy ne
               omoljanak-e ők is a többi után.</p>
            <p>Aki nem sírt eddig, sírhatott most.</p>
            <p>Menjünk haza.</p>
            <p>De hová? Nincs többé otthon. Alig ismeri meg romjaiban a házat, ki egykor benne
               lakott. Amit benne hagyott, jobb, ne is keresse. A gazdag pompája, a szegény
               szegénysége mind egy sorsra jutott; nyomor az, ami ott maradt.</p>
            <p>Most sírt még csak, aki nem sírt eddig.</p>
            <p>Nem három nap, egy egész század múlt el. Az idő visszafelé haladt, és ami élt, az
               mind nem születetté lőn.</p>
            <p>Az egész országon végigsikoltott e rémkiáltás</p>
            <p>“Nincsen Pest!”</p>
            <p>A gyönyörű, a kedves város, melyre öröm volt gondolni, hová minden ember úgy ment,
               mintha hazamenne, melyhez a legboldogabb jövendő reményeit köté minden honfi, mit
               képzeletében még szebbnek tudott alkotni a jövendőben, mint amilyen eddig vala,
               honnan szellemi magasságát, anyagi jólétét várta eljövendőnek a nemzet, az ország
               középpontja, a nép szíve, íme, nincs többé; nincs, nincs, nincs.</p>
            <p>A szép remények, a büszke álmak és annyi évek fáradságos iparkodása semmivé téve,
               lerontva, az ábrándokat éppen úgy eliszapolta a hullám, miként az ipar kézzelfogható
               teremtményeit.</p>
            <p>Hetekig, havakig jártak a bujdosók az ország minden vidékein, kik egykor Pest lakosai
               voltak, s a romlás napjai után elhagyták feldúlt lakhelyeiket, menhelyet esdve idegen
               megyékben. Még az élő nép is elvándorol az ország fővárosából, nincs mit keressen ott
               többé; megy, aki mehet távol rokonai után; kinek rokona sincs, az megy koldulni;
               tisztes jámbor arcok járnak házról házra, kiknek szeméből kiesik a könny, ha
               alamizsnát kell kérni, s ajkaik szokatlanok még a keserű “isten fizesse meg”
               kimondásához.</p>
            <p>Óh, mint a hideg láz, terjed ez a betegség az ország minden ereiben végig. Mindenki
               érzi, mindenki siratja ezt a keserű bánatot. Nincs többé hol örülni a magyarnak.</p>
            <p>E napokban betegen feküdt cenki kastélyában az a férfi, kiről egykor a történet ne
               mondjon más emlékmondatot ennél: “Legjobban szerette hazáját”, és tudni fogja róla
               mindenki, hogy ki volt.</p>
            <p>Már akkor, ahogy ezek történtek, régóta küzdött ő faja jóléteért, más utakon, más
               eszközökkel, mint aminőket az eddigi nagyok használtak, s éppen azért kétszeres
               fáradsággal, mert nemcsak elleneivel volt harca, hanem saját ügyfeleivel is.</p>
            <p>Ő hordott követ kő után azon nagy épülethez, melynek kigondolása is óriási, mert
               annak boltozatjai egy egész nemzetet takarnak be, neve annak a magyar nép szellemi és
               anyagi boldogsága. Ő volt építőmester és napszámos egy személyben ez óriási munka
               mellett.</p>
            <p>Hányszor bele kellett fáradnia! Hányszor kellett éreznie, hogy az ember tevékeny
               testébe csak kínzásul adattak az isteni vágyak! Hányszor találkozhatott azzal a
               mítoszi sötét szellemmel, ki éjjel lerontja azt, amit a jók nappal építettek!</p>
            <p>Elfáradva, életkedvtelen, közönyösen gyógyulás és halál iránt, feküdt a nemes férfi
               betegágyában, midőn jön az országrendítő hír, hogy romba hullt Pest!</p>
            <p>Ha valakinek drága volt a főváros gondolatja, neki tízszeresen volt az. Mások csak
               egy szép várost sajnálhattak abban, de nála egész élte építményének alapköve volt ez.
               Ki érezte e csapást úgy, miként ő?</p>
            <p>És íme! A rémséges hírre, melytől megbetegült az egész ország, ez az egy beteg férfi
               meggyógyulva kelt föl ágyából. Ily hír vétele után neki nem volt szabad betegen
               feküdni többé! Nem! Ha halva lett volna, még a sírban sem leendett szabad feküdnie;
               feltámadt volna onnan, hogy a teremtő jelszót eldörögje: “Pest nem veszett el, Pest
               felviruland új jóléttel, új örömmel!”</p>
            <p>És a jelszó visszahangzott minden szívben, a csüggedést, a bánatot áldozat és tetterő
               követte; milliók gyűltek össze a nagyok és kicsinyek áldozataiból, hogy ha elveszett,
               ami kedves volt, támadjon helyette még kedvesebb, és az ékes, ifjú város lett még
               szebb és gazdagabb, mint volt egykor, népe újra megszaporodott, jólét és áldás
               takarta el a nyomor és veszteség emlékeit, miként földből emelkedő paloták sorai
               eltakarták a siralmas romhalmokat, s meglátszott a boldog földön isten jobb
               keze.</p>
            <p>Oly csodás feltámadása nem volt még földi halottnak soha, minő Magyarhon
               fővárosáé.</p>
            <p>Adják az idők, hogy Pest visszafizesse jóltevőinek azt, amit tőlök egykor nyert:
               nagyságát, jólétét. Egy nagy eszmét már ajándékozott nekünk fölvirágzásával:</p>
            <p>“Aki önmagát újrateremteni képes, az halhatatlan.”</p>
            <p>Ámulva, andalogva járunk végig a poraiból kiemelkedett város utcáin, partjain, s úgy
               tetszik a képzeletnek, mintha kőkolosszok ormain, e paloták homlokzatán, e ligetek
               árnyékából mindenütt egy bús, bánatos szellemarc tekintene felénk, sötét, beárnyalt
               szemeivel, aki mindenütt ott volt, ahol alkotni, ahol újjáteremteni, ahol
               boldogítani kellett; csak ő maga nem lett boldog, csak ő maga hullott szét a nagy
               munkában. Lesz-e isten, aki valaha a szétbomlott remekmű darabjait ismét egymásba
               illeszti?</p>
            
         </div>
         <div type="chapter">
            <head>XII. A hétszemélynök levelei</head>
            <p>Szentirmay egy évig fel nem jött jószágáról Pestre; családja előtt így is sok
               talányos maradt Zoltán minden előkészület nélküli elutazásában; a rejtély még
               aggodalmasabbá lett volna, ha ők Pestre feljönnek, s tapasztalják, hogy a kedvenc, a
               szeretett ifjú még csak fel sem keresi őket. Rudolfnak ezt ki kellett kerülni.
               Családjának még azt sem volt szabad tudni, hogy Zoltán nem levelez Szentirmára.</p>
            <p>Azért ő mindig tudott kérdezősködéseikre felelni. Minden lépése Zoltánnak tudva volt
               előtte; minden héten kapott levelet Pestről, melyben egy előtte egészen ismeretlen
               kéz tudósítá egykori gyámfia hogyléte, haladása, apróbb bajai felől, előrebocsátva,
               hogy ő ezeket a leveleket nagyságos főnöke, a hétszemélynök megbízásából írja, levén
               ő senki más, mint egy jámbor juratus tabulae regiae notarius, akit Kovácsnak
               hínak.</p>
            <p>Rudolfot ugyan meglepte néha az a meleg, részvevő hangulat, melyben a megbízott
               tudósítások tartva voltak a jurátus által, sokat is írt, sűrű négy oldalt
               mindannyiszor. Ez holmi jurátustól igen szép buzgalom, ki négy sorral is lerázhatná
               nyakáról az ilyen akcidenciát nem hozó komissziót, hanem az ifjúi részvéten alig volt
               annyi csodálkozni való, mint nagyságos Tarnaváry úr e rendkívüli figyelmén, melyet is
               nem mulasztott el neki egynehányszor igen meleg férfias szavakkal megköszönni,
               melyeket, midőn levélben olvasott a hétszemélynök úr, nem tudta, hogy micsoda
               gorombaságot gondoljon Rudolf felől; azt-e, hogy az esze tisztul, vagy hogy vele
               kötekedni akar. Ő biz egy szóval sem bízta senkire, hogy Rudolfnak minden héten
               levelet írjon. Azt hitte, hogy az Rudolftól csak élc volt, amiért egyszer sem
               tudósíttatá.</p>
            <p>A pesti gyásznapok után még egy levelet kapott Kovácstól Szentirmay, melyben leírja
               Zoltán magaviseletét a vész napjaiban. Szentirmay elolvasá a levelet nejének és
               leányának, s az ifjú hő érzelmű irata abban az elégtételben részesült, hogy a
               legszebb szemek könnyei hullottak reá. Óh, ha e percben ott lett volna közöttük
               Zoltán!</p>
            <p>Ezen levél vétele után hetek, havak múltak, és Rudolf nem kapott újabb tudósítást.
               Eleinte csak várt, később türelmetlenkedni kezdett, végre levelet írt Tarnavárynak,
               hogy amely gyöngéd figyelmet ez ideig éreztetett vele, azt legyen szíves ezentúl is
               folytatni, s ha netalán az eddig levelezett Kovács nevű jurátus nem érkeznék e
               levelezés folytatására, kegyeskedjék e teherrel másvalakit megbízni heverő emberei
               közől.</p>
            <p>Már erre csak kénytelen volt a hétszemélynök ősi restségét leküzdeni, s megerőtetvén
               magát, írt sajátkezűleg Rudolfnak. Ha a levél egy archeológ kezébe jut, az kaldeai
               rúnákat vagy skandináv kriptográfiát fog kiolvasni belőle, oly minden korlátokat
               túlcsapongó féktelenséggel valának annak betűi elhányva-vetve, felkarmolva vastag
               orrú mérges tollal, mely szerteszét frecskelte a tintát, kicsiny és nagy pontokat és
               felkiáltójeleket lövöldözve körös-körül mindenüvé, ahol nem kellett, néhol az egész
               sor csupa “m” betűből látszott lenni, csak imitt-amott lódulván ki belőle valami
               hosszabb betűnek a nyele, sehol egy comma föltéve, de annál több etcetera; hogy pedig
               a törvénytelen összevonások minőségéről, amik abban előfordultak, fogalmunk legyen,
               nem szükség csak a levél kezdő sorait ideiktatnom, mely zengett ekképpen:</p>
            <p>“Ks btom! mlgs gr. úr.</p>
            <p>Vt szcsém f. é. küldött tb rendli lleidet kézh vennem, llyekk folytán g értettem, h
               Te kd I ik j. t. r. n-om pr. dil. rel kat küldöz az i. úr fl.”</p>
            <p>Olvasd</p>
            <p>“Kedves barátom! Méltóságos gróf úr.</p>
            <p>Volt szerencsém folyó évben küldött többrendbeli leveleidet kézhez vennem, melyeknek
               folytán megértettem, hogy Teneked egyik juratus tabulae regiae notariusom propria
               diligentia (saját buzgalmából) relációkat küldöz az ifjú úr felől.”</p>
            <p>Látni való, hogy ilyenformán igen sok betűt megtakaríthat az ember, s ennélfogva az
               ily írásmód előkelő uraknak eléggé nem ajánlható, akik nem a könyvárus számára vetik
               a betűket.</p>
            <p>“Erről én semmit sem tudok, mert én nem bíztam rá a levelezést. (Így folytaták tovább
               a nagyságos hieroglifok.) Amit tett Kovács, azt maga jószántából tette. Én bizony
               erre a célra külön hivatalt nem tarthattam. Hogy az érintett levelezések megszűntek,
               annak oka ez: Kovács letette a cenzúrát – praeclarummal –, s ilyenformán megszűnt
               jurátusom lenni; az ifjú úr pedig feltette magában, hogy ő külföldre utazik, oda lesz
               egypár esztendeig; elég nem szép tőle, hogy ő maga nem tudósított semmiről, mikor te
               még most is olyan jól emlékezel róla, pedig milyen galibába hozott tégedet. Az a per
               különben rád nézve igen jól áll, ha nem restellenéd egy kissé kitenni magadat,
               eclatanter megnyerhetnéd, pedig Kőcserepy erősen üti a vasat; már nyomára jöttem az
               érdekeltségnek, cessziója van attól a bolondtól. Zoltán az árvíz alkalmával a
               haláltól mentette az egyetlen leányát. Szeles kölyök. Magam is majd elpatkoltam
               akkor, azóta nem iszom rosztopicsint. Rettenetes dolog volt az, barátom, na de hiszen
               olvashattad az újságokból. Zoltánt három napig nem láttam, mindig Miklóssal járt;
               olyan szeles bolond lesz belőle, mint az; nem fog rajta semmi. Egyébiránt maradok
               igaz barátod és alázatos szolgád Tarnaváry.</p>
            <p>U. i. Majd elfeledtem, hogy Kovács cenzúrázván, elébb hazament szülőihez, onnan
               felhívta őt az úrfi, hogy kísérje a külföldön, ő bizonyosan tudósítani fog.</p>
            <p>N. B. A küldött leveleidet elégettem; baj lehetne, ha ellenfeleid kezébe kerülnének,
               pedig én is körül vagyok véve az auscultansaikkal, ennek a Kőcserepynek a szemei
               mindenütt ott vannak.”</p>
            <p>Még egy postscriptumot kezdett a derék úr, de azt már kitörölte, elégnek találva
               egyszerre ennyi által bebizonyítani, mennyire terhesnek találja, hogy elébb
               gondolkozzék is rajta, amit le akar írni.</p>
            <p>Különben minden levelét azzal szokta végezni, hogy nem írhat már többet, mert a
               papirosa szélére jutott, meg hogy a posta indul, és hogy jövő alkalomra több
               maradjon, s más afféle haszontalan kifogásaival a lusta levelezőknek.</p>
            <p>Rudolf ebből annyit megtudott, hogy Zoltán a nagyvilágot járja, egy előtte egészen
               ismeretlen ifjú kíséretében. Előkereste Kovács leveleit, azoknak eszméiből,
               vonásaiból iparkodva felfedezni írójok jellemét; ezek a figyelmesen, de férfias
               biztossággal odavetett vonások egyenes lélekre mutatnak, a kezdőbetűk egyszerűsége
               szabadelvűségre mutat, a toll gyöngédebb kezelése, ahol csak Zoltán neve előfordul,
               bizonyítja a szeretetet, mellyel ez ifjú növendéke iránt viseltetik, s a cikornyátlan
               aláírásban meglelhetni a magát túl nem becsülő szerénységét, a komoly, ábrándtalan
               férfit.</p>
            <p>Mindezek csalóka elvonások is lehetnek, de a gondolkozó fő a legapróbb dolgokban is
               mély titkokat tud meglátni. Rudolf sokszor visszatért e gondolatra, és mindig
               megnyugodott benne. Az ifjú kedély jövőjére nagy hatással van az első rokonszenv és
               az első szerelem. Ép lelkeket értek ilyenkor; a kreténnek nincs rokonszenve, sem
               szerelme.</p>
            <p>Rudolf meg volt győződve afelől, hogy Tarnaváry kínnal és verítékkel írt levele után
               ismét egy örökkévalóságig várhat, amíg tőle egy másik levelet kap. Mekkora lehetett
               meglepetése, midőn alig múlt el pár hónap, s ismét megérkezének a nem is várt becses
               hieroglifok, mikről a címet a pesti posta ugyan nem tudta elolvasni, de annyit
               kivehetvén belőle, hogy Szentirmára szól a levél, csak elküldte oda, gondolván, hogy
               majd rátalál, aki ott lakik.</p>
            <p>Rudolf remegve önté ki a porzót, mely legelébb is kihullott a levélből, s mellyel oly
               bőséggel szokott bánni a hétszemélynök, hogy mikor Széchenyinek írt levelet, a nemes
               gróf elébb rendesen kiküldé azt a pitvarnokától, hogy kefélje le az előszobában. A
               nagyságos úr írását éppen úgy a homok közől kellett kiásni, mint a becsületes
               egyiptomi hagyományokat.</p>
            <p>A levél oly sűrűn tele volt írva, hogy még a széleire is jutott írás keresztben,
               hosszában, hogy keresni kellett, hol az eleje, hol a hátulja, mint a Calvinus János
               köpenyegére írt tízparancsolatot és hiszekegyet.<hi xml:id="ftnref5">[5]</hi>
            </p>
            <p>Megtalálván a kriptográfia kulcsát, Rudolf ilyenformát olvasott ki abból, nem minden
               fejtörés nélkül:</p>
            <p>“Ks. btom. mlgs. g. úr!</p>
            <p>Számtalan dolgaim közepett, mikkel el vagyok halmozva (oda tehette volna zárjel közé:
               “és amiket sohasem végzek el”), fáradságot veszek magamnak, hogy hozzád ezt a levelet
               írjam. Tudhatod pedig, hogy mennyire nem kenyerem a levélírás, hogy képes vagyok
               inkább elmenni gyalog oda, ahova valami izennivalóm van, mintsem leüljek neki, és
               írásba tegyem.</p>
            <p>Zoltán fráter Németországban időzik, kaptam tőle két, Kovácstól három levelet. Amit ő
               írt, azt nem értettem, mert igen cifra, hanem a Kovácséiból megtudtam ennyit.</p>
            <p>A kölyök – mi az eb ingének, minek nem, el nem képzelhetem – beállt Berlinben a
               filozófiai kurzusba, s a napokban letette a doktorátust, küldött is egy egész láda
               nyomatott disszertációt, fel nem bontottam, azon módon küldöm neked, tétesd a családi
               archívumba. Hiába, csak mindenik Kárpáthynak van valami bolondsága. János úr ilyen
               idős korában már leányokat szöktetett el, Abellino pedig háromféle adósok börtönét is
               megjárta; ez meg a lánchordta, doktorságot szerez; ugyan mi a kőnek az olyan
               embernek, aki félmilliót költhet esztendőnként? Valamelyik őse azt verte a fejébe,
               hogy Kárpátfalván kollégiumot építtet, mintha előre érezte volna, hogy egyik utódja
               professzor fog lenni, s praelegálhat majd a fűzi és nádi múzsáknak.</p>
            <p>Ha ezt az öreg nábob megtudná, megfordulna a sírjában; ő még szintaxist sem végzett,
               s gyűlölt mindent, amit doktornak neveznek, még a lódoktort is.</p>
            <p>A gyerek alig van tizennégy esztendős, az ilyennek még labdázni kellene; engemet
               tizennégy esztendős koromban, hej, be sokszor elfenekeltek, hogy a leckémet nem
               akartam megtanulni, pedig most a kisujjamban van a corpus juris. Nem ér semmit az a
               korán érés; az ilyen romlik el aztán leghamarább. Az én fickóim bezzeg azt sem
               tudják, mi fán terem a könyv; pedig az egyik kamasz már tizenegy esztendős, azért
               mégis fogadom, hogy olyan státusférfiak válnak majd belőlök, hogy csak úgy ragyognak.
               Meg is írtam az öcsémuramnak, hogy nekem az ilyen ostobaságoknak hagyjon békét;
               pusztuljon rögtön abból a tudós Németországból a kínjába; menjen Párizsba, ott első
               dolga legyen felkeresni valami szép grizettet vagy más effélét, az aztán majd
               bevezeti a világba, csak arra az egyre vigyázzon, hogy ott a bolond franciák között
               valami párbajba ne keveredjék, hanem ha valaki kihívja, mondja neki, hogy ökölre
               szívesen! Az nem veszedelmes, s ott aztán nem féltem a fickót, öklei elég jók, ha
               csak a doktorátus meg a porosz koszt meg nem rontotta.</p>
            <p>Azonban kikoptam már a papirosból, azért levelemet befejezve, maradok stb.</p>
            <p>U. i. (a levél szélén) Kőcserepy mennykő ember; ellenfeled ügyvédét, Maszlaczkyt,
               nagyon megnyergelte; amint veszem észre, azzal hitegeti, hogy a leányát neki fogja
               adni. Félbolond! S ez meg olyan egész bolond, hogy elhiszi, s eget, földet pokollá
               változtat ellened és Zoltán ellen. Én csak azon csodálkozom, hogy mikor annyi helyen
               leüt az istennyila, miért nem tud beleütni éppen ebbe az egy emberbe.</p>
            <p>Alásszolgád T.”</p>
            <p>Rudolfot egészen felvidítá e sajátságos, vad kedéllyel írt levele a hétszemélynöknek,
               ki nyers, egyenes szívű emberek szokásakint csak első feltűnésével szokott ijedelmet
               gerjeszteni, de hosszasb ismeretség után a legtisztább őstermészetű szívbe engedett
               látni. A kérdéses per nem aggódtatá tovább Rudolfot; Kőcserepy befolyását eléggé
               ellensúlyozá Tarnaváry makacs magatartása; arról, hogy Kárpáthy Abellino Zoltánnak e
               per által árthasson, szó sem lehetett, a saját magát érhető kellemetlenségekhez pedig
               már hozzászoktatá magát Rudolf.</p>
            <p>Rögtön válaszolt a hétszemélynöknek, megköszönve szíves figyelmét iránta.</p>
            <p>Alig múlt el néhány hónap, ismét új levelet kapott tőle. Úgy látszik, hogy a
               hétszemélynök úr kezdi mulatságát találni a levelezésben, melyet rá nézve a tárgy
               furcsasága tesz egyre érdekesebbé.</p>
            <p>“Ks btom stb.!</p>
            <p>Ki nem jövök a csodákból. Zoltán egyik bolondból a másikba esik. Alig ugrattam ki a
               doktorátusi katedrából, megint mit cselekszik? Ahelyett, hogy az én okos tanácsaimat
               fogadta volna, s egyenesen ment volna Párizsba, útba ejti Génuát, ott hajóra ül, s
               onnan ír nekem a hajó fedezetéről gyönyörűséges tirádákat a tengerről, hogy milyen
               szép a tenger, hogy milyen pompás dolog a zivatar, hogy micsoda mulatság az orkán
               zúgása mellett a vitorlakötelekbe kapaszkodni stb. nekem! aki utálom a tengert és
               mindenféle néven nevezendő vizeket, s aki nem jártam másként vízen keresztül soha,
               hacsak álló hídon nem, s aki rá nem ülnék egy gőzhajóra, ha mindjárt Széchenyi maga
               volna is a kormányos, s három tűzkármentesítő intézetbe volna is asszekurálva minden
               hajam szála. Azután engedelmet kér, hogy ő meglátogathassa a tengerparti városokat, s
               hogy magának némi fogalmakat szerezhessen a tengerészetről, ott nagy bölcsen
               előadva, hogy milyen nagy szüksége van magyar embernek arra, hogy a tengeren otthonos
               legyen; hogy milyen derék volna, ha magyar ifjak tengerésznek képeznék magokat, s
               hogy mekkora kedve volna őneki ebben a részben példát mutatni mások előtt! No, iszen
               gyere csak haza! Hát azért neveltünk téged becsületes, okos embernek, hogy a
               cethallal nyelesd el magadat, hát azért van teneked hetvenkétezer hold földed a
               legáldottabb vidéken, hogy az óperenciákra járj ladikkal szántani? Olyan dühbe
               jöttem, hogy maig is emlegeti nagyobbik fiam, ahogy pofon találtam vágni Zoltán
               helyett; mindjárt stafétát küldtem a kölyök után, hogy leszálljon rögtön arról a
               fatömlöcről, mert én vasban hozatom vissza, én felelős vagyok életeért az egész
               vármegye előtt, ha valahol el talál süllyedni a tengerbe, rólam semmiféle tenger le
               nem mossa, hogy én öltem el az ellenségei kedveért!</p>
            <p>Persze a levél sohasem jutott el hozzá; nincs a tengeren sem stáció, sem
               vendégfogadó, s én ettől az időtől kezdve két álló hónapig nem hallottam róla egy
               commát sem. Képzelheted azt az anxietást, amit ezalatt ki kellett állanom. Hol
               járhat, mi történhetett vele? Nem süllyedt-e el vele a hajó, nem vetette-e ki a szél
               valami puszta szigetre, mint Robinsont? Hátha eltévedtek a tengeren, elfogyott az
               eleségök, s most a csizmájokat főzik meg, azt eszik, s ha az elfogy, akkor majd
               egymást eszik meg, vagy hátha valami tuniszi rabló elfogta, s elvitte, eladta valami
               szerecsen fejedelemnek. Ezt legjobban megérdemelte volna!</p>
            <p>Két egész hónapig kellett ilyen halálos aggodalmakat kiállanom, ekkor kapok csak tőle
               levelet Calais-ból. Tudja patvar, honnan került oda?</p>
            <p>Csakhogy megvan a lánchordta kölyke; bizony már attól tartottam, hogy a magaméi közől
               kell egyet helyette adnom, ha elvész. Jól is leszidtam azután egy levélben, azt
               tudom, hogy nem teszi az ablakába; nem a magyarnak való a tenger, az anglus sem menne
               arra, de nem fér egymástól a szárazföldön, ember hátán ember, mint a fügelevél, mi
               pedig egyik toronyból nem látjuk a másikat, olyan tágan vagyunk, hát mi a lelkét
               keresnénk a víz hátán?</p>
            <p>No, de végre Párizsból kapok tőle levelet. Itt már, gondoltam, csak eszére fog térni;
               ha mindannak a szépnek és jónak, amin Abellino bátyja keresztül-kasul járt, csak egy
               tizedét elveszi, az neki éppen elég lesz, s azzal átesik a korhely esztendőkön,
               amiken minden fiatalembernek át kell esni, mentül elébb, annál jobb. Levelét is azzal
               a hittel bontottam fel, hogy bizonyosan pénzt kér; játékház, mulatság sokba kerül
               abban a drága városban, illendő is, hogy ha egyszer magyar mágnás, tegyen ki magáért,
               hadd lássa az a sok puruttya nép, hogy mi sem tökmaggal élünk idehaza. Egy szó
               sincsen abból. Az én Zoltánom, ahelyett, hogy a hozzá illő klubokba vezettesse magát,
               megismerkedett nyakra-főre mindenfele ütött-kopott tudós, bikfic komédiás néppel,
               nyifnyaf poétákkal s más efféle csavargókkal, azok között tölti az idejét, velök
               estélyezik, nálok vesztegeti talentumát. Összeírt nekem egy csomó kimondhatatlan
               nevet, s azzal akart megvesztegetni, hogy hozzátette mindegyikhez, hogy ez ilyen
               híres, meg amolyan híres. Jutnék csak én oda közétek, tudom, hogy még híresebbek
               lennének. Ezek az emberek egészen kicsavarták Zoltán eszét a helyéből. Még egy
               színművet is írt, amire Hugo Viktor (csak tudnám, hogy melyik a keresztneve?) azt
               mondta, hogy tökéletes romantikai iskolai mű. Sőt egyszer annyira vették, hogy egy
               irkászokból és pénzért síró emberekből (értsd: színész) álló társaságban többféle
               nyelveken szavalt, miket azok nem ismertek, s azok közől egyhangúlag mindnyájan a
               magyart találták legszebb kiejtésűnek. Hiszen azt elhiszem, hogy a magyart találták
               legszebbnek, de az mégis rettenetes, hogy egy magyar mágnás ivadéka Párizsban
               nyilvánságos estélyeken több ember előtt kiálljon, és hadonázzon, lármázzon mások
               mulattatására, mint a pesti kávéházakban a tirolise zengerek. Bárcsak meg ne tudnák
               idehaza, mert engem megeszen a szégyen. Haragomban azt akartam neki írni, hogy ha
               illendőbben nem viseli magát odakinn, hát nem küldök neki több pénzt; hanem a levele
               végén megelőzött, mert azt írja, hogy ne fárasszam magamat a pénzküldéssel; mert amit
               elvitt magával, azzal két esztendeig is beéri. Piha! Magyar mágnáshoz való az ilyen
               zsugoriskodás? Kivált külföldön; még azt gondolják majd róla, hogy nincs neki. No,
               ezeket a leveleket nem szeretném, ha amice Maszlaczky megkaphatná, mert ezekkel a
               világra be lehetne neki bizonyítni, hogy Zoltán nem az apja fia.</p>
            <p>Legutóbbi levelében példálózik, hogy idestova elhagyja Párizst, és átmegy Angliába.
               Szeretném tudni, hogy hát ott miféle új csodát talál ki a bosszúságomra, mert valami
               még lesz belőle; Németországban hónaljig esett a tudományba, Génuában nyakig a
               tengerbe, Párizsban fülig a poézisbe, még hátra van Angliában a kátrány és szirup;
               abból tudom, hogy ki sem fog látszani.</p>
            <p>A legközelebbi gyorsszekéren veszed a kérdéses színdarabot, ha komédiások járnak
               arra, még el is játszathatod a kárpátfalvi színházban. Hogy nem él az öreg János úr,
               hogy megláthatná! Ugyanehhez van mellékelve egy csoport költemény is, amiket Zoltán
               úrfi franciából fordított valami Berengártól (talán Béranger?), aki nem lehet valami
               nagyon fain ember, mert azt írja róla Zoltán, hogy be is volt csukva. Ezzel jobb lett
               volna, ha elhallgat.</p>
            <p>Nemsokára várhatod újabb levelemet; addig is maradok stb. Tarnaváry.”</p>
            <p>Rudolf kacagott jókedvében e levél olvastára. Azon kacagott-e, hogy e derék, nyers,
               nyakas hazafi, akit semmiféle lében meg nem főztek, minő sajátságos nézpontból veszi
               fel a dolgokat, vagy afölötti örömében, hogy Zoltánt nemes, emelkedett, magasztos
               irányban látja haladni; minden, amit tesz, amit érez, egy túlömlő, érzelemgazdag
               ifjúi kedély nyilatkozványa, a tudnivágy, a becsérzet, a használni törekvés, a
               veszélyek bátor fölkeresése és a költői, az ábrándok után vezető hajlam, mind ezek a
               legszebb díszei egy nemes lelkű ifjúnak, ki hivatva van arra, hogy gyermekkorától
               fogva ideálja legyen a férfitökélynek. Valóban, ilyenné akara őt nevelni; csalódnia
               kellett volna, ha másformának látja, s első elégtétel ez volt rá nézve a sorstól,
               hogy az ifjú egyedül, kivetve a világba is az maradt, aminek ő nevelte.</p>
            <p>Amit ígért a septemvir, nemsokára meg is tartá.</p>
            <p>A küldött levél hosszabb volt minden eddiginél.</p>
            <p>“Ks brom stb.</p>
            <p>Kátrányon és szirupon végeztem a múlt levelemet, kátrányon és szirupon kezdem ezt.
               Úgy nézz ezentúl a szemem közé, hogy én ezentúl nem leszek többé septemvir, hanem
               cukrot főzök, te meg szintén nem fogsz lenni főispán, hanem posztót szővsz; Zoltán,
               amint hazajön, rögtön állít az egyikünk számára egy cukorfábrikát, oda betesz engem,
               mellé egy posztógyárat, oda beállít téged, magának meg egy irtóztató nagy
               kovácsműhelyt emel, ott fog készíteni rettenetes mennyiségű ásókat, kaszákat,
               penicilusokat és gőzhajó-masinákat. Már ezentúl a magyar embernek ez lesz a hivatása.
               A sok prókátor, táblabíró, a sok vitézkötéses dalia, a nagy méltóságos rendek mind
               tanulnak – ki szőni, ki fonni, ki meg patkószegeket csinálni, s a tekintetes karok és
               rendek csak úgy sodorják a selyemcérnát egyik falutól a másikig; az iskolában nem
               szintaxist és grammatikát, nem metafizikát és nem mitológiát fognak ezentúl tanítani,
               hanem tanul a sok szedtevette kölyke porcelánt csinálni, meg indigót főzni, otthon
               maga befesti az apja szűrét kékre, zöldre. Ilyen világ lesz itt, mihelyt Zoltán
               megjön.</p>
            <p>Amik eddig történtek a fiúval, az még mind tréfa volt. Eddig csak versben volt
               bolond, most már prózában az. Úgy teleszedte magát Angliában reformokkal, hogy, ha
               rajta állana, tetőtül talpig újra öltöztetne valamennyiünket, még az ökreink szarvait
               is másformára szabná. Hogy ott milyen boldogság van, milyen gazdag a nemzet, mekkora
               a hitel, milyen óriási az ipar, mennyi új találmány, mily üzlet, mily gyors
               emelkedés! (Nem is tudom, hogy minek lakunk mi itt, s mért nem megyünk oda?) Azzal
               ijesztget, hogy jöjjön csak ő haza, majd megmutogatja, hogy lehet ipar és tanulmány
               által a nemzet gazdagságát tízszeres fokra emelni! Hohó! Ne siess úgy, öcsém! Hagyj
               te nekünk békét a te Angliáddal. Itt ugyan nemigen hánykolódunk a millióinkkal, s
               nagyon megnéztük azt, aki pengőben beszél; de viszont nem is halnak nálunk éhen az
               emberek százával, ezrével, s ha nincs is kreditünk, de nincs adósságunk, mint a te
               Angliádnak, akit körül lehetne rakni háromszor azokkal a tallérokkal, amiket nem bír
               fizetni.”</p>
            <p>Negyedik levele a 7vir úrnak.</p>
            <p>“K. b. m.</p>
            <p>Ha az isten megengedi érni az én kedves gyámfiamnak, hogy nagyra megnőjön, csodákat
               fog velünk elkövetni. Eddig csak tréfának vettem a dolgot, de most már látom, hogy
               komolyan fenyegetőzik.</p>
            <p>Legközelebbi levele Londonból érkezett; elküldeném azt neked, de meg akarom tartani
               magamnak mint kuriózumot. Nevezetesebb pontjait, illető kommentárjaimmal együtt,
               olvassad. Így kezdi:</p>
            <p>,A szentírás szavaiként sokkal könnyebb a hajókötélnek a tűfokán keresztülmenni, mint
               a gazdagnak a mennyországba jutni.’</p>
            <p>(– Itt parenthesisbe teszi, hogy régi fordítások szerint hibásan van héberből a
               hajókötél tevének áttéve – hol a patvarban tanult ez a gyermek zsidóul?)</p>
            <p>,Szomorú ítélet a gazdagokra nézve!’</p>
            <p>,A mondat logikája az, hogy a gazdagoknak sokkal több módjok, több eszközük van arra,
               hogy vétkezzenek, mint másnak. Az ő szenvedélyök ismerteti meg a romlottsággal a nép
               erkölcseit, az ő pénzök híja vásárra az erényt; azon a piacon, ahol az ártatlanságot
               árulják, ők az egyedüli fogyasztók; az ő oktalan fényűzésök fosztja meg az emberi
               tökélyt, a nemzeti emelkedés utáni törekvést életnedveitől; az ő hidegségök áll
               jéghegyként, jeges felhőként az ég és a föld között, kétségbeejtve a melegebb
               szíveket, kik nálok nélkül hasztalan törekesznek minden nagy és szép után; az ő
               nagyravágyásuk, viszályaik hoznak vészt, pusztulást az emberiségre, s mindazért, amit
               tettek, őket éri legkevesebb vezeklés itt a földön. Azért nem juthatnak ők a
               mennyországba.’</p>
            <p>(Ez ideig meglehetős kemény prédikáció. De megengesztel mindjárt.)</p>
            <p>,Ama nagy szellemnek, ki e szigorú ítéletet hozta a gazdagok felett, nagy öröme
               lehetett ott fenn az égben, ha a legutóbbi évek alatt letekintett erre a kis földre,
               s ezen a kis földön a mi kis hazánkra, s látta, miként ment át vékony selyemszálként
               a tű fokán hatalmasaink legnagyobb része, mint iparkodott azt a mély sebet, mit Isten
               keze ütött hazán és társadalmon, elfedezni oltáráldozataival, mint érdemelt ki
               egyszerre két mennyországot, egyet mint embertárs, mást mint jó hazafi.</p>
            <p>Óh, csak mostan érzem, mennyi édes kötelességet ruházott Isten arra, kinek
               gazdagságot adott; egy nap alatt annyi jót tehet az, mint más egész életében; amin
               egész nemzedékek hiába dolgoztak, azt őneki elég meggondolni, akarni – és
               létrejött; teheti boldoggá, naggyá, míveltté nemzetét, építhet a jövő ivadékok
               számára, s még a mennyországba sem egyedül megy fel, oda is ezreket vihet fel
               magával.</p>
            <p>Óh, nagy és nemes hivatás gazdagnak, hatalmasnak lenni! Ha én visszatérek jó hazámba,
               fogadom az égre, nem leszek utolsó, aki e hivatást betölteni törekszik. Csak most
               látom, milyen szegények vagyunk odahaza, pedig milyen gazdagok lehetnénk.</p>
            <p>Más nemzetnek nagy, népvilágító szellemei vannak; nekünk is van elég, azok a homályba
               vannak temetve; fel fogjuk őket keresni, felemeljük őket, hogy új fényt, új
               nagyságot kölcsönözzünk tőlök, s velök emelkedjünk. Más nemzetnek vannak nagyszerű
               emlékei, nálunk is vannak, akik azt megérdemelték volna; a mi kötelességünk őket
               megmenteni az elfeledéstől. Más nemzetnek tudománya, ipara, gazdagsága, hatalma van;
               s vajon a mienknek nincs-e természeti esze, szorgalma, bősége és ereje, hogy mindazt
               megszerezze? Csak vezére legyen.</p>
            <p>Sohasem örültem, hogy a sors gazdaggá, főnemessé engedett lennem, most örülök
               annak.</p>
            <p>Anglia jó iskola annak, aki tanulni akar és tenni tud.</p>
            <p>Mikor egész nap London utcáin járok, elkezdve reggel az ipartárlatokon, s végezve
               este a Drurylane színházon s az éjszakai parlament ülésein, s azután hazatérve,
               eloltom a lámpásomat, s behunyom szememet, akkor magam előtt látom Pestet.</p>
            <p>Midőn elhagytam azt, egy összedőlt, néphagyott rom volt az; csak húsz évig
               építhessünk rajta fáradatlanul, én istenem! Mivé fog lenni az?</p>
            <p>Hogy látom magam előtt e paloták sorait, mik büszkén néznek a Duna vizébe fényes
               ablaksoraikkal. Minden magyar főúr építtet magának házat a nemzet fővárosában, hogy
               oda térjen meg örömeivel, ragyogásával, miket eddig máshová hordott; amott magas
               oszlopzatos csarnokok felé hullámzik a nép, mik nagy népes intézetek számára épültek;
               az idegen szemei megakadnak nemzeti múzeumunkon, melynek termeiben múltunk becses
               ereklyéi lesznek összehordva, elismerőleg járandja végig szellős bazárjaink
               boltíveit, hol a hazai ipar és terményvilág gazdag választéka tanúskodik haladásunk
               felől; benézhet közintézeteinkbe, egyetemeink, színházaink, középületeink nem fognak
               félni egybehasonlító ítéletétől, és minden, amit lát, el fogja ragadni, hogy midőn
               elhagyja Pestet, árnyékos ligeteivel, hűs szökőkutaival, fájjon a szíve utána, és még
               akkor is megálljon hátranézni, midőn az alkony eltakarja azt szemei elől, s csak
               ezernyi lámpafény mutatja, hova szállt le egy darabja a csillagos égnek.</p>
            <p>(– – Nota bene: tegnap este tíz órakor a kocsisom felfordított a Bálvány utcán, mert
               a lámpások már kialudtak, s az utca közepén nekimentünk egy halom omladékkőnek.
               Szerettem volna, ha Zoltán fráter ott ült volna mellettem, amint ezt a sok furcsát
               behunyt szemmel kigondolta.)</p>
            <p>És hogy ne legyen a két város között több válaszfal, ott álland, mit még most csak
               rajzban látni, a világ nyolcadik csodája, a lánchíd, egyik partot a másikhoz kötve,
               mintha óriások csinálták volna remekben!’</p>
            <p>(– Itt álljunk meg egy szóra. Erről a micsodáról már Széchenyit is hallottam
               beszélni, s azért nem állhatom szó nélkül, mégpedig először azért, mert nem értem;
               másodszor, mert nem hiszem; és harmadszor és ezerszer azért, mert nekem nem kell!
               Nem! Ha lehetséges volna is, hogy valaha ilyen monstrum elkészüljön, nekem törjék el
               a lábam, ha valaha reá lépek, hogy ott engemet mint ős nemesembert mindenféle
               vámszedő kaputomnál fogva megragadjon, s én ott a zsebemből krajcárt keressek elő,
               mint holmi armer Reisender mesterlegény, s a túlsó félen meg a cédulát kérjék el
               tőlem, mint egy fontos talpú, zsírszagú paraszttól. Inkább csónakon vitetem át
               magamat! Pedig irtózom a víztől, és nem ültem hajón soha; de csónakra ülök, és azon
               megyek át, mert nem irtózom sem a Dunától, sem a tengertől úgy, mint attól a
               gondolattól, hogy engemet vagy a hintómat megállítsanak Magyarország kellő közepében
               egy krajcárért vagy kettőért!)”</p>
            
         </div>
         <div type="chapter">
            <head>XIII. Az élet mártírja</head>
            <p>Két esztendő múlt el e levelek dátumai között, s azon két esztendő, vagy előbbre,
               vagy hátrább, de mindenesetre nagyon messzire elvitte régi helyéről a világot itt
               Magyarországon.</p>
            <p>Legkisebb hivatást sem érzek magamban bírálatot hozni azon idők küzdelmei felett,
               midőn két erős pártnézet harcolt egymással a jövő birtokáért, hanem követem
               krónikaíró Lisznyay Györgyünk példáját, aki jónak látja a Mátyás király után
               történtekről, rövidségnek okáért, egy szót sem szólni.</p>
            <p>Mindannyian fogunk emlékezni azon mozgalomgazdag időkre, midőn a nemzet címeres
               osztálya, dicséretes országlási vágytól áthatva, megyegyűléseken és azokon kívül
               szenvedélybe menő elvtusákkal keserítette életét, s minden néven nevezett párt
               kifogyhatlan furfangú buzgalommal toborzá vezéreit és közkatonáit. Mily nagy eredmény
               volt, ha egy-egy híres pártvezért sikerült a másik pártnak a maga részére hódítani;
               mennyi áldozattal járt egy ily eredmény, s mily erőfeszítés, mily pénz- és
               munkavesztegetésbe került ismét az elpártolt helyét másikkal pótolni, az elveszett
               csatát újrakezdeni, az eltántorult megyét ismét visszahódítani! Minderről már csak a
               régieknek van fogalmuk; az újabb koreszmék előtt oly otthoniatlanok ez eszmék, mint a
               lovaghősök és a trubadúrok korszakai, s egyéb a költészettel határos általánosságai a
               históriai múltnak.</p>
            <p>Akkor senki sem csodálkozott azon, hogy egy szabadelvűségéről híres megyében egy
               előkelő gazdag család egyetlen ivadékát tizenhat éves korában teljeskorúnak
               nyilvánították.</p>
            <p>Ez az alig tizenhat éves ifjú volt Kárpáthy Zoltán. Saját kívánatára a környék
               legelső celebritásai veték befolyásukat a mérlegbe, hogy a nagyreményű ifjút a
               gyámnoki felügyelet alól kiszabadítva, saját sorsának urává tegyék. Elég indok szólt
               mellettök. Az ifjú két világrészt beutazott, tapasztalatainak eredménye ott feküdt a
               közvélemény asztalán egy kétkötetes útinaplóban, melynek sorain a tárgyak újszerű
               felfogását, nemzeties irányát, nagyratörő lelket lehetett észrevenni. Így csak érett
               ésszel lehet írni, aki így gondolkozni képes, az valóban megérdemli, hogy férfinak
               neveztessék. Legnagyobb oka azonban a mellette kifejtett buzgalomnak az volt,
               miszerint benne egy hatalmas bajnokot vélt magának nevelhetni a haladó párt, mely
               akkor azon megye kormányán ült, s titkos örömmel látta már előre bal oldalra téve át
               azt a széket a nagy zöld asztal mellett, melyen az ősz nábob annyi esztendőn át a
               jobb oldalon ült.</p>
            <p>E nagykorúsági engedély kivívására fejet csóváltak az öregek, míg a fiatal nemzedék
               annál hangosabb éljent kiáltott rá.</p>
            <p>De senki sem kiáltotta oly hangosan ezt az éljent (tulajdonképpen vivátot), mint
               tekintetes Maszlaczky úr.</p>
            <p>– Vivát! Vivát! Victoria! – hangzék egy, a Szent Mihálykapu melletti sikátorban levő
               szűk emeletes ház még szűkebb lépcsőjén az ismeretes vékony hang, mely előttünk már
               mint Maszlaczky úré nevezetes.</p>
            <p>A Mihály-kapu Pozsonyban van, azért az emeletes házat Pesten senki ne keresse,
               melyben Maszlaczky úr még a lépcsőkön kiabál. Egészen útiasan van öltözve, ahogy
               éppen a gőzhajóról leszállt, s mint aki nagyon jól tudja itt a járást, vágtat
               felfelé, tarisznyáját hóna alá kapva.</p>
            <p>Az említett ház nem épült holmi hercegi lakók számára, sem kapuspáholya, sem
               előszobája, sem tágas lépcsői nincsenek, hanem ha valami magyar mágnás szállásolta
               bele magát, annak az inasa kinn előszobázhat a folyosón, mint éppen Abellino
               Williamja, akit tulajdonképp nem hívnak Williamnak, hanem Ferkónak, s aki jobb
               szeretné, ha kifizetnék a hátralevő bérét, mint hogy angolul beszélnek hozzá.</p>
            <p>– Victoria, William öcsém, victoria! – kiált rá, meglátva az ácsorgó fickót a
               fiskális, s confidenter legyezget felé a kezével, mit az olyformán akar viszonozni,
               hogy ő is nyújtja a fiskális úr felé a kezét, ki azonban rossz néven veszi a
               félreértést.</p>
            <p>– Itthon van a nagyságos urad?</p>
            <p>– Itthon – felel véghetetlen szánakozást és lenézést tanúsító hangon az inas, s
               vállvonítva mutatja Maszlaczky úrnak, hogy menjen be, ha kedve tartja. Nem érdemes az
               egész dolog, hogy az ember jelentést tegyen róla.</p>
            <p>Maszlaczky úr derült arccal nyit be a szobába, melybe a belépőnek a legelső dolga az,
               hogy a szeme világát őrizze, mert az ablakok bíborveres függönyökkel vannak elfedve,
               s amint a nap odatűzik, okos embernek meg kell vakulni a szobában, melyben minden
               tárgy rózsaszínűre van festve.</p>
            <p>Amint a nagy verességtől magához bír térni a fiskális, nagy megdöbbenéssel veszi
               észre, hogy senkit sem lát a szobában, míg egy tarka spanyolfal mögötti rejtekből
               valami gyönge, fáradt hang nem nyögdécsel felé.</p>
            <p>– Ki az? Ki van itt?</p>
            <p>Maszlaczky úr félénken lépett a spanyolberekhez, mintha attól tartana, hogy valaki
               csak azért beszél ott olyan gyenge hangon, hogy őt odacsalja, s azután nyakon
               ragadja, és jól megtépázza. De egészen megilletődött, midőn félrehúzva a
               papirosliget egyik szárnyát, egy megismerhetetlen, alaktalan vázat látott ott a nem
               éppen fényűzéssel rendezett fekhelyen szétterülni.</p>
            <p>Valóban nagy mértéke kellett a jóakaratnak hozzá, hogy valaki e beesett arcú, sápadt,
               sovány alakban Abellinóra ismerjen. Haja kihulltával homloka aránytalanul
               megnövekedett, s a képe olyan vékony volt, s itt-amott átlátszott, másutt meg
               felverte a borotválatlan tüske.</p>
            <p>Sokáig mereven nézett Maszlaczkyra azokkal a mozdulatlan szemeivel, amiknek oly
               kőszerű színe volt, mintha ó-elefántcsontba volnának foglalva színehagyott zöldes
               turquoise-ok. Úgy látszott, hogy nem ismert rá addig, míg az meg nem szólította.</p>
            <p>– Az istenért, nagyságos báró, méltóztatik talán beteg lenni?</p>
            <p>Szaváról aztán ráismert Maszlaczkyra, s telegráfszerű készséggel veté feléje hosszú,
               száraz kezét, melynek sárga bőrén keresztül meg lehetett számlálni a kék ereket.</p>
            <p>– Éppen nem vagyok beteg, drága fiskális úr – monda mosolygással keverve szavait, de
               amely elsoványult arcára nagyon rosszul illett. – Ha tovább maradna itt, megláthatná,
               hogy semmiképpen sem vagyok beteg. Au contraire. Ellenkezőleg.</p>
            <p>– Ellenkezőleg? Nem értem én azt.</p>
            <p>– Ellenkezőleg, új egészséget gyűjtök. Új vért, új egészséget.</p>
            <p>– Új vért, új egészséget? – ismétlé gépszerűleg az ügyész, akinek most annál okosabb
               nem jutott eszébe, mint a mesebeli öregasszony, aki a hétszáz esztendős vért
               kibocsátotta az ereiből, s azután fiatal lyánkák vérét szivattyúzta beléjök
               vissza.</p>
            <p>Egy asztal volt Abellino ágya mellett, azon egy tányérban fél zsemlye állott,
               láthatólag igen száraz, és egy marok öregre darált só.</p>
            <p>Abellino odamutatott hosszú, sovány mutatóujjával.</p>
            <p>– Látja azt ott, fiskális úr?</p>
            <p>– Hm. Mi lesz abból?</p>
            <p>– Gondolja csak. Most akadtam egy ügyes orvosra, aki egészen új embert fog belőlem
               teremteni. Új vért, új kedélyt, új egészséget, isten tudja, meddig tartó élettel.</p>
            <p>– Nono.</p>
            <p>– Kérdi ön, hogy mi által teszi ő e csodát? Egyszerű, uram! Egy fél zsemlye és egy
               marék só.</p>
            <p>– A patvar!</p>
            <p>– Mindennap be kell vennem egy adag sót, elébb csak egy szemernyit, most már több
               latot, egész fél fontig napjában.</p>
            <p>– Teringettét, attól szomjas lehet az ember.</p>
            <p>– Pokolbeli szomjas, a nyelvem a szájam padlásához szárad, és nem szabad inni egy
               csepp vizet sem.</p>
            <p>– Hát?</p>
            <p>– Enni is csak egy száraz zsemlyét szabad, háromnapos száraz zsemlyét, nézze, hogy
               kopog; csak minden ötödnap engedtetik meg azt egy vízbe mártott zsemlyével
               fölváltani.</p>
            <p>Maszlaczky úr egy darabig csak nézett, hogy higgye-e mindazt, amit most neki
               beszélnek. Abellino meggyőzte őt szavai valóságáról, ott szeme láttára költve el
               néhány sólabdacsot, szánalomgerjesztő arcfintorgások között; nyomorult arcának, mely
               oly vékony volt, mintha valami numizmatikai gyűjteményből kereste volna ki a
               legviseltebbet, minden vonása az undor, az émely legiszonyúbb kifejezésére torzult,
               s a lenyelt labdacsok után szemeinek égésén, vékony, elkékült ajkainak tátongó
               lippegésén ült a legkínzóbb, a legepesztőbb minden állati ösztönök közől, a szomj, a
               tengerivó szomj.</p>
            <p>– De hát nem szomjazik, kedves nagyságod, ilyenkor? – kérdé szánó borzalommal a
               fiskális, kiben annyira felgerjedt e látványra az emberszeretet, hogy kész lett volna
               neki egy pohár vizet adni.</p>
            <p>– Óh, dehogynem – viszonza az önkínzott, száraz égő nyelvét alig bírva forgatni. –
               Pokolbeli szomjúságot érzek. Ilyenkor azt képzelem, hogy meg tudnám inni a Dunát. A
               Dunát meg a Tiszát, meg valamennyi vizeit az országnak. Legyen csak vége a
               gyógyrendszernek, kimegyek a hegyek közé, beveszem magam egy forrás mellé, ott iszom
               napestig a jó hűs forrásvizet; azt, azt.</p>
            <p>A báró úgy biztatta magát, mint ahogy beteg gyermekeket szokás vigasztalni.</p>
            <p>– De kedves báró, hát mire való ez az öngyilkosság? – kérdezé aggódva a fiskális;
               azon aggódott leginkább, hogy ha el találna halni Abellino elébb, mint a Kárpáthy
               jószágok Kőcserepy kezére jutottak, a per állapotja nagyon meg fog nehezülni. – Mire
               való ez az inquisitionalis kínzás?</p>
            <p>– Mire való, édes barátom? Nézzen ide!</p>
            <p>Ezzel a szóval odanyújtá a fiskális elé halálszáraz karját.</p>
            <p>– Látja itt ezeket az ereket? Ugye látja? Az egyik milyen kék, a másik milyen piros.
               Ezek a kékek a régi rossz vért viszik ki, a régi rossz anyagot, a megromlott
               életnedvet; ezek a pirosak pedig friss, új, eleven vért hoznak vissza. Látja, milyen
               lassan vernek ezek a kék erek, tulajdonképen alig látszik, hogy ütnének; az nagyon
               jól van, ki kell nekik egészen apadni, ahelyett a piros erek fognak megtelni mindig
               jobban jobban.</p>
            <p>(Látszik, hogy a báró úr valami kuruzslótól tanulhatta az anatómiáját.)</p>
            <p>– Óh, én egészen új ember fogok lenni! A doktorom biztosított felőle, már három hetet
               kitöltöttem, még három hét van hátra. És azután kell majd megnézni Kárpáthy
               Abellinót. Lovat fogok tartani, lovagolok. No, ugyebár, azt tehetem huszonnégyezer
               pengő jövedelem mellett? Visszanyerem délceg alakomat, meghízom. Nem, nem hízom meg
               oly kövérre, mint Jancsi bátyám, olyan hassal nem szeretném keresztülélni a világot,
               de izmos, délceg fogok lenni, a jövő farsangon már táncolhatok. Még meg is házasodom.
               Bizonyosan megházasodom. Komoly szándékom van reá. Elveszek egy tisztességes leányt,
               hozzám illő családból, akit megszeretek, és aki engem is szeretni fog. Majd
               meglássák, milyen szép életet fogok élni. Az orvosom azt mondja, hogy el fogok élni
               még húsz esztendeig is. Ugyebár, ugyebár, kedves Maszlaczkym, az meglehet, abban
               semmi különös sincs, hogy a cesszióba bele van írva, miszerint azt a huszonnégyezer
               forintot nemcsak én, hanem a maradékaim is fogják kapni? Teszem föl, ha meg találnék
               házasodni. Az bele legyen írva. Okvetlenül fiatal leányt veszek el.</p>
            <p>(– Majd elveszed te az öreg kaszást! – gondolá magában az ügyész, fejével pedig
               ráhagyta a mondást.)</p>
            <p>Abellino úgy örült magának! Mennyi önszeretet kell hozzá, hogy valaki hiú
               ragaszkodásból az élet örömeihez, ily kínzáson vigye keresztül magát. Az indu fakír
               legalább a mennyország örömeiért visz véghez magán hasonló embertelenséget, amit ez
               kiáll azért, hogy – az árnyékvilág tükörből látott napjait még néhánnyal
               megtoldhassa.</p>
            <p>– Kedves nagyságos úr, de vajon egész bizonyossággal tudja-e azt, hogy ennek a
               kínzásnak kívánt sikere lesz? – kérdé Maszlaczky, aggódva kliense állapotján.</p>
            <p>– Csalhatatlan a siker! Nem veszi észre hangomon, milyen csengő, hogy megerősödött?
               No, majd meglátja. Én magam érzem, hogy javulok, hogy erősödnek belső idegeim napról
               napra már eddig is. Olyan könnyűséget érzek a mellemben, úgy tágul minden pórusom,
               úgy zsibongnak a gangliák, a májam, lépem szemlátomást lappad; a hallásom kezd
               megjőni. Minden legkisebb hangot meghallok. Bár próbálja meg. Nyomjon egyet azon a
               kis repetír-órán az asztalomon, s én megszámlálom, hogy hányat ütött. Egy, kettő,
               három, négy. Ugye, négyet ütött?</p>
            <p>Az ugyan egyet sem ütött, mert nem volt felhúzva, hanem az ügyész ráhagyta, hogy
               annyit ütött.</p>
            <p>– Hát még a szemeim! Nem is lehet hasonlítást tenni a mostani szemeim meg a régiek
               között. Most egyszerre ráismertem önre, amint belépett, pedig máskor húsz lépésről
               meg nem bírtam volna ítélni, kicsoda ön; az inasom-e, vagy valami handlirozó
               zsidó.</p>
            <p>(– Üm. A fantáziája nemigen javult a nagy kúrában – gondolá Maszlaczky úr.)</p>
            <p>– Még a hajam is mind újra kinő. Nézzen csak ide a fejem tetejére; látja itt ezt a
               sok apró, fehér szöszforma szálakat? Ebből mind haj lesz. Szép fekete bodor haj,
               amilyen volt ifjabb koromban; igen szép hajam volt, az egész világ szerelmes volt
               bele.</p>
            <p>Itt felsóhajtott a beteg e szomorú visszaemlékezésnél, s egy pillanat alatt ismét
               halálszomorú képpé esett össze galvanizált arca, mintha azt hallaná magában mondani,
               hogy mindaz, amit beszélt, csak hiú hazudság volt, amivel önmagát áltatja, hogy
               roskadozó, omladozó épület az, melyben lakik, és semmi teremtő erőnek sem lehet már
               kedve azt egészen újból építeni.</p>
            <p>Ez elhallgatási percet sietett felhasználni az ügyvéd.</p>
            <p>– Kedves nagyságod, én most örvendetes hírrel jövök Pestről. Annak is nagyon örülök
               ugyan, hogy nagyságodat a javulás útján látom, e nem annyira kellemes, mint
               gazdaságos gyógyrendszer mellett; azonban...</p>
            <p>– Óh, nem gazdaságos – ragadá ki az ügyvéd szájából a szót Abellino –, nagyon is
               sokba kerül. Magának az orvosnak minden napra egy aranyat fizetek, amiért felügyel
               rám.</p>
            <p>– Az biz elég sok.</p>
            <p>– Hanem a gyógyszerekről ő gondoskodik.</p>
            <p>– Már az más. Azonban még inkább kell örülnöm azon, hogy ügyünk örvendetes
               megoldatása küszöbén áll.</p>
            <p>– Hogyhogy? – kérdé Abellino, törekedve magát fél könyökére emelni, hogy jobban
               hallhasson.</p>
            <p>– Kérdéses pörünknek e napokban kelle az ítélőszék előtt fölvétetni. Ahhoz, hogy
               megnyerjük, meglehetős kevés reményünk volt.</p>
            <p>– Csak az istenre kérem, ne izgasson most, hanem egyenesen a végét mondja a
               dolognak.</p>
            <p>– Azt azonban elérhetjük általa, hogy Szentirmayt homályba állítsuk a világ
               előtt.</p>
            <p>– Tovább, tovább, ezt már mind tudom.</p>
            <p>– Azt is tudja méltóságod – kedves – miszerint Kárpáthy Zoltán e napokban
               nagykorúsági engedélyt kért, és azt meg is nyerte.</p>
            <p>– Azt nem tudom, nincs is hozzá semmi közöm.</p>
            <p>– Kedves nagyságod – monda Maszlaczky úr –, ha én azt tudom, miszerint kedves
               nagyságod sót eszik, ide nem fáradok, hanem elvégzem a dolgaimat írásban; mert azt
               jól tudom, hogy mikor az ember sót eszik, akkor türelmetlen; ha énnekem sós ételt
               adnak a vendéglőben, az emberek szeme közé ugrálok, mint a hörcsök. Már évek előtt
               mondám kedves nagyságodnak, hogy a mi céljaink létesítésére semmi sem oly kívánatos,
               mint kedves nagyságod Zoltán öccsének szívbeli nemessége, s azért minekünk különösen
               ezt kell figyelemmel kísérnünk. Az ifjú odautazott, meg is jött, járt Amerikában is,
               igen mívelt ifjúvá képezte magát, semmi kicsapongása hírét nem hallani,
               testben-lélekben ép, egészséges, lelkületére nézve ábrándos és tettek után vágyó.
               Mindezek helyett, én elhiszem, hogy kedves nagyságod sokkal örömestebb hallaná azt a
               leírást unokaöccséről, hogy az egy korhely naplopó, haszontalan ember, kinek csak
               hivalkodáson jár az esze, kinek jelleme nem ér egy fapénzt, aki nem szeret semmit, és
               akit nem szeret senki. Ez nagyságod magánindulatát nagyon kielégítené. De nem volna
               belőle semmi haszon perünkre nézve. Ha ő olyan korcs fickó volna, amilyennek őt
               kedves nagyságod képzelni szeretné, akkor ő azt mondaná az egész Szentirmay ellen
               folytatott perre, hogy vigye őt a tatár, ahova akarja, tegyenek a gróffal, kinek mit
               tetszik, ő azért egy fillérről sem mond le, hogy a grófot e kellemetlenségtől
               megmentse. Még ő maga tréfát csinálna belőle, hogy úgy kell neki, mit udvarolt az
               anyjának, s legvalószínűbb esetben is félvállról venné a dolgot, jól tudva, hogy
               hasonló esetekért senki sem lőtte még magát főbe. Szentirmay majd kimenti magát a
               felesége előtt, majd kibékül vele, a szép kis Katinka pedig már régen el volna nála
               feledve, emléke régen kitörülve szívéből új meg új szépségek által, akik kegyeikkel
               éppen nem bánnak fukarul gazdag ifjak ellenében. Azonban egészen másképpen áll a
               dolog: egészen úgy, ahogy nekünk szükséges, hogy álljon. Tessék reám figyelmezni!</p>
            <p>E figyelmeztetés alatt egy előttünk eddigelé ismeretlen egyéniség jött be
               észrevétlenül az ajtón, melyet a fiskális úr maga után nyitva hagyott. Kövér,
               borotvált arcú úriember, egy szál frakkban, mely a hasán elöl nem akar összeérni,
               orcájának két domborulata oly kövér, hogy szinte elvész közötte a kis tömpe orr, mely
               lyukaival előreáll, mintha ő segítene a szemeknek nézni, melyek szinte hasonló
               sorsban részesülnek, a nagy kövérség miatt alig adódván nekik hely, ahol
               mozoghassanak. Csak a száj nem engedte magát kiszoríttatni helyéből, bár kétoldalt
               sáncot képez mellette a pofakövérség, melyen túl nőni nem szabad, de alá és felfelé
               annál több meg van neki engedve, kétfelé dudorodva, mint egy-egy kolbász.</p>
            <p>Az említett egyéniség már több perc óta áll a spanyolfal mellett felhúzott
               szemöldökkel, azaz hogy nem szemöldökkel, mert az nem volt neki, hanem azzal a
               valamivel, ami a szemöldök helyén volt, s orrát feltámasztva nádpálcája gombjával,
               figyelmezett Maszlaczky úr szavaira; az a két orrlyuk úgy tetszék, mintha nemcsak
               nézni, hanem még hallgatni is szokott volna.</p>
            <p>Mikor a fiskális éppen az érdekeséhez kezdett a beszédnek, akkor előlépett a kövér
               úr, s pálcája gombjával megérinté a beszélőt.</p>
            <p>Az mint a galvanizált fordult egyszerre hátra, s ijedten bámult az idegen jövevényre,
               két hegyesen előrepödrött bajuszát mintha védelmül tartaná, ím, e másik ránéző
               szörnyeteg orrlyukai ellen.</p>
            <p>– Mi tetszik, uram? Mit akar?</p>
            <p>– Én megtiltom önnek a beszélést – felelt az érkezett, s ekkor kitűnt, hogy még a
               nyelve is oly éktelenül kövér, miszerint alig bírja forgatni szája üregében, s emiatt
               minden nyelvhangot kettősen ejt ki, s ahol csak lehet, selypít.</p>
            <p>– Kicsoda az úr? – förmedt rá Maszlaczky, magához térve az első ijedtségből.</p>
            <p>– Én a méltóságos báró háziorvosa vagyok, doktor Mauz.</p>
            <p>– Én pedig a nagyságos úr családi ügyésze vagyok, Maszlaczky, s kérdem az úrtól, hogy
               micsoda jogon tiltja meg nekem, hogy beszéljek, micsoda törvénycikkelynél fogva?</p>
            <p>– Uram – szólt doktor Mauz, nyakát kravátlija közé igazgatva –, az orvosok jogai nem
               alapulnak emberi, hanem isteni törvényeken; én megtiltom önnek a beszédet, mert
               megtiltottam betegemnek az izgatottságot, és erre jogom volt, mert az orvos
               korlátlan uralkodója az ő betegének, és a páciens föltétlen rabszolgája az ő
               doktorának, és én nem engedem meg, hogy itt valaki haszontalan patvarkodásaival az én
               kúrámat félbeszakítsa.</p>
            <p>– Haszontalan patvarkodásival?! – kérdé Maszlaczky úr, s már ekkor felállt a
               székéről.</p>
            <p>– Haszontalan patvarkodásival – ismétlé doktor Mauz.</p>
            <p>– Én pedig nem engedem meg – kiálta Maszlaczky úr egy hanggal magasabban –, hogy az
               én processzusomat valaki elrontsa haszontalan kuruzsolásaival.</p>
            <p>A doktor vére főni kezdett ez érzékeny riposztra, s minthogy nála ez indulatot nem
               lehetett a szemek szikrája által kifejezni, az orrcimpák szokatlan tágulásának
               kellett e jelenséget magokra vállalni.</p>
            <p>– Méltóságos úr! – szólt a pácienshez fordulva. – Én követelem méltóságodtól, hogy
               ezt az embert bocsássa el rögtön magától, különben én megyek, és sohasem jövök
               vissza.</p>
            <p>Maszlaczky úr lábujjhegyeire emelkedve, viszonza:</p>
            <p>– Kedves nagyságos úr, én praetendálom, hogy ezt a dominust dobassa ki innen, vagy én
               dobom ki az ablakon az egész processzust.</p>
            <p>– Ha én itt hagyom az urat a kúra közepén – lihegett a doktor –, akkor mehet ön aztán
               meggyógyulni a paradicsomba.</p>
            <p>– Ha pedig én ott hagyom a pert a levata előtt, akkor mehet ön koldulni az
               óperenciákra.</p>
            <p>Abellino összetett kezekkel rimánkodott összeveszett udvari személyzetének, hogy, az
               istenért, csendesüljenek le, amivel még jobban összeveszíté őket.</p>
            <p>– Majd én az úr rongyos exceptívái miatt kockáztatok egy ilyen remek kúrát.</p>
            <p>– De majd én kockáztatok az úr bűzös decoctumai miatt egy tizenkét éves pert.</p>
            <p>– Amelyik még másik tizenkét évig el fog tartani, ugye?</p>
            <p>– Amelyiknek végét fogja érni a kliensem hat hét alatt, ha addig az úr értetlensége
               meg nem öli.</p>
            <p>– Uram, ezt énnekem ne mondja, én diplomatikus orvos vagyok, ön pedig egy simplex
               pervesztő.</p>
            <p>– Az úr egy sarlatán, az úr egy pénzcsaló, az úr nem is doktor, hanem csak
               borbély!</p>
            <p>– Az úr pedig tyúkprókátor!</p>
            <p>A két diplomata azon a ponton állt, hogy a fakultás becsületéért egymást kihajigálja
               az ajtón. Abellino egy szót nem bírt csillapításukra feltalálni, s csak hosszú,
               sovány kezeit terjengette feléjök.</p>
            <p>– Mit! Mi vagyok én? – kérdé Maszlaczky, mintha nem jól hallott volna, s odalépett a
               nálánál háromszor nagyobb tömegű ellenség hasához.</p>
            <p>– Tyúkprókátor!</p>
            <p>– Az úr pedig egy méregkeverő!</p>
            <p>– William! William! – jajgatott Abellino, mire aztán bejött az inas, ki is, hogy a
               harcos feleket egymástól elválassza, azt a furfangot gondolta ki magában, hogy
               legelébb is Maszlaczky úr fülébe súgta:</p>
            <p>– Ugyan, mit tud lármázni vele a tens úr? Nem tudja, hogy minden délután részeg? A
               részeg embernek még a szénásszekér is kitér.</p>
            <p>– Vagy úgy! – monda Maszlaczky úr –, no, akkor hallgatok.</p>
            <p>Azután a doktornak súgta William:</p>
            <p>– Engedje útjára menni, doktor úr, jó ember az, csakhogy most fel van pálinkázva.</p>
            <p>– Már az más – engedékenykedék az orvos, s megvetően elfordult ellenfelétől.</p>
            <p>Ez, együgyű hadicsel által sikerült a háborút lecsillapítani.</p>
            <p>– Úgy én elmegyek innen – monda gúnyosan a fiskális, kalapját véve. – Az ilyen
               embernek a szénásszekér is kitér.</p>
            <p>– Úgy sajnálom, hogy a szót vesztegettem – monda az orvos, kezeit hátul összetéve, s
               az ablakhoz sétálva. – Az ilyen állapotban inkább szánalomra és gyógyításra méltó az
               ember.</p>
            <p>Maszlaczky úr az ajtónál állott már, Mauz úr az ablaknál; a fiskális nem állhatta
               meg, hogy még egyszer oda ne mondja, búcsúszóképpen – Kuruzsoló!</p>
            <p>– Pervesztő! – kiálta egyszerre a doktor, fejét hátrafordítva, s csak szája egyik
               végén bocsátva ki a szót.</p>
            <p>Maszlaczky becsapta maga után az ajtót, s a lépcsőkön végiglépdelve, elég hangosan
               mondogatá utána a többi megtisztelő címeket; nem akart belőle egyet is hazavinni:</p>
            <p>– Méregkeverő, mirigyfőző, borbélylegény!...</p>
            <p>Melyet meghallva az orvos, utánarohant, s az ajtón kidugva fejét, utánakiáltá:</p>
            <p>– Zugprókátor, tyúkprókátor, pervesztő, pénzért hazudó!!!</p>
            <p>Az ügyvéd eltűnt a kapu alatt, akkor meg rohant Mauz úr az ablaknak, s azon
               kihajolva, kiáltozott utána: “Pervesztő!”, Maszlaczky az utcáról fel: “Méregkeverő!”,
               és mikor már olyan messze elment Maszlaczky, hogy egymás hangját nem hallhaták, akkor
               is visszafordult, mutatóujjával a képét faragva, mintha ezáltal akarná Mauz úrnak
               mondani, hogy ő csak borbélylegény, mire Mauz úr egy csomó papirost vett a hóna alá,
               s azt lehullatá onnan az utcára, ily elmésen fejezve ki a pörvesztés eszméjét.</p>
            <p>Abellino félholtan maradt ott magában a küzdtéren. Legnagyobb baj volt, hogy nem
               tudhatta meg, miért jött Maszlaczky, s mit akart neki mondani Zoltán felől.</p>
            <p>Másnap összetalálkozott a két összezördült diplomata a promenádon, melyet az
               elparasztosodó kor kezdett már akkor sétánynak nevezni, s ezáltal kétségessé tette,
               ha vajon convenant dolog-e még azon a helyen fashionable társaságoknak megjelenni. A
               doktor az egyik, a fiskális a másik végén jött az allénak (mit a barbár nyelvújítók
               szeretnének egyszerűen fasornak nevezni), s amint megpillanták egymást, ahelyett,
               hogy mint rendes ember cselekedett volna, rögtön hátat fordítanának egymásnak, s
               visszatérnének, ki merre jött, mind a kettő derült orcával sietett egymás elé, doktor
               Mauz messziről nyújtotta már a kezét, Maszlaczky pedig sietett azt megragadni és
               megrázni, ahogy termetétől kitelt, s szíve fenekéből biztosítá a doktor urat,
               miszerint rendkívül sajnálja a tegnapi esetet, s reményli, hogy a doktor úr
               szokatlan hevességét a szokatlan körülményeknek fogja felróni, mire doktor Mauz is
               bátorkodott reményleni, miszerint a fiskális úr tekintetbe veendi sanguinicus
               temperamentumát, melyről ő már nem tehet, s azzal nagy ölelkezések közt békét és dac-
               és védszövetséget kötöttek egymással, szentül bizonyítván, hogy újdon barátságukat a
               legkisebb félreértés felhője sem fogja ezentúl megháborítani, s végre karöltve
               siettek végig az utcákon, melyek első viszálkodásaik tanúi valának, egész Abellino
               lakáig.</p>
            <p>A két derék úr meggondolta az éjen keresztül, hogy nagy balgatagság őnekik egymással
               háborút folytatni, miután egyik a másiknak nagy hasznára van. Az ügyvéd úrnak
               ugyancsak nagy szüksége van rá, hogy egy oly balgatag ember, mint Abellino, mentül
               tovább húzhassa e földi életét, a doktor úrnak pedig arra, hogy állandó páciensének
               állandó pénztára is legyen, s e kettős érdeknél fogva célszerűtlen nekik egymás
               működését paralizálni, amit nem is fognak cselekedni ezután.</p>
            <p>Engedjük őket menni karonfogva a magok útján.</p>
            
         </div>
         <div type="chapter">
            <head>XIV. A titok</head>
            <p>1840-ben nagy elevenség jellemzé a Pozsony fővárosi életet. Országgyűlés volt, mely
               ezt a tisztes hajdankori fővárosát Magyarországnak rövid időre galvanizálni szokta.
               Országgyűlésen kívül bizony igen csendes külseje a derék városnak. Elpusztult várát
               csak a gettóba rekesztett zsidóság őrzi, históriai emlékű királyhalmát körülnövi a
               fű, szép ligeteiben, ha megzendül is valami árva kintorna, alig akad egy-egy
               szekundánus diák, aki azon elábrándozzék; s ha estenden a nagy tót szekerek végig nem
               csörtetnének a köves utcákon, fülszaggató zajt ütve vaskarikáikkal, az ember nyolc
               órakor lefekhetnék aludni, hacsak kedve nincsen százados színdarabokat nézni a
               szomorú színházban, miket elárvult vándorok adnak elő gyér hallgatók előtt, az üres
               páholyok mint egy örökké tartó ásítás fordulván a színpad felé, hogy a játszó személy
               szinte elkívánja az ásítást tőlük. A polgárságnak csak vasárnapja van, hétköznap nem
               ér rá mulatni, főurak pedig csak nagy gyéren laknak a fővárosban, egy-egy
               meghasonlott kedélyű delnő, kit a világ kezd nem érdekelni; egy leszállt
               másodszülött, ki vénségére takarékossá kénytelen lenni, s lejött lakni rozzant
               kastélyába, hogy a bécsi házbért meggazdálkodja, és még azután egynémely elhangzott
               politikai celebritás, aki szeretne közel is lenni, távol is egyszerre azon helytől,
               ahonnan büszkesége elűzte, s ismét visszavonja. A legfényesebb épületek üresen,
               laktalan állanak. A roppant országházban eltévedhet a látogató, míg a visszhangos
               folyosókon találkozik valakivel, akitől megkérdezheti, hogy merre menjen vissza. Az
               aranypajzsos Grassalkovich-kastély udvarán kaszálni lehet a füvet, melyet nem gázol
               egyéb egy gyomorhártya-sérves házfelügyelőnél, s a hercegprímási palotának minden
               ajtaja és ablaka be van zárva, és az nagyon jól van, mert az udvarhosszant labdázó
               diákok még beüthetnék labdával, s ha egyszer egy nehézkes, világossárga jármű
               végigmotoszkál a hallgatag utcákon, abba is olyan békeszerető tátosok vannak fogva,
               mintha csak fogadásból járnának még a világon, hogy melyikök tudja a másikat
               kiböjtölni a világból, ők-e, vagy a parókás kocsis, vagy a fogatlan duennák és rokokó
               chevalier-k odabenn a salugádoros hintóban.</p>
            <p>Mennyivel más élet, más világ zajgott itt, midőn országgyűlések voltak! Mintha az
               ifjúság máskor távol lakott volna, s csak most egyszerre térne haza sokadmagával; a
               zárva volt paloták kapui mind kinyitva, azokon fényes aranypaszomántos huszárokba
               fogódzott hintók gördülnek ki és be; a csendes polgári házak ablakain nagyszakállú
               hazafiak arcai könyökölnek elő, a ligetben egzotikus cigányzene búsong, a
               cukrászboltok előtt kalpagos, atillás ifjúság üli körül az asztalokat, s a népes
               színházban csárdást kiabálnak!</p>
            <p>Színházba az ember nemigen azért járt, hogy a becsületes vándorok művészetét bámulja,
               s ismereteit öregbítse, mint inkább avégett, hogy ott ismerőseivel találkozzék, s
               magát az előadás alatt kedvére kifecseghesse. Itt meg lehete találni a hon
               legnevezetesebb férfiait, legbájosabb delnőit, s akinek nem volt elég alkalma
               Wesselényit hallhatni az országházban, meghallhatá itt kényelmesebben, mert ha a
               remek férfiú elkezdett suttogni a földszinten, megérthették azt körös-körül
               valamennyi páholyban szerte.</p>
            <p>Egy estve a szokottnál is nagyobb tolongás volt a városi színházban; valami jótékony
               célra rendeztek hangversenyt, s egy Pozsonyban a felsőbb körökben ismeretes delnő,
               gróf O***né is fel volt lépendő a cél iránti szívességből.</p>
            <p>A nemes cél sokakat bevont a színházba, akik különben tájékára sem szoktak menni; még
               több vonzerővel bírt az ismeretes grófnő fellépte. Az emberek természetesen azt
               hiszik, hogy egy grófnőt látni a színpadon már magában elég arra, hogy érdekes
               legyen; de valójában szépen is énekelt. A hangverseny egyéb részei is ügyesen voltak
               válogatva. Kivétel nélkül mindenki igen szépen énekelt, zongorázott és flótázott,
               vagy amit kedve tartott.</p>
            <p>Mi, nagy urak azért szeretjük különösen az operákat és egyéb zenés előadásokat, mert
               az ember nem kénytelen odafigyelmezni, beszélhet azalatt a szomszédjával,
               kacsingathat a szomszédnéjára, vizsgálhatja a páholyokat, fecseghet kedve szerint;
               azért meghallja a dobot is, a klarinétot is, s ha közbe-közbe valami érdekes
               anekdotát mond el másnak, vagy éppen elhagyja a termet, hogy egy csésze fagylaltot
               beszopjon, megint visszajöhet anélkül, hogy az előadás fonalát elveszítette
               volna.</p>
            <p>A jelen volt delnőket bizonyára sem Tell Vilmos nyitánya, sem a következett
               cavatinák, sem az ünnepélyes “Eja mater” szimfóniái nem hozták olyan különös izgásba,
               mint egy fiatal férfi arca, ki ott ült mindjárt az udvari páholy mellett Tarnaváry
               hétszemélynök páholyában, szemközt a septemvirnével.</p>
            <p>Sohasem láttak érdekesebb férfiarcot. Fiatalsága még csaknem leányi széppé teszi, míg
               nagy szemeiben a férfibátorság lángjai égtek, miket ha körülhordott a teremen,
               elfeledték a terem szépei Mozartot Beethovennel, és a színpadon éneklő grófnét velök
               együtt.</p>
            <p>Minden távcső feléje volt fordítva, a mindenünnen célba vevő szép szemek napsugárai
               alatt égni kellett az ifjú arcának, legalább az oly piros volt, mintha kívül-belül
               tüzelnék, bár eléggé iparkodott magának oly helyzetet adni, mintha éppen nem jőne
               zavarba. Igyekezett Tarnavárynéval fesztelen beszélgetést folytatni valami igen
               közönyös tárgy felett, melyet a szép delnő oly arckifejezésekkel fogadott, mintha azt
               a legérdekesebb és mulatságosabb dolognak tartaná. Akik távolról nézték, eleget
               irigykedhettek rá, milyen jól mulat ezzel a gyönyörű fiúval. Vajon hol vette a
               septemvirné? Talán rokonságához tartozik? Senki sem ismerte, ki lehet. Ki emlékezett
               volna már rá, hogy évek előtt látta valahol mint gyermeket, mint serdülő fiút. Hogy
               elváltoznak az ifjú arcok néhány év alatt. Tarnavárynénak pedig tetszett az, hogy a
               jelen volt delnők mind oly kíváncsian nézik a vele beszélgető érdekes idegent.</p>
            <p>– Ön miatt felgyújtják a delnők ezt a páholyt – szólt csintalanul Tarnaváryné. – Az
               egész világ látcsövei ide vannak irányozva. Kérem, védje ön magát egy kissé!</p>
            <p>– Hogyan? – kérdé az ifjú, a tapasztalatlanság tétova tekintetével.</p>
            <p>– Hát vegye fel távcsövét, s nézze vissza az önre nézőket! Ha nem mer rájok
               visszanézni, meglássa, hogy megigézik.</p>
            <p>Az ifjú szót fogadott, s körülhordá távcsövét; egy helyen megakadt vele, s oda sokáig
               nézett. Kőcserepyék ültek ott. Háttal a színpadnak és halavány arcát feléje fordítva,
               Vilma. Az ismeretlen ifjú reszkető kézzel tette le szemüvegét.</p>
            <p>– Nos, mi lelte önt? Hogy elhalaványodott egyszerre – szólta meg mosolyogva a vidám
               septemvirné.</p>
            <p>– Én? Óh, dehogy! – mentegetőzék az ifjú, s újra felvette a szemüveget, és vakmerő
               mozdulattal nézett vele a szemközti páholyokra.</p>
            <p>Most döbbent még csak meg igazán.</p>
            <p>Éppen szemtül szemben velök ült egy előtte egészen ismeretlen család, két agg delnő
               kétfelől és azok között középen egy szép, fiatal, viruló leányka, vidám, piros és
               mosolygó, oly ismerős és mégis oly ismeretlen, ki amint észrevette, hogy az ifjú
               odanéz feléje, egyszerre bizalmas fejbólintással üdvözlé őt, ismerősen mosolyogva
               felé, s azután mind a két delnőnek suttogva mondott valamit.</p>
            <p>– De mi lelte önt most újra, kedvesem? – nevete a septemvirné. – Most megint úgy
               elpirult, hogy a szeme fejéréig piros. Ön nagyon fogékony az igézetek ellenében.</p>
            <p>– Nem tudom – hebegé az ifjú –, valami ismerősöm köszöntött, akit nem ismerek.</p>
            <p>– Hol ül? – kérdé Tarnaváryné magyarázatkészen.</p>
            <p>– Itt éppen velünk szemben. Most ne nézzen kegyed oda, mert mind a hárman ide néznek.
               Két éltes delnő között ül egy szép fiatal lyánka, aki kétszer is üdvözölni látszott,
               és én nem tudom, hogy ki lehet.</p>
            <p>Tarnaváryné a színpad felé irányzá távcsövét, ami arra való volt, hogy az üveg
               mellett a kijelölt páholyra nézhessen.</p>
            <p>– Azok Szenczy grófék, az öreg grófné és agg hajadon testvérje; hanem a lyánkát
               bizony én sem ismerem. Még sohasem láttam. Egészen ismeretlen előttem. Bizonyosan
               valami unokája lehet a grófnénak, akit valahol kolostorban neveltek ez ideig.</p>
            <p>– Szenczyék? – találgatá magában az ifjú. – Nem emlékszem rá, hogy ismertem volna
               őket.</p>
            <p>– Ah, menjen ön, mit titkolózik – évődék vele a septemvirné –, hisz az a kis barna
               valahányszor ide néz ön felé, mindannyiszor mosolyog.</p>
            <p>– Pedig én nem ismerem.</p>
            <p>– De valahol csak kellett, hogy összejöjjön vele. Gondolkozzék csak felőle!</p>
            <p>– Nem emlékezem rá. Úgy tetszik... De mégsem lehet. Nem tudom elgondolni, ki az?</p>
            <p>A fiatalembert kínzani látszott ez a gondolat, mert csak alig várta, hogy valaki
               jöjjön a páholyba, azonnal használta az alkalmat a megszökésre, a zseniális báró
               Berzyre hagyva azt a lovagias kötelességet, hogy a septemvirnét mulattassa.</p>
            <p>Az előcsarnokba leérve, közévegyült az ott csoportozó ifjak seregének, kik a lépcsők
               elejét elfoglalva, várták a hazaszállongó delnők jövetelét, bámészkodva a parányi
               lábacskák után, melyek ilyenkor világossságra szoktak jőni.</p>
            <p>Egyik közőlök megnézte az ismeretlen ifjút, a többi nem sokat ügyelt rá, könnyű volt
               neki közöttük elvegyülni.</p>
            <p>Odabenn az utolsó darabok járták már, a páholyi közönség egy része nem várta be a
               végét az előadásnak, hanem igyekezett a tolongás elől kitakarodni hamarább.</p>
            <p>Nemsokára egyik tündéri csoport a másik után szállt alá a lépcsőzeten. Óh, azt meg
               kell nekik engedni, hogy igen szépek. Mind igen szépek. Sokszor elgondolkozom rajta,
               hogy minek fárasztják magokat annyira a nagyságos és méltóságos urak szegény közrendű
               leányok után, mikor saját delnőik annyi bájjal vannak felruházva.</p>
            <p>Most ismét egy érdekes hölgypár száll alá a lépcsőzeten. Ez Kőcserepyné leányával. Az
               anya most is oly büszke szépség, a leány most is oly halovány. Maga a tanácsos hátul
               jön, karjára akasztva neje sálját, melyet a világért át nem engedne másnak, s oly
               nyájasan beszélgetve nejével és leányával, mintha az egy idegen asszonyság és idegen
               kisasszony volna, akiknek udvarolnia kell.</p>
            <p>Az egész család szorosan a mi ifjúnk mellett halad el, ki egész illedelemmel
               megemelinti előttük kalapját, halkan üdvözölve. A tanácsos úr szerfölötti
               nyájassággal fogadja köszönését, könyökével szinte elsodor két másikat, aki
               elfeledett neki köszönni; pedig fogadni lehetne, hogy ő sem ismeri azt a
               fiatalembert, mint más. A nagyságos asszony hidegen bólint fejével, anélkül, hogy
               érdemesnek tartaná megnézni, ki köszönt neki. Vilma pedig rászegzi nagy, sötét
               szemeit, azután feltekint velök atyjára s ismét anyjára, s anélkül, hogy az üdvözlést
               csak egy ajkmozdulattal viszonozná, siet előre, a tornác alá robogó hintójukhoz.</p>
            <p>Az ifjú különös érzéssel tekintett utána. Olyasvalamit gondolt, mintha sajnálkoznék
               rajta.</p>
            <p>Ez elbámulás percei alatt ismét több meg több csoport vonult végig az előcsarnokon; ő
               maga sem tudta, hogyan történt, amint egyszer visszafordult, szem-szemben találta
               magát azzal a szép ismeretlen nővel, kinek bizalmas mosolygása oly zavarba hozta az
               imént. Az egyik éltes asszonyságot vezette karján.</p>
            <p>Most még vidámabban mosolygott a lyánka, amint őt megpillantá, s kedves gyermeki
               könnyelműséggel szólítá meg az ifjút:</p>
            <p>– Zoltán! Jó estét, Zoltán!...</p>
            <p>Az ifjú az egész paradicsomot érzé magára szakadni! Ez a hang, ez megmondá neki, hogy
               ki az ő szép ismeretlenje. Hisz ez az ő szívereklyéje, az ő lelkének örök boldogsága,
               az ő reménye, hite, vágyódása. Ez az ő kicsikéje, Szentirmay Katinka.</p>
            <p>Az ő kicsije! De mennyire megnőtt, megszépült, mióta utoljára látta! Akkor még játszi
               gyermek volt, most már ékes hajadon. És ő nem ismert volna rá, pedig mindennap
               gondolt reá; elment volna mellette, és a szépsége látásán érzett bámulatot
               hűtlenségnek vádolta volna magában a régi eszménykép iránt.</p>
            <p>Pedig a lyánka is megismerte őt! Lám, elfeledte arcát mindenki, aki évek előtt látta,
               és ez rá tudott találni a férfikor által átidomított vonásaira a hajdani
               játszótársnak, az édes testvérnek...</p>
            <p>Kinek jutott volna eszébe, hogy egy ilyen pillanatban okosan gondolkozzék; ki
               emlékezett volna ilyenkor hideg, megfontoló eszmékre? Évekig odajárni a világban,
               sehol sem menekülhetni egy kedves, bájos emléktől, s azután ismét véletlenül
               föltalálni a kedves emlék szép ideálját, s akkor elébb gondolkozni rajta, ha
               örüljön-e a viszontlátásnak, vagy ne; az nehezen volna emberi feladat.</p>
            <p>Dehogy gondolt arra Zoltán. Odarohant; röviden bemutatta magát; ismerték is már
               híréből; s azzal feledve volt nála minden fogadás, amit valaha Szentirmaynak tett,
               leánya bűvös-bájos szép szemei mellett.</p>
            <p>Mennyivel szebb lett a kedves kicsike, amióta nem látá, még szebb, mint képzeletében
               maga elé bírta hozni. Már nem is merné őt kicsikéjének nevezni, hisz oly karcsú, oly
               délceg hajadon lett azóta. Aztán talán nem is szabadna azt többet tenni. – Ki tudja?
               Sok idő elmúlt azóta. Emlékezik-e még a hajadon azokra a boldog óráira a
               gyermekábrándoknak, amik csak úgy tűnnek elő, mint az álom, ha az ember később
               visszagondol rájok, s úgy mosolyoghatna rajtok, ha szomorúsága engedné. Vajon
               emlékezik-e még a leányka, miket mondtak ők egymásnak, mikor ott ültek a magános
               jávor alatt, hogy sohasem fogják egymást elfeledni, hogy amilyen véghetetlen ideig
               kell még élni, amíg mindketten felnőnek, olyan véghetetlen örömmel fognak gondolni
               egymásra. Óh, édes, tiszta örömei az ifjú éveknek, milyen rosszak, milyen
               boldogtalanok, milyen nyomorúak leszünk, mikor megszűntünk fiatalok lenni.</p>
            <p>Az első pillanatokban alig talált Zoltán öröme szavakat. Nem győzött betelni az édes
               látással, csaknem elfeledte az udvariasság nehéz kötelességeit, mikkel azon
               ismeretlen delnők irányában tartozott, akik Katinkát kísérték. Szentirmayné közel
               rokonai voltak. Őszintén örültek rajta, hogy Zoltánt megismerheték, kit még azelőtt
               nem láttak. Reményüket fejezék ki, hogy őket gyakran meg fogja látogatni az
               országgyűlés alatt. Szentirmayékkal együtt laknak. A kárhozatos akadályt Zoltán és
               Rudolf között ők sem ismerheték.</p>
            <p>Zoltán sietett e reményt a magáévá tenni. Óh, sokszor, igen sokszor fog ő
               Szenczyékhez menni. Katinka önfeledt örömmel mondta rá, hogy az nagyon szép lesz.</p>
            <p>A csarnokajtónál azonban ezúttal el kellett volna egymástól válniok, ha a véletlen
               sors a szerető szívek kezére nem játszik, mely nem restelli nyilatkozatait gyakran a
               legcsekélyebb emberekre bízni. Szenczyék hintaja nem érkezett meg időre, a kocsis
               bizonyosan elmulatott valami rangjához illő társaságban, s elfeledkezett úrnőiről,
               nem először, nem is utoljára.</p>
            <p>– Óh, az a semmiházi, már bizonyosan megint leitta magát – sopánkodék az agg nők
               egyike, kit még kisasszonynak neveztek; az asszonyság azonban jószívűen biztosítá,
               hogy gyalog is hazamehetnek, hiszen az idő szép, holdvilág van, s aztán Zoltán lesz
               olyan jó, hogy elkíséri őket, ámbár kissé messzecske laknak.</p>
            <p>De hogyne lenne olyan jó; bár a város túlsó végén laknának, hogy odáig mehetne velök!
               Karját ajánlá az éltesebb delnőnek.</p>
            <p>– Köszönöm, Zoltán – szólt az mosolyogva –, nem haragszik, hogy így nevezem. Mi csak
               egymásba szoktunk kapaszkodni Judittal, ő az én gavallérom, én pedig az övé. Tudja: ő
               kisasszony, én pedig özvegyasszony vagyok, akármelyikünket megszólna a gonosz világ,
               ha egy nőtelen legénnyel látnának karonfogva menni, csak maradjon ön Katinka
               mellett.</p>
            <p>A két öreg jót nevetett e tréfán, s egymásba kapaszkodva tipegtek az előrebocsátott
               fiatalok után, csak arra kérve őket, hogy ne szaladjanak olyan nagyon, mert az ő
               lábaik már nem olyan frissek, mint voltak Napóleon idejében.</p>
            <p>Az ifjú és a leányka eleinte szép illedelmes távolban haladtak egymás mellett, amíg a
               tolongás árjából ki lehetett jutniok; később azonban, ahogy sötétebb utcákba
               kezdettek hatolni, természetnél fogva közelebb kellett húzódni Katinkának Zoltánhoz,
               majd egy csúnya nagy kőben megbotlott szegényke, mire Zoltánnak valódi kötelessége
               lőn, hogy karját ajánlja védencnőjének, s mikor aztán ez az ismerős gyöngéd kezecske
               ott volt hajdani helyén, ott szíve és karja között, mintha sohasem vált volna el
               tőle, olyat érzett, mintha egyenesen hazamenne ő is oda, ahova e lyánkát vezeti.</p>
            <p>Mennyi mondani-, mennyi hallgatnivalójok volt! Óh, arra kevés volna egy hó, egy év,
               egy egész élet...</p>
            <p>Most is az az őszinte gyermek volt mind a kettő, akinek egymás előtt nincsen titka,
               aki nem rejtegeti sem örömét, sem bánatát, sem hajlamait, mert tudja, hogy azok mind
               osztva vannak. Katinka elmondta, mennyit emlegették ők Zoltánt; ő is, s a
               kisgyermekek mind. Hogy várták vissza. Tulajdonképpen neheztelni kellett volna, hogy
               Zoltán őket nem sietett felkeresni, de az neki eszébe sem jutott, s ha egykor
               gondolatjába ötlik is ez a szemrehányás, találni fog ő száz mentséget Zoltán számára,
               mikkel oly tisztára fogja mosni, mint a kristály, mert az igaz szeretetnek az a
               tulajdonsága, hogy kegyencét önmaga ellen is tudja védni.</p>
            <p>Zoltán gyönyörködve függött szemeivel a beszédes leányka ajkain; mennyi boldogság
               csak hallgatni is ez ajkak beszédét, s mennyi édes van még azokon túl! Ha valami
               tündér azt kérdezné tőle ez órában, hogy mit adjon neki az egész világból, beh hamar
               tudna rá válaszolni.</p>
            <p>Milyen kár, hogy a hintó szemközt találkozott velök, s Szenczyné ráismert korhely
               kocsisára.</p>
            <p>Az esküdött mennyre-földre, hogy ő ott állt a színház előtt, de nem vették észre, s
               rövidebb dolog volt elfogadni a mentséget, mint utánajárni.</p>
            <p>Mind a két hölgy megmagyarázta jól Zoltánnak, hol laknak, s Katinka újra elmondta azt
               neki, mintha azt hinné, hogy így jobban megtartja, s azzal elváltak tőle.</p>
            <p>Zoltánnak még vissza kellett menni a színházhoz, hogy Tarnavárynét hazakísérje, ki az
               utolsó hangot is ki szokta várni, s csak onnan tért ideiglenes szállására haza.</p>
            <p>Milyen boldog álmai voltak ez éjjel, egész gondatlansággal engedé át lelkét azoknak,
               egy édes mosolygásból állt az egész jövő előtte, melytől elfeledett mindent, ami
               elmúlt.</p>
            <p>Még álmában is mindenütt őt látta, ővele járt a gazdag, virágos mezőkön, hallgatta
               édes szavait, gyönyörködött bűbájos, gyermeteg mosolygásában, átolvadt lelkével
               őszinte, tiszta szemeibe.</p>
            <p>A kedves álomból prózai csöngetés hangja riasztá fel. Pitvarnoka belépett
               hálószobájába, egy levelet nyújtva át neki, melyet Szenczyék inasa adott át neki.</p>
            <p>Zoltán Szentirmay írását ismerte meg a borítékon, s e vonások egyszerre kijózaníták
               lelkét. Szinte tudta, mi van ezen levélbe írva, akár fel se törte volna.</p>
            <p>“Kedves Zoltán, ön feledni látszik, amit nekem ígért. Ha azt nem akarja, hogy én
               menjek el Pozsonyból, akkor önnek kell eltávoznia innen. Sz. Rudolf.”</p>
            <p>E jéghideg szavak elűzték az álmot a szemről – a szívről. Észébe juttaták Zoltánnak a
               kárpátfalvi szomorú jelenetet, rejtélyes fogadásával. Milyen messze elüldözte őt ez a
               rejtély!</p>
            <p>Egész testében reszketett, midőn fölkelt, mint akit a láz gyötör. Megalázva,
               megtörve, földre verve érezte magát...</p>
            <p>Egyszerre észrevevé, hogy reszket. Ő reszket, ki azt hivé magáról, hogy bátor, hogy
               erős lelkű; reszket egy ismeretlen gondolattól, mint félénk gyermek az éjszakai
               hangtól. Ő, kit a tengeren, midőn elővett a tengeri láz, azt mondhatá magának: “Én
               nem akarok, nem fogok beteg lenni!”, és fölkelt, és nem lett beteg; ki ha elfáradt,
               ha nélkülözött, azt mondhatá magának: “Én megtiltom neked, hogy pihenj; megtiltom,
               hogy éhezzél!”; most ne mondhatná-e azt lelkének: “Én megtiltom neked, hogy
               félj!”.</p>
            <p>Megkeményíté szívét, nem szabad remegni, de meg kell tudni, minő titok az, mely közte
               és a Szentirmay család között áll, szemébe kell nézni a hidrának, s fejére gázolni
               annak, ha még akkora volna is.</p>
            <p>Hol kezdje? Egyetlen gondolatja sem volt még rá. Annyit tudott, hogy rögtön el kell
               utaznia Pozsonyból. A gőzös reggel indult, még azzal elmehetett. Hová? Pestig
               bizonyosan. Onnan talán tovább.</p>
            <p>Sietve elkészült. Inasát hátrahagyta, hogy másnap holmijával kövesse. Ajtaját azalatt
               tartsa zárva, s ne szóljon senkinek elutazása felől.</p>
            <p>Míg a gőzösig sietett, addig támadt egy gondolatja; még akkor csak tétova,
               kifejezetlen eszme volt, de estig kifőzhette azt magában. Leült a lapátkerék elé,
               órahosszant elnézve, hogy töri fehér porrá a hullámot a csattogó lapát, millió fehér
               gyöngyöt hajtva a víz alá, majd meg elnézte sokáig, hogy omlik a fekete füst a magas
               kémény korona alakú kürtözete közül, sűrű, egymást hengerítő gomolyokat képezve a
               világoskék égen, azután elállt percig a gőzerőmű mellett, mely szörnyeteg fejét le s
               fel emelgeti, vaskönyökeivel számtalan egymást kerülgető iját-fiját taszigálva. Az
               utazók között szép delnők is voltak, akik el nem tudták gondolni, mit nézhet egy
               ilyen szép, elegáns fiatalember órahosszant az unalmas hullámegyformaságon, az
               alaktalan füstfelhőkön, s a gőzgépek változatot nem szenvedő örök küszködésén.</p>
            <p>Pedig ő sokat látott és gondolt azalatt.</p>
            <p>Amint Pesten kikötött a gőzös, a legelső bérkocsiba vetve magát, Kovács szállására
               hajtatott.</p>
            <p>Kovács már ekkor egy év óta Pesten lakott mint a Kárpáthy család ügyvédje. A régi
               öreg ügyvédet, ki János urat kiszolgálta, egy év előtt revokálták ama mennyei bíró
               elé, akitől nincs többé apelláta. Ő már intra dominium van, bírván azt a jószágot,
               mely egyedül van biztosítva arról, hogy aviticitas útján tulajdonosától vissza nem
               pereltetik, tudniillik: a sír.</p>
            <p>A jövedelmes és a nagy fontosságú állomásra nézve igen természetesen a legtöbben
               vágyódtak az igen tisztelt ügyvédi karból, s nagyon valószínű volt, miszerint a
               törvényes gyám, a méltóságos septemvir úr valami nagy tekintélyű, tapasztalt és
               meglett fiskálissal fogja e fontos helyet betölteni, különös ellenszenvvel
               viseltetvén minden fiatalember iránt, mintha mindegyiknek az orráról látná, hogy ez
               is egy veszedelmes újító, aki a régi jó rendet fel akarja forgatni, aki vasúton akar
               járni, és adót akar fizetni.</p>
            <p>Annál meglepőbb lehetett tehát, midőn megtudták, hogy a hétszemélynök által ez
               állomásra alkalmazott egyéniség egy fiatal, most cenzúrázott ügyvéd, akinek még semmi
               gyakorlata sincsen: valami Kovács vagy kicsoda.</p>
            <p>A fölületes vizsgálók ebben valami rendkívüliségre véltek akadni, s a tényt Tarnaváry
               jellemének egyéb különösségei közé sorozták; pedig az nagyon fölfogható volt;
               Tarnavárynál a heveskedés, gorombáskodás csak modor volt, azért ő valódi
               fogékonysággal bírt a becsületes, őszinte jellemek iránti tiszteletre, s ha szerette
               is a zsarnok szerepét, de egyesíté vele a pártfogóét. Azon ifjak közül, kik nála
               töltötték törvénygyakorlataik éveit, ha sok mulatságos űzés-hajtás emlékeit vitték is
               el tőle magokkal, de később az életben minden alkalomnál tapasztalhatták, hogy a
               kemény, indulatos ember saját előszeretettel hajlék hozzájok. Ez előszeretet sehol
               sem lehetett annyira indokolva, mint a jelen esetben. Tarnaváry tarthatott tőle, hogy
               ha e rendkívüli pert, mely Zoltán ellen foly, egyikére régi ismerős ügyészeinek
               bízza, azok nem maradnak menten minden befolyásától azon aggodalomnak, mely őket
               egyéb ügyeikre nézve Kőcserepy mint tanácsos ellenében leszorítva tartja, míg ez
               eszes, tudományos ifjú, kinek az első pere lesz, nemcsak hivatási ambícióból, de
               védence iránti személyes előszeretetből is, teljes lelkével, hitével fog azon
               csüggeni.</p>
            <p>Még mielőtt Zoltán megérkezett volna, hazahívatá Kovácsot. Zoltán csak két hónappal
               későbben jött meg.</p>
            <p>Amint Pestre ért az ifjú, egyenesen Kovácshoz sietett, kit késő este is munkában
               talált.</p>
            <p>A fiatal ügyvéd őszinte örömmel látta megérkezni ifjú védencét, kit még külföldön
               hagyott el. Zoltán mondá neki, hogy az ő szállásán fog maradni, ha szívesen látja.
               Kovácsnak nagyobb örömet nem is mondhatott volna.</p>
            <p>Az ifjú Kárpáthy már szinte egy hétig ott tartózkodott ügyvédje szállásán, s még
               semmi készületet sem mutatott, hogy máshová akarna menni. Kovács egynehányszor
               előhozta neki, hogy talán jó volna az ifjú báró számára állandó lakást bérelni ki, de
               ez mindig kitérőleg felelt, hogy ő jól érzi itt magát, s úgysem sokáig akar Pesten
               maradni.</p>
            <p>Napközben gyakran bevetődött Kovács írószobájába, s gyakran meglepte ügyvédét, midőn
               az, jöttének neszére, hirtelen eldugta írásait, s mindannyiszor igen zavarodottnak
               látszék.</p>
            <p>Zoltán úgy tett mindig, mintha nem venné azt észre; beszédet kezdett az ügyvéddel, s
               szórakozottság színe alatt annak irományai közé iparkodott tekinteni. Hanem Kovács
               oly óvatosan dugott előle mindent, hogy sohasem vehetett észre semmit.</p>
            <p>Egyszer mégis oly véletlenül lepte meg az ügyvédet, hogy annak a nagy sietségben nem
               maradt ideje valamennyi irományt jól összenyalábolni, s amint azokat sebtében
               íróasztala fiókjába lökte, egy vékony csomag az asztal alá hullott belőle.</p>
            <p>Zoltán nagy készséggel sietett azt felvenni, s míg a szerfölött zavarba jött
               ügyvédnek átnyújtá, hirtelen megtekinté a csomag címzetét “Béla Kárpáthy, contra
               Zoltanum Kárpáthy et Rudolfum Szentirmay!”</p>
            <p>“Ah, ez hát a göcs!” – gondolá magában.</p>
            <p>– Micsoda pöröm van énnekem Abellino bátyámmal? – kérdé, közömbösséget színlelve, az
               ügyvédtől.</p>
            <p>Kovács iparkodott egész ügyvédi nyugalmát összeszedni, ami neki annál rosszabbul
               sikerült, mennél jobban erősítette. Először is füle hegyeig vörös lett, azután pedig
               majdhogy ríva nem fakadt. Csak mondani kellett volna neki, hogy sírjon, mindjárt
               megtette volna.</p>
            <p>– Ugyan, ne turkáljon az írásaim között nagyságod – kiálta, bosszankodással akarva
               elütni a dolgot.</p>
            <p>– Hát turkálok én? Ez leesett a földre, s én felvettem – szólt Zoltán nevetve, de e
               nevetés alatt úgy dobogott a szíve!</p>
            <p>– No, hát legyen szíves ideadni.</p>
            <p>– Mindjárt, mindjárt, jó barátom, hadd nézzek egy kicsinyt bele!</p>
            <p>– De instálom, kegyeskedjék nem bontani ki; ott minden szépen rendbe van szedve,
               alfabét szerint; hányjon el belőle egypárt, akkor aztán én felforgathatom megint az
               egész levéltárt, amíg ráakadok.</p>
            <p>– De hiszen nem hányom el. Nézze meg az ember, hogy félti ön tőlem a saját peremet.
               Csak szabad tudnom, hogy mi van a saját peremben?</p>
            <p>– Ugyan mit nézhet egy unalmas osztályigazítási peren? Ez csak gyermekies
               kíváncsiság.</p>
            <p>– Hozzám fér! – felelt meg e szóra Zoltán, s bontani kezdé a pörcsomagot.</p>
            <p>Eddig tréfásan folyt a vitatkozás, de amint Zoltán a per kötőlékét feloldá, az ügyvéd
               egész megilletődéssel lépett hozzá, s érzéstől reszkető hangon kérte, kezeit
               összetéve előtte:</p>
            <p>– Óh, kedves Zoltán! Ne nézzen azokba az átkos iratokba.</p>
            <p>Az ifjú szorongó tekintettel nézett fel ekkor ügyvédjére, s mintha a régi kísértet
               egész terhével szállna keblére, oly fulladt hangon kérdezé:</p>
            <p>– Mi van ebben az írásban?</p>
            <p>– Isten ne engedje, hogy ön e kérdésre valaha választ kapjon! Én mondom önnek
               hitemre, becsületemre, hogy ha valaha fog ön akadni emberre, aki azt tanácsolandja
               önnek, hogy ez iratokból csak egy sort elolvasson, az önnek halálos, gyilkos
               ellensége.</p>
            <p>Zoltán e szavak alatt mindig görcsösebben szorítá kezei közé az iratokat, hogy szinte
               összegyűrődtek ujjai alatt, szép arca halovány lett, mint a fal.</p>
            <p>– Barátom, igaz jó barátom – szólt reszketeg hangon Kovácshoz. – Ön tudja, hogy engem
               egy ismeretlen végzet évek óta elkeserülten üldöz, hogy a legboldogabb reményt,
               amihez ragaszkodtam, valami láthatatlan ok, valami sejthetetlen átok mindig – mindig
               széttépi szemeim előtt, hogy nekem bűnhődnöm kell, és nem tudom miért, hogy kerülnöm
               kell azokat, akiket szeretek, és nem tudom, miért. Van-e e pernek összefüggése azzal
               az átokkal, ami az én szívembe van égetve?</p>
            <p>– Én nem felelhetek önnek!</p>
            <p>– Úgy itt lakik a kísértet! – kiálta Zoltán, s kezével a perre ütött, míg szemei
               mondhatlan érzéstől ragyogtak.</p>
            <p>Kovács megfogta az ifjú kezét.</p>
            <p>– Uram, édes jó uram. Hiszi-e ön azt, hogy van a világon ember, aki önt nálamnál
               jobban szereti? – egyet kivéve.</p>
            <p>– Csak azt az egyet ne említette volna ön most!</p>
            <p>– A szemem könnyezik, és a szívem reszket, amint itt kérem önt, és ha az a másik itt
               volna, éppen így könnyezve, reszketve könyörögne önnek, vesse el kezéből azt az
               iratot, mert átok és lélekkárhozat van annak minden soraiban, mert azon perctől
               kezdve, amidőn ön azokat megismeré, megszűnt ön fiatal lenni, és lett öreg-öreg
               ember, megszűnt ön szeretni tudni, és megtanult gyűlölni, irtózni, iszonyodni. Óh,
               adja ön azt az írást nekem vissza, és ne fürkéssze énnálam a titkokat, miket Isten
               irgalma örökre takarva tartson minden ifjú lélek előtt! Ön még gyermek, oly ártatlan,
               mint a gyermek, bár oly érett, mint egy férfi. Legyen önben elég férfierő, lemondani
               e kárhozatos tudnivágyról, s menjen ön azután örülni az életnek, ami tele gyönyörrel
               van tárva ön előtt.</p>
            <p>Zoltán komoly, nyugodt arccal állt Kovács elé, s hideg tekintettel nézett annak
               szemeibe.</p>
            <p>– Édes jó barátom! Mi évekig jártunk egymással, s megtanultuk egymást ismerni.
               Láthatott ön sok veszélyes próbával szemben; bizonyságot tehet róla, ha remegtem,
               hátráltam-e valamelyik előtt. Ha nem mondaná is ön, érzeném, szívem borzadálya
               mondja, hogy aminő veszély torkában sem az égő hajón, sem az indusok berkében, sem a
               tűzokádó krátere előtt nem voltam, olyan előtt állok most; de én meg akarom azt
               ismerni, és ha a halál van ebben az írásban, el akarom azt olvasni, és ha az ördög
               lakik is benne, előhívom azt onnan. Három év óta futok egy névtelen kísértet elől,
               meguntam már a hátrálást, szembe akarok vele fordulni, meg akarom tőle kérdeni, hogy
               híják, és miért üldöz. Én meg akarom ismerni azt a pert, és esküszöm, hogy nem ijedek
               meg, akármire találok benne.</p>
            <p>– Súlyosan volna ön büntetve esküvéseért, ha azt tenné.</p>
            <p>– Fogom tenni!</p>
            <p>– Az én tudtommal nem – szólt ekkor Kovács határozottan. – Én becsületszavamat adtam
               egy férfinak, akit ön éppen oly mértékben szeret, mint amelyben én becsülök, hogy
               soha önt e per tartalmával megismertetni nem fogom, nem engedem. Én becsületszavamat
               adtam erre. – Most tessék felbontani az iratokat!</p>
            <p>Zoltán e szókra összeköté a percsomagot, s szótlanul visszatette az ügyvéd
               asztalára.</p>
            <p>Kovács hévvel szorítá meg ifjú védence kezét, alig hallhatólag rebegve:</p>
            <p>– Köszönöm, köszönöm...</p>
            <p>Az ifjú oly, mondhatni elektrikus dühvel nézett az összekötött perre, mint valami
               gyűlöletes fenevadra, s a gyermeki indulat egész elfojtott hevével tevé rá reszkető
               kezét:</p>
            <p>– Azért ne higgye ez a kísértet, hogy nem fogok vele beszélni.</p>
            <p>Azzal eltávozott, és Kovács három hétig hírét sem hallotta védencének, ki most már
               saját házába költözött, melyet egykor az öreg nábob annak az örömére építtetett, hogy
               neje Pesten kíván lakni, de amelyben nem lakhatott soha, sem ő, sem felesége.</p>
            <p>Zoltán szót fogadni látszott a baráti tanácsadásnak; felkereste a legvidámabb
               társaságokat, sietett egyik mulatságból a másikba, s midőn olyan jól mulatott,
               mindenütt arra figyelt, nem hallani-e valami neszét annak, amit ő meg akar tudni.</p>
            <p>Egyszer végre nyomára jött, hogy ellenfelének ügyvédje Maszlaczky. Talán őáltala
               könnyebben hozzájuthatna a perhez? Egy ízben összetalálkozott vele, s előhozta neki
               az ügyet. Az ügyész finomul kicsúszott a kérdezősködések alól, biztosítva Zoltánt,
               hogy ez csak az ügyészek dolga, és a védencnek addig, amíg nagykorúságát el nem éri,
               nincs befolyása az ilyen ügyekre.</p>
            <p>De még aznap sietett Maszlaczky úr levelet írni Kőcserepy úrnak, mely e pár rövid
               szóból állt:</p>
            <p>“Már pedzi!”</p>
            <p>Azt ugyan rögtön megtehette volna, hogy a pert az ifjú kértére neki megmutassa, de az
               köztudomásra jöhetett, s ügyvédi hírnevének sokat árthatottt volna; úgyis jól tudta,
               hogy Zoltán nem engedi magát visszautasíttatni, amerre egyszer megindult.</p>
            <p>Egy napon a Városligetben sétálva, Zoltán megpillantott egy nagy bajusszal ellátott
               patriótát, aki egy jegenyefának vetve a hátát, nagy világmegvetéssel szedegeté elő
               kopott atillája hátulsó zsebéből az oda elrakott görögdinnyemagokat, melyeket szépen
               megtisztogatva, evegetett csöndes kényelemmel.</p>
            <p>Zoltán megismeré az öreg Bogozyt, kivel még az árvíz idején kötött ismeretséget, s
               odasietve a vén szittyához, megszólítá:</p>
            <p>– Jó napot, Bogozy! Mit csinál itt?</p>
            <p>A vén sas félretekintett, s anélkül, hogy a jó napra fogadjistent mondana, felel
               egykedvűen:</p>
            <p>– Ebédelek, ahogy látni tetszik.</p>
            <p>– Konfekt talán?</p>
            <p>– Nem konfekt biz az, mert ez ebéd. A dinnyéjét megettem vacsorára, a magját ebédre
               hagytam. Ilyen a szegény legény sorsa gazdag városban.</p>
            <p>– Hát még mindig a régi állapotban van? – kérdezé Zoltán részvéttel.</p>
            <p>– Az a bajom, hogy nem vagyok.</p>
            <p>– Tán ismét nem sikerült a cenzúra?</p>
            <p>– Az a nagy baj, hogy sikerült.</p>
            <p>– Hogyhogy?</p>
            <p>– Hát addig, amíg jurátus voltam, csak akadt exmissióm, akcidenciám, de amióta
               felesküdtem, elestem ettől a jótól, s most csak abból éldegélek, amit a körmölésből
               kapok.</p>
            <p>– Hát nem folytathat pereket?</p>
            <p>– Ugyan ki bízná rám a perét?</p>
            <p>– Már miért?</p>
            <p>– Mert attól félhetne, hogy a felperest egzekváltatom, vagy beiszom a perét, vagy egy
               kézre játszom az ellenfelével. Tudja: szegény embertől minden kitelik.</p>
            <p>Zoltánt nagyon szomorította ez a cinikus beszédmód. – Tehát most mivel
               foglalkozik?</p>
            <p>– Mondtam, hogy körmölgetek.</p>
            <p>– Még mindig Maszlaczky úrnál?</p>
            <p>– Nála is, másutt is, aki fizet. Tíz krajcárért írok egy ívet. Ha tud valakit
               nagyságod, utasítsa hozzám, majd én felkeresem. Zoltánnak egy gondolat ötlött a
               fejébe.</p>
            <p>– De bizony most jut eszembe, énnekem magamnak is volna valami íratnivalóm.</p>
            <p>– Az isten áldja meg, nagyságos úr, ne bízza másra, én leírom egy szó hiba nélkül,
               olyan szépen, mintha metszve volna. Sok-e?</p>
            <p>– Egy egész per. Hanem egy kis utánajárás is kell hozzá.</p>
            <p>– Előkerítem én. Hol van? Elmegyek érte Erdélybe is, ha parancsolja.</p>
            <p>– Nincs olyan messze. A “Kárpáthy contra Kárpáthy et Szentirmay” pert akarnám
               leíratni.</p>
            <p>– Hisz az legkönnyebb, nagyságod fiskálisa Kovács, minden percben kiveheti.</p>
            <p>– Igen, barátom, de azt akarom éppen, hogy ő ne tudjon felőle, mert az a szándékom,
               hogy az így leírott pert majd elküldöm Londonba egy híres jogtudósnak, hogy adjon
               tanácsot iránta, s lássa, nem akarnám Kovácsot azzal megbántani, hogy megtudja,
               miszerint másutt is kérek véleményt az övé mellett. Zoltán úgy hazudott, mintha
               tanították volna rá.</p>
            <p>– Úgy! Értem – szólt Bogozy. – Tökéletesen értem. Tehát ezt nem szabad senkinek
               megtudni. Ne féljen nagyságod, azért meglesz az. Majd rálesek, mikor Maszlaczkyhoz
               kerül a per. Egy éjszaka fennmaradok, s míg ő alszik, azalatt lerápiálom az egészet,
               azután majd leírom abból tisztán.</p>
            <p>Zoltán alig bírta rejtve tartani izgatottságát. Mint aki valami jó alkut csinált,
               sietett foglalót adni Bogozynak. Tíz arany akadt a kezébe, azt odanyomta a vén fiú
               markába.</p>
            <p>– Fogja ezt előre, ha meglesz, még tízennyit adok.</p>
            <p>Bogozy a fogásáról azt ítélte, hogy ötkrajcárosok vannak a markában, s csak akkor
               szörnyedett el, mikor a sárgaságukat megpillantá.</p>
            <p>– Csak nem bolondult meg? – mormogá magában. – Nem tudok én ebből visszaadni. Uram,
               sárgát tetszett adni fehér helyett.</p>
            <p>– Csak hadd maradjon. Ha le van írva a per, száz aranyat kap érte.</p>
            <p>Azzal elsietett. Bogozy hiába kiabált utána, hogy legalább hát tartson belőle magánál
               kilencet, ne hagyja nála mind a tízet, mert ő még ma mind elkölti, amúgy meg majd
               apródonként kikéregetné. Zoltán felkapott lovára, s otthagyta a jámbor Bogozyt, de
               aki azért csak megette a dinnyemagot mind egy lábig.</p>
            <p>Arannyal fizetni nemigen volt szokás az én emlékezetemre ebben a világrészben, ahol
               mi lakunk, s ha valaki aranyat adott ki, azt mindig egy nemével a pironkodásnak
               tette, mert nagyon megnézték érte az embert, s bizonyosan mindenki azt gondolhatta
               felőle; “Ugyan, már hogy tudja elkölteni?” Szegény legénytől még azt is megkérdezték,
               hogy hol vette, s purifikálni kellett érte magát, hogy tisztességes úton-módon
               jutott hozzá; ha pedig rendes életű ember adta ki, abba a gyanúba keverte vala magát,
               hogy minden más pénze elfogyott, s arra szorult, hogy aranyat költsön; sok helyen nem
               is tudták, hogy mit kell belőle visszaadni.</p>
            <p>Fráter Bogozy a legnagyobb titokban iparkodott túladni a Zoltántól kapott aranyokon;
               elcsaklizta (műszó) kutyébereknek (szinte műszó), felváltogatta ismerős pincéreknél
               szép suttyomban, de egyen mégis rajtakapták, s híre futamodott, hogy Bogozy aranyakat
               vált. Kit ölt meg értök?</p>
            <p>Megtudták az esetet társai, kik egy irodában dolgoztak vele, s besúgták Maszlaczky
               úrnak. Maszlaczky úrnak pedig feltűnt a dolog.</p>
            <p>Bogozyn egy cseppet sem látszott meg, hogy pénze van, még a könyökén támadt szakadást
               sem foldoztatta be, pedig másutt is kopott volt már az atillája.</p>
            <p>– Ejnye, amice – támadt rá egyszer a principális, mintha csak most venné először
               észre, mutatóujját mintegy értelmezésül a megszólított atilláján támadt lyukba fúrva
               –, ejnye, amice, nem foldathatná be már egyszer ezt a lyukat itt az atilláján?</p>
            <p>– Nem tudnám, hogy miből – viszonza készen Bogozy, fel sem tekintve a papirosról.</p>
            <p>– Hát abból a sok aranyból, amit itt-amott elprédál.</p>
            <p>Bogozy neheztelve tekinte fel e szóra.</p>
            <p>– Ugyan már ki fütyülte be azt is?</p>
            <p>– Hja, van énnekem egy kis madaram, aki nékem mindent megmond. Hol vette maga azt a
               sok aranyat?</p>
            <p>Bogozy gondolkozott rajta, hogy mit találjon ki. Minden jó gondolat messze volt
               tőle.</p>
            <p>– Loptam – felelt végre mulatságos flegmával.</p>
            <p>E szóra Maszlaczky úr felüté az orrát.</p>
            <p>– Kedves barátom uram, hogy mondhat ilyen szót, hogy “loptam”? Illik az ilyen szó egy
               diplomatizált férfi szájába? Hogy tudnék én ilyen közönséges gondolkozásmódot
               megengedni magamnak? Piha! Még csak tréfának is! Én a múltkor néhány aranyat feledtem
               az asztalomon, amit később nem találtam ott, de én a világ minden kincseért ki nem
               mondanám ezt a szót, hogy “valaki ellopta”. Énkörülöttem csupa feddhetlen jellemű
               emberek vannak, s nekem a szemem égne ki, ha valamelyik azt olvashatná ki a
               szememből, hogy én azt gondolom, hogy ő lopott. A szemem égne ki!</p>
            <p>Bogozynak nagy kedve lett volna a tele téntatartót hevenyében Maszlaczky úr szemei
               közé vágni, nehogy kiégjenek; hanem elgondolta, hogy a leírandó pert másutt nem kapja
               meg, ha itten összevész, s ahelyett durcás nyugalommal viszonzá:</p>
            <p>– Nehogy azt gondolja a tekintetes úr, hogy én loptam el az aranyát; mert nekem, ha
               tudni akarja, nagyságos Kárpáthy úrfi adott a múltkor egypárt, tessék megkérdezni
               tőle, ha olyan nagy kedve van utánajárni.</p>
            <p>– Micsoda Kárpáthy úrfi? Melyik Kárpáthy úrfi? – tudakozódék gyorsan a fiskális.</p>
            <p>– Hisz azt a vén invalidus gavallért csak nem hívom úrfinak.</p>
            <p>– Tehát Zoltán? Mi köze önnek Zoltánhoz? Miért adott az önnek aranyakat?</p>
            <p>– Hát mert kértem tőle; mert nem volt mit ennem. Ő pedig ismer még a nagy árvízből,
               hát adott néhány aranyat. Az neki annyi, mint másnak két garas.</p>
            <p>– Kedves barátom – szólt Maszlaczky úr, pozitúrába vetve magát. – Azt én egyáltalában
               nem szeretem, hogy az énkörülöttem levő adjunktusok vagy jurátusok összeköttetésben
               legyenek olyan pörfelekkel, akik ellen valami ügyet folytatok. Én nem zárhatok el
               minden titkot a jurátusaim és adjunktusaim elől, s ezen a csatornán át sok
               kiszivároghat, amit nem lett volna szabad másnak megtudni. Most éppen a Kárpáthy-féle
               perben dolgozom, és nagyon megütközve hallom, hogy segédeim egyike éppen akkor
               indokolatlan ajándékokat fogad el az ellenféltől, holott én legnagyobb peremet is
               megszoktam önnek a kezei alá bízni.</p>
            <p>Milyen gyönyörűsége lett volna Bogozynak a legeslegnagyobb pert, mi éppen keze alatt
               volt, megfogni fülénél fogva, s úgy hajítani szerteszéjjel, hogy minden írás
               kilencvenkilenc felé repült volna belőle; de csak tűrte, a száz aranyra gondolva, s
               haragjában olyan cifra betűket írt, hogy ember legyen, aki el tudja olvasni.</p>
            <p>– Én olyan gondatlan vagyok – pattogott tovább is Maszlaczky úr –, hogy sohasem zárok
               el semmit, én tele vagyok bizodalommal minden ember iránt, és én nagyon könnyen
               megadhatom az én bizodalmamnak az árát.</p>
            <p>Azután nagy haragosan a szobájába távozott az ügyvéd, maga után csapva az ajtót, s
               még onnan belülről is sokáig elhallatszott dörmögése, de aki keresztülláthatott volna
               a falon, hogy utolérte volna a bámulás, azt látva, hogy az ügyvéd e bosszús
               dörmögésekhez milyen vidám arcot csinál, hogy mosolyog, milyet rándulnak az ajkai,
               hogy hunyorgat szemeivel, s kezeit nem szűnik meg dörzsölni, s valahányszor elmegy a
               Kárpáthy-pör mellett, mindannyiszor rejthetlen örömmel tekint reá; csak hogy el nem
               neveti magát, olyanokat rándul szeme, szája, arca.</p>
            <p>Végre magához tér a sok kézdörzsölésből, s örömének annyira nem tud parancsolni, hogy
               elkezd magában fütyülni, míg észreveszi magát, s a szájára üt: – odakinn
               meghallhatják.</p>
            <p>A megtöltött csibuk visszaadja nyugalmát. Az ilyen pipaféle nagyon alkalmas arra,
               hogy az ember arcát megfossza minden kifejezéstől.</p>
            <p>– Bogozy! – kiált nyájas, kellemetes hangon.</p>
            <p>A szólított engedi magát még egypárszor hívatni, s csak azután jön be.</p>
            <p>– Hát haragszunk-e még? – kérdi familiáris nyájassággal Maszlaczky a duzzogó
               besenyőt, mire az fölöslegesnek tartja feleletet adni.</p>
            <p>– No, ne haragudjék – szól tovább Maszlaczky –, lássa, én heves ember vagyok. Kurta
               nyakam van, hamar a fejembe megy a vér. Én nem akartam önt megbántani. Nem is önre
               céloztam. Hiszen régen ismerem már kedves barátomat; ismeri az egész világ; hűsége,
               férfias szilárdsága, lelkiismeretes hallgatagsága példabeszéddé vált. Ezt öntől senki
               sem vitatja el.</p>
            <p>Bogozy is jónak látta valamit szólni a dologhoz.</p>
            <p>– Hiszen csak azt restelltem, hogy a tekintetes úr azok előtt a bikficek előtt
               szidott le. Négyszemközt nem bánom, mondjon akármit.</p>
            <p>– Azt is helyre fogom tenni. Meglássa ön. Fényes elégtételt fogok adni. Én most
               kénytelen vagyok elutazni néhány napra Pestről. Ez idő alatt önre bízom az egész
               irodát. Ön ügyeljen fel mindenre! Háljon itt az én szobámban! Minden kulcsot a kezére
               bízok: a levéltárét, a perköltségi pénztárét, mind. Ön fizesse a frátereket s minden
               előfordulandó sportulát és expensát. Ami pénz jön be, azt vegye át és
               nyugtatványozza. Adok rá felhatalmazást. Egy pörömben kompareálni kell, ott majd ön
               fog megjelenni helyettem, s felveszi a levátát. A többiről pedig, ami előadja magát,
               mind pontos naplót fog vezetni, s magának a jurátusok működéseiről teljes tudomást
               szerez. – Nos tehát, meg van-e ön velem elégedve; elhiszi-e már, hogy nem akartam önt
               megbántani, hogy teljes bizodalmam van hozzá; no?</p>
            <p>Bogozy csak mind azt gondolta magában, hogy mégis jobb szeretne ő egypárt az
               oldalbordái közé suhintani a principális úrnak, hogy tökéletesen meg legyen elégedve,
               s csak a nyakát tekergette a nagy megtiszteltetésre.</p>
            <p>– Adjon hát kezet! – monda Maszlaczky úr, elfogva Bogozy tenyerét, ki engedte azt
               szorongatni, mint egy darab fát, s amint eleresztette a principális, menten kilódult
               a szobából, fensőbbsége érzetében érzékeny fabarackkal tisztelve meg egy apró jurátus
               fejelágyát, akire gyanúja volt, hogy az árulta el az aranyakat.</p>
            <p>Maszlaczky úr pár óra múlva útra készen állt; a vén huszár vitte utána bőröndjét,
               köpönyegét. Az irodában tudtára adá a személyzetnek, hogy távollétében Bogozynak
               fognak engedelmeskedni, akit alteregójának hagy hátra, amiből az következett, hogy
               amint kihúzta lábát az ajtón, a fráterek mind abbanhagyták az írást, Bogozyra hagyva,
               hogy végezze el, amit ők nem győznek. Amice Bogozy azután, hogy tekintélyét
               fenntartsa, az úrfiakat egytül-egyig mind a földhez verte, kit az ágy alá dugott, kit
               az asztal alá, kit meg kidobott az ajtón. Egyszóval emberül feltartá a rendet egész
               délig. Délután nem kellett, mert a fráterek feleslegesnek tartották megjelenni.</p>
            <p>Azt szerette csak Bogozy. Háborítlanul maradt az egész szálláson. Első dolga volt a
               Kárpáthy-féle pert előkutatni. Vett két konc papirost, azt is Budán vette, hogy még
               csak a papiros se hasonlítson ahhoz, ami az ő irodájokban van. Az iratot pedig
               egyenesen állította maga elé, ezáltal a betűk hátrafelé dűlve, nagyon különbözővé
               tették azt szokott írásától. Ha valaha napfényre találna jőni, könnyebb lesz az
               eltagadás.</p>
            <p>Maszlaczky úr mindezen dolgok mellett feddhetetlen, becsületes ember. Hát tudhatja ő,
               hogy mi történik azalatt irodájában, amíg ő távol van? Hát tartozik ő azt megérezni,
               megszagolni, hogy míg ő jóhiszeműen dolgai után jár, azalatt egy esztelen ember az
               egész Kárpáthy-pert lemásolja, s átadja annak, akinek azt nem volna szabad látni, s
               kést üt a szívébe egy ártatlan, semmi rosszat nem sejtő ifjúnak, akinek még csak
               sejtelme sincs azon undok eszmékről, miket az a per tartalmaz? Nem úgy járt-e ő el e
               tárgyban, mint derék, meggondolt férfiú; nem rótta-e meg nyilván, több ember
               hallatára, tanúk jelenlétében segédjének azon gyöngeségét, hogy Kárpáthy Zoltánnal
               összeköttetést kezdett; nem tiltakozott-e azon lehetőség ellen, hogy valaki
               ellenfelét azon titkokkal meg fogja ismertetni, amik az ő irattárában vannak
               eltemetve? Tehet-e arról, ha valaki bizodalmával galádul vissza fog élni; okolhatja-e
               őt józan ember a következményekért, ha éppen az, akire rábízta, hogy okirataira
               felügyeljen, ez okiratok legveszélyesebbikét el fogja árulni? Óh, nem. Bizonyára
               Maszlaczky úr a leglelkiismeretesebb ember, aki még csak nem is gyanítja, hogy mi
               történhetik azalatt odahaza, amíg őt fontos ügyek távol tartják, s aki legnagyobb
               lármát fog ütni, ha Kárpáthy Zoltán a rejtett okiratokkal megismerkedik, s ez világ
               elé kerül, s ezen esetben okvetlen fényes elégtételt fog szolgáltatni a világ előtt:
               minden irgalom nélkül el fogja magától csapni Bogozyt. Erre előre készen lehet.</p>
            <p> – Holnap estére készen leszek a perrel – ezt súgta Bogozy egy napon Zoltán fülébe,
               kivel az utcán találkozott.</p>
            <p>Hacsak nagyon kevéssé lett volna pszichológ a jámbor pacinacita, észre kellett volna
               vennie azt a szokatlan sápadást, ami az ifjú arcán elvonult e szókra.</p>
            <p>– Elvárom önt – monda neki, kérges tenyerét megszorítva. Másnap egész délután nem
               mozdult ki szobájából az ifjú, meghagyva cselédeinek, hogy ha egy ilyen s ilyen alakú
               úriember tudakozódik utána, azt vezessék fel hozzá; másnak senkinek sem lesz
               otthon.</p>
            <p>Milyen lassan mászott neki az idő, amíg este lett! Százszor megnézte az óráját, s
               minden hangosabb léptekre az ajtóhoz sietett figyelni. Véghetetlen nehéz volt a
               várakozás, amíg beesteledik.</p>
            <p>Annyira izgatott volt, hogy minden legkisebb zörejre összerezzent, könyveket vett
               elő, hogy olvasson belőlük, s nem tudott odább menni az első sornál, amit elolvasott
               sem emlékezett rá, minden óraütés kizavarta a szövegből.</p>
            <p>Legérdekesebb tanulmányait vette elő, miket Kováccsal együtt tanult végig, s amint
               azokon végiglapozott, úgy kezdett emlékezni lassankint az ifjú jó barát értelmes
               arcára, mint oktatja őt nemes tanácsokkal, mint mondja neki szelíden: “Ha kedves ön
               előtt az én szavam, és még egy másiké, ki önt még jobban szereti, ne nyúljon ön azon
               átkos iratokhoz, miket erőszakosan meg akar ismerni; hagyja azokat nem letteknek, nem
               ismerteknek maradni, ott ahol vannak, énértem, és még egy másik kedvéért, aki önt oly
               nagyon szereti!”</p>
            <p>És azután feltűnt ennek a másiknak emléke előtte, midőn a kárpátfalvi kastély zárt
               szobáin együtt járt vele oly búsan, oly szomorúan, midőn keblére ölelte őt könnyezve,
               s oly érzékeny szóval kérte őt, hogy szűnjék meg keresni e bánat, e könnyek okait
               örökre, hagyja el őt, és sohase tudja meg, miért kellett őtőle megválni.</p>
            <p>Elmaradt, elábrándozott ennél a gondolatnál.</p>
            <p>Egyszerre rögtöni kocogtatás az ajtón riasztá fel ábrándozásiból. Mintha hívatlan
               kísértet kopogtatna be, ugrott fel helyéről. Pedig várt reá.</p>
            <p>– Ki az?</p>
            <p>Legalázatosabb szolgája, Bogozy bókolt be az ajtón, engedelmet instálva, hogy ilyen
               későn háborgatja a nagyságos urat. Hóna alatt volt a per.</p>
            <p>Zoltán minden vérét fejébe érzé tolulni, alig látott, alig bírt szólani, alig
               felkelni helyéről.</p>
            <p>Bogozy úr odahelyezé asztalára a leírt pert, melynek borítékjára nem sajnálta
               kicifrázott, lapidár betűkkel írni fel a hármas címet.</p>
            <p>Zoltán úgy érzé, mintha nem az asztalára, hanem a szívére tette volna azt le, s
               minden egyes lapnak egy mázsányi terhe volna.</p>
            <p>Meg akarta köszönni, de nem jött ki nyelvén ez a szó. Érzéke megtagadta a
               köszönetmondást ily átkozott szolgálattételért. Bogozy azt hivé, hogy jó lesz neki
               leülni, miután annyi lépcsőn felfáradt, s jó mulatságot talált a falakra aggatott
               képek sorba bámulásában.</p>
            <p>Az ifjú merően nézett a per címére, mintha egy baziliszkot nézne szembe.</p>
            <p>– Le van ám az írva utolsó betűig – bizonyítá Bogozy, ki kezdte észrevenni az ifjú
               csodálatos tekintetét. – Nincs benne egy vakarás, sem egy betűhiba. Bár tessék
               felbontani!</p>
            <p>Ő maga akarta meggyőzni az ifjút állítása valóságáról.</p>
            <p>Zoltán inte neki, hogy hagyja abban. Ne nyúljon hozzá. Maradjon ott, ahova leült.</p>
            <p>Azután kivont fiókjából egy tekercset, abban volt száz arany. Szótlanul odanyújtá
               Bogozynak.</p>
            <p>– Ejnye, tehát csakugyan nem tréfált a nagyságos úr? Pedig bizony isten, ez sok.
               Ennyit nem szokás adni. Ejnye, csak már megszolgálhatnám ezt a nagy szívességet; ha
               parancsolja még a nagyságos úr, leírok akármilyen nagy pert ráadásul.</p>
            <p>A jámbor kuturgur sohasem tudta, mi van abban a perben, amit ő Zoltánnak lemásolt; ő
               az iratok tartalmával nem szokott törődni, csak írt betűt betű után, ahogy maga előtt
               látta, s ha készen volt vele, el lehetett volna hitetni vele, hogy saját
               halálítéletét írta.</p>
            <p>– Legalább ne adott volna ennyi aranyat nagyságod, sokkal jobb szerettem volna
               bankócédulában – szabódék még egy ideig Bogozy, de miután látta, hogy Zoltán semmit
               sem felel, csak egyre azt az összekötött per borítékát nézi, elkezdte ajánlani magát,
               s kihátrált az ajtón, anélkül, hogy Zoltán észrevette volna, mikor ment el és
               merre.</p>
            <p>A gyermekérzelmek egyike, mely bennünket a késő vénségig el nem hagy, az
               ismeretlentőli félelem.</p>
            <p>Egy zárt, beomlott pincebolt, melyet senki sem látott soha nyitva; az ember milyen
               félve halad el mellette; ki tudja, mi lakhatik abban. Egy távoli jajkiáltás, mikor
               éjszaka sötét erdőben puszta mocsáros helyen utazunk. Ki tudja, mi kiálthat ott?</p>
            <p>Minő kísértetek, minő rémek fognak előjőni, ha felbontod azt a papirosba kötött
               temetőt! Nem érzed-e előre azt a halottszagot, midőn egyenként felleplezed azt a sok
               susogó szemfedelet? Nem látják-e szemeid azokban a fekete betűkben a tekergő, vonagló
               sírbeli férgeket, amik úgy mászkálnak a halott szemfödelén, miután testét megrágták?
               Nem döbbensz-e meg majd, ha az éjfélt fogja ütni, s azt veszed észre, hogy jobb
               felől, bal felől sápadt alakok ülnek melletted, kiket vakmerő kézzel előhívogattál a
               sírból, kik téged ismernek, s te is ismered őket, s szomorúan vállaidra teszik
               kezeiket, s szemeidbe néznek; midőn előtted íróasztalodon ott fog guggolni a
               pokolbeli fantom, vigyorgó arcával, hegyzett füleivel, s hosszú lábujjait végighúzza
               az iratok sorain, hogy olvassad tovább, midőn fejed, szíved zúgni fog, mintha tele
               volna a múlt idő minden gyötrelmes tüneményével, midőn melledet, mint valami nehéz
               álom, fogja nyomni a még nehezebb tudás, melyből nincsen felébredés? Undok, átkozott
               tünemények fogják váltogatni egymást szemed előtt, minő alakokról még sejtelmed sem
               volt, miknek csípése halálos, lehelete dögvész, látása undorító, s ezek közepett
               fogod látni azoknak képeit, kiket legjobban szeretsz, kínlódva, dühöngve s hasztalan
               törekedve e csodás, utálatos alakok érintésétől megmenekülni, magokról letisztítani
               azoknak fertelmes kéznyomait, elhárítani azt a nyúlós, ragadós mérget, miket arcaikra
               köptek. És te magad ülni fogsz közöttük mint egyetlen, mozdulatlan élő annyi eleven
               kísértet közepett, kire pokolbeli vigyorgással néznek a gyűlölet alakjai, pokolbeli
               kínnal az üldözötteké!</p>
            <p>Ah, legyen meg! Akármi van e dohos sírban, nyíljék meg! Jőjenek elő, akik benne
               laknak.</p>
            <p>Zoltán felbontotta a pört.</p>
            <p>Kertre nyíló szobájába vonult vele vissza, két megelőző terem ajtaját bezárta maga
               után, senki sem háboríthatá, semmi nesz nem zavarhatta meg.</p>
            <p>Mielőtt beletekintett volna, eszébe jutottak jóakaró barátja szavai “Most még fiatal
               gyermek vagy, ha ezt a pert elolvasod, öreg, öreg ember fogsz lenni!...”</p>
            <p>Lássuk hát, mitől lesz az ember olyan vén!</p>
            <p>A legelső irat volt a keresetlevél Kárpáthy Zoltán ellen.</p>
            <p>A kelet (dátum) mutatta, hogy akkor Zoltán még csak egyéves volt, midőn a
               keresetlevél ellene megíratott.</p>
            <p>Mit véthetett ő egyéves korában?</p>
            <p>Mintha valami élő, haragos szellem zuhogna ott belül, úgy dobogott a szíve. Úgy
               dobogott, és azután ismét elállt, mint a lejárt órainga.</p>
            <p>Tehát azért idéztetett meg ő, mivel nem lett volna szabad születnie, mert az atyja
               már öreg ember volt akkor.</p>
            <p>Tehát öreg ember volt az atyja, és neki nem volt szabad születni.</p>
            <p>Még nem értette a talányt. Valóban, Zoltán tizenhat éves volt, és még előtte rejtély
               volt ez a gondolat. Hiszen szeretni mindenkinek szabad.</p>
            <p>Csak olvasd tovább.</p>
            <p>Minden sor egy hét, egy hónap, egy esztendő reád nézve. Következtek a bizonyítékok.
               Óh, mi utálatos dolgok voltak azokban. Az ifjú arca égett, és teste reszkedett minden
               ízeiben, mentül tovább olvasá e kárhozatos, kigondolhatatlan eszméket. A
               legbűzhödtebb szív fenekén nem származhatnak ilyen gondolatok önmagától, hacsak vetve
               nincsenek bele!</p>
            <p>A forró, égető veríték csorgott arcán, homlokán alá. El akarta hajítani azon iszonyú
               s azon megölő iratokat, fel akart ugrani onnan és elfutni messze, messze! Fel akart
               ébredni ebből az irtózatos álomból; de nem lehetett, nem lehetett, többé nem küldheté
               vissza az egyszer előidézett rémeket koporsóikba, végig kellett néznie, hányan jönnek
               még elő abból a felnyitott sírból; el kellett olvasnia mindent az utolsó betűig, mert
               ez nem volt álom, hanem nehéz, nehéz, ólomnehéz való!</p>
            <p>Ezek az imádott arcok, miknek emléke a kárpátfalvi sötét szobából oly messze utakon
               eljárt vele, milyen bemocskolva, befertőztetve jelentek meg előtte! A cimborák undok
               vallomásaitól bemázolva, a legrettentőbb rémkép volt az atyai arc. Milyen éktelenek a
               sárral bemázolt vonások. Hát az a halavány nő, kinek szelíd, komolybús anyai arcára
               oly jó volt visszagondolni, kit bár élve nem látott soha, de kivel álmában sokat
               beszélt; mily irtóztató volt reá gondolni e meggyaláztatásban! Oly meztelenül,
               elevenen kimondva ellene a legiszonyúbb vádak, úgy megtépve, úgy elrongyolva! Ha
               valaki álmodott már olyat, hogy édesanyját látta koldulva az utcán, hogy facsarodott
               el szíve álmában: “Édesanyám, hogy jutottál e nyomorba?” – De ez több annál. Olyan
               bűnvádat hallani kimondva e tiszta, ez angyalarcú nőre, ki gyermekét a sírból is
               feljár látogatni, aminőt még említeni sem hallott azelőtt, aminőt nem ismert, amiről
               fogalma nem volt!</p>
            <p>Az élet el-elállt szívében. E rémséges alakok elfojtották lélegzetét. Hiába küzdött
               ellenök, ott ültek mellén, szemébe vigyorogtak pokolbeli nevetéssel, kényszeríték
               velök társalogni, kényszeríték őket megismerni, s odatarták beundokított arcaikat,
               hogy csókolja meg őket; üldözték bélpoklos karjaik ölelgetésével, arcára leheltek
               mirigyes leheletükkel. Óh, irtózatos!</p>
            <p>Hanyatt dűlt, és behunyta szemeit. Úgy nyögött, mint akit súlyos, halálos kór gyötör,
               s e gyötrelem közepett, ott a pamlagon fekve elaludt.</p>
            <p>És amint elaludt, íme, újra látta a kárpátfalvi kastélyt, mintha ott a bezárt
               szobákban járna ismét, ahova nem hat a napvilág, s az a két festett kép éppen úgy
               mosolyogna reá, miként akkor, oly tiszta, oly nyájas arccal, s mintha kilépnének
               rámáikból, s élő, beszélő alakok válnának belőlük, és egy harmadik alak is járulna
               hozzájok, az is oly nyájas, de hatalmasabb, erősebb férfialak, s mind a hárman
               beszélnének hozzá szép, igen szép szavakat, amikből csak annyi marad a lélekben, hogy
               igen vigasztalók voltak; mind a három alak maga világítja magát, mert napvilág nem
               jár abba a terembe.</p>
            <p>És ezután sok szép, sok kedves dolgot elmondanak neki. Emlékezni azokra nem lehet, de
               mind olyan jó, olyan érzékeny szavak azok, hogy a lélek egészen elcsillapul alattok,
               és a szív görcsös szorongása kitágul, és a könnyek megerednek, és végigcsorognak az
               arcon.</p>
            <p>Zoltán arra ébredt fel, hogy erősen sírt. A párna, melyre arcát lehajtá, egészen át
               volt nedvesülve.</p>
            <p>Egészen megkönnyebbült, megerősödött szívvel érzé magát. Az óra éppen egyet ütött.
               Tehát az éjfél, a rémek órája elmúlt. Azt átaludta. Tudja isten, ez is vigasztalóan
               hatott rá.</p>
            <p>Sok rémes, sok iszonyító gondolat elveszti erős mérgét az első álom után. Zoltán úgy
               érzi, hogy most nem látja oly irtózatosaknak az asztalán fekvő iratokat, mint néhány
               órával előbb.</p>
            <p>Hiszen ezek csak az egyik fél vádjai. Még hátravan a másik védelme. A vádlottak ugyan
               régen a sírban feküsznek, ők nem védhetik magokat; ott feküsznek egymás mellett mind
               a ketten. Ámde a fényes alakok a visszarémlő álomban hárman voltak. Egy hatalmas,
               arkangyali alak él még közőlük, az meg fog felelni majd mind a hármokért. Óh,
               bizonyára az le fogja mosni atyjának, anyjának halavány vonásiról azt a szennyet, azt
               az átkot, amit más, utált emberek reájok halmoztak.</p>
            <p>Zoltánnak annyi nyugalmat adott e gondolat, hogy midőn Szentirmay legelső védiratát
               kezébe vette, mielőtt annak olvasásához kezdett volna, felállt, s a nagy éjszakai
               csendben végigment csendes szobáin; inasa, vadásza mélyen aludtak fekhelyökön. Zoltán
               elhaladt mellettök, anélkül, hogy felköltene valakit, az ebédlőben poharat keresett
               elő, pezsgő vizet csinált magának, azt kiitta, s egészen átjózanulva tért vissza
               kerti szobájába.</p>
            <p>Oly büszkén, oly daccal lépett most a nyitott írásokhoz, mintha mondaná nekik: “Ha
               van még ismeretlen rémetek, adjátok elő, hadd lássam”!</p>
            <p>Pedig még volt. Következének a védiratok.</p>
            <p>A komoly, nemes védelem minden sorában meg lehete ismerni annak íróját, mintha maga
               előtt látná őt, ahogy él, ahogy beszél; emberfölötti nyugalommal arcán, villogó
               haraggal szemeiben.</p>
            <p>Óh, milyen jólesett ezen sorokat olvasnia! A gonosz, lélekégető vádak után e bátor,
               megvető visszautasítást; a derék, öreg emberek tanúbizonyságait, egyszerű,
               mesterkéletlen vallomását az ősz cselédnek, a vén jószágigazgatónak, mik a tisztelet
               égi zománcát lehelték a meggyalázott alakokra.</p>
            <p>Szentirmay védiratai lángra gyújták az ifjú elfagyott lelkét. Oly szenvedéllyel
               tudott megfelelni elleneinek, mintha az ő keserű szívéből olvasta volna azokat. Ő
               tudta csak leírni a vádlókat tetőtől talpig, úgy amilyenek voltak, undok
               valóságukban; legázolta őket, letiporta a földig, szemökre hányta becstelenségöket
               minden kímélet nélkül. Ah, milyen jó volt ezt olvasni!</p>
            <p>És midőn az ő anyjáról szólt, mily tiszta kegyelettel, mily hódolattal említé. Minden
               fertőből, mit az ármány készített emlékének, üdvtisztán emelte ki őt, s midőn leírta,
               miként élt, mit szenvedett, miként halt meg, lehetetlen, hogy a legridegebb bíró
               szemét is el ne futotta volna reá a könny. Ah, milyen jó volt azt olvasni, milyen jó
               volt fölötte sírni!</p>
            <p>A védirat minden gondolatját mély, forró szeretet sugallta, de egy őrangyal szerelme,
               mely tiszta, önzetlen, jutalomtalan. Mennyi édes hálát kellett érezni Zoltánnak
               Rudolf iránt ennyi szeretetért. Ő maga is észrevette azt, hogy e védlevél nem puszta
               törvénykezési okirat, mely a holt betűkre hivatkozik; egy élő szózat az, mely
               megmozdítja az emberi szíveket, hogy azt mondja rá a bíró: “Az nem jött tanúkkal,
               okiratokkal, furfanggal, fortéllyal, mégis ennek van igaza”.</p>
            <p>Úgy is történt.</p>
            <p>A legelső ítélet fonalát metszé a pernek, a hivatkozott tanú Mayerné, kit Zoltán e
               percig névről említtetni sem hallott, s csak a rettenetes perből tudta meg, hogy az
               neki nagyanyja, e gyalázatos emberkalmár, a leánya tisztasága ellen elvállalt eskütől
               bíróilag elmozdíttatott.</p>
            <p>Tehát mégis van igazság a földön.</p>
            <p>A szokatlan lélekrázkódások annyira elfáraszták Zoltán kedélyét, hogy néhány
               pillanatra félbe kellett hagynia a per olvasását, és saját eszméi folyamának engedni
               át lelkét.</p>
            <p>Mennyi szeretet tűnik ki Rudolf védiratából! Lehet-e megholt anyja nevére nagyobb
               diadal, mint hogy ily ihlett férfitól védelmeztetik? Lehet-e igazolva egy nő erénye
               fényesebben, mint ha a legerényesebb férfi mondja: “Én tiszteltem őt!”?</p>
            <p>De hátha mégis? Hátha akadna gonosz szív, aki a tiszteletet balramagyarázná; ha
               akadna ördög, aki megragadná az őrangyal kezében a pallost, s rákiáltana: “Látszik,
               hogy szereted, te magad vétkeztél vele”!</p>
            <p>Ah, ki jöhetne ilyen gondolatra? Ki lehetne ilyen átkozott? Ez csak agyrém. Vesd ki
               fejedből! Felejtsd el, mintha nem lett volna.</p>
            <p>E rémgondolattól szabadulandó, a per olvasását kezdé folytatni ott, ahol az a bírói
               ítélet miatt megszakadt, s ismét újrakezdetett. – És íme, ott, mindjárt az első lapon
               írva látta azt a gondolatot, azt a sejtelmet, amit szívéből el akart űzni; megírva
               világos, érthető betűkben, kifejezve száraz, egyenes szavakban, kimondva, ujjal
               mutatva.</p>
            <p>“Te magad voltál védenced bűntársa! Te magad vagy gyámfiad bűnös atyja!”</p>
            <p>Ah! Tehát ez azon átok, mely őt Rudolftól elszakítá! Itt az ok, amiért őneki Rudolf
               házát soha nem szabad többé látni, amiért Rudolf családját örökre kerülnie kell. De
               örökre?</p>
            <p>Összehasonlítá az új idézőlevél kézbesítését azon nappal, melyben Rudolf vele a
               kárpátfalvi kastélyban találkozott. Az idő összeütött.</p>
            <p>Kétségtelen. Ez a csomó, mely megoldásra vár.</p>
            <p>Tovább egy betűt sem olvasott a perből. Nem akarta tudni, hogyan vádolják Rudolfot,
               hogyan védi ő magát. Előtte tisztán állt, mint egy szent.</p>
            <p>Nem érdekelte többé a per folyamatja; jobbra dűl-e, balra dűl-e? Ki nyerhet, ki
               veszthet benne?</p>
            <p>Csak arra gondolt, hogy ha ily botrányt kivetnek a világba, legyen az igaz vagy
               hazudság, milyen örök mélység támad őközötte és az egész Szentirmay család között,
               milyen begyógyíthatatlan sebeket fog az ütni azon jó, áldott emberek szívén, kiknek
               azért kell lakolniok, mivel őt szerették.</p>
            <p>És ha azon kedves gyermekre gondolt, kinek kettős képét hordta már szívében – a régit
               és az újat –, milyen szomorúnak látta mind a kettőt.</p>
            <p>Még nem tudta, hogy mit fog cselekedni, de annyit érzett, hogy ezt mind ő okozta, s
               hogy most egy szent, nagy kötelesség fekszik rajta: ezt mind jóvátenni.</p>
            <p>Valami homályos eszme borongott már szívében, de még nem tudott magának alakot
               adni.</p>
            <p>Fölkelt, felöltözött, a pert összeköté, s elzárta szekrényébe. A szürkület éppen
               mutatkozni kezdett az átelleni házak barna tűzfalai mögött, a távoli háztetők,
               kémények tündökleni látszottak a kelő napsugártól. Zoltánt űzte valami hazulról.</p>
            <p>Heves járkálása neszére ébredtek cselédei, s midőn kilépett az ajtón egészen
               felöltözve, lovásza azt kérdezé, hogy ne nyergelje-e meg paripáját.</p>
            <p>– Nem kell – monda Zoltán –, gyalog akarok kimenni.</p>
            <p>– Pedig egészségesebb a lovaglás – jegyzé meg a lovász szokott bizalmasan.</p>
            <p>– El akarok róla szokni – szólt odavetőleg Zoltán –, s azután, mintha még valamit
               gondolna, odafordult a régi hű szolgához, különös tekintettel nézve reá, s
               kimagyarázhatlan hangnyomattal mondva:</p>
            <p>– Szegény fiú, te!</p>
            <p>Azzal eltávozott hazulról, a cselédek egymás szeme közé néztek; inkább ők mondhatták
               volna uroknak: “Szegény fiú!”, olyan dúlt volt arca.</p>
            <p>Leérve az utcára, elkezdett barangolni alá s fel, végigment a leghosszabb utcákon. A
               reggeli zajtól elevenülő várost egyik végétől a másikig bejárta. “Itt gyárak, ott
               iskolák fognak épülni” – gondolá egykor magában. A régi Pest mindenütt épülőfélben
               volt már. Egész új utcák támadtak, s a régiek is megszépültek.</p>
            <p>Egy ember mennyit tehetne! Egy gazdag ember mennyi áldást áraszthatna erre az
               országra, jó példával, lelkesítéssel! De mit használ, ha másnál van a lélek, másnál
               van a birtok, együtt nem tud lenni a kettő.</p>
            <p>Az utolsó házakat is elhagyta már; künn rendetlen, homokos, posványos telkek terültek
               a város körül. Mennyi élet elférne még itt olyan emberektől, kiknek egy kimondott
               akaratja többet tehet, mint százezrek fáradsága, milyen nemes eszme volna utolérni
               évtizedek alatt, amit a múltak századok alatt elhanyagoltak.</p>
            <p>Mindig tovább, mindig tovább barangolt a poros, rögös, rendetlen úton, egyszer maga
               is észrevevé, hogy már nagyon messze eltávozott a várostól.</p>
            <p>Ott megfordult, hogy visszatérjen.</p>
            <p>Egyszerre előtte áll mind a két város, ahogy könnyű reggeli ködből kiemelkedett
               palotáit a kelő nap tündérvilággal elárasztá.</p>
            <p>Milyen szép és milyen nagy lehetne még!</p>
            <p>Mennyi munka, mennyi áldozat, mennyi honszeretet kellene még ahhoz!</p>
            <p>És Zoltán szemeiből kicsordult a könny ennél a gondolatnál.</p>
            <p>– Én mindebben nem fogok részt vehetni többé!</p>
            <p>Már ekkor meg volt érlelve lelkében az a gondolat, amit tennie kell, amit megtenni
               fog.</p>
            
         </div>
         <div type="chapter">
            <head>XV. Egy férfiszó</head>
            <p>Még akkor is jókor reggel volt, midőn Zoltán andalgásából hazatért; pitvarnokát
               elküldé ügyvédeért, kéretve Kovácsot, hogy mihelyt érkezése lesz, jöjjön hozzá.</p>
            <p>Annyira tele volt a feje a messze jövendő iránti gondolatokkal, hogy midőn előteremén
               végighaladt, s ott a nagy, földig érő tükörben megpillantá magát, csodálkozva állt
               meg, kedve lett volna azt kérdezni magától: “Ki ama fiatalember?”. Ha egy meglett,
               koros férfit látott volna abba a tükörbe tekintve, az legkevésbé sem lepte volna meg.
               A lélek olyan könnyen vénül! Szinte nehéz volt magával elhitetni, hogy a tegnap este
               óta csak tizenkét óra múlt el; neki úgy tetszett, hogy az tizenkét esztendő.</p>
            <p>Kovács nem sokáig váratott magára, Zoltán még mindig gondolataiban elmélyedve járt
               alá s fel szobájában, midőn meghallotta barátja ismerős szavát, ki az előteremben
               tudakozódott felőle. Hirtelen rendbe kellett szednie magát, hogy az előtt zavartnak
               ne mutatkozzék.</p>
            <p>Mosolyognia kellett előtte, nehogy szíve fenekéig engedje látni.</p>
            <p>Nyájas kézszorítással fogadta, s kényszeríté, hogy üljön le. Ő maga állva maradt,
               hogy járkálhasson; e pillanatban nem lett volna képes egy helyben ülni.</p>
            <p>– Kedves barátom – szólt vidámságot szenvelgve –, nekem egy sajátságos önző
               gondolatom támadt, hanem hiszen az önzés emberi dolog, ugyebár?</p>
            <p>Kovács csak a fejével bólintott, nem tudva, hogy mit akar ezzel mondani.</p>
            <p>– Lássa, én megvallom gyöngeségemet – kezdé újból Zoltán, egy felkapott tollal
               mindenféle elképzelhető forgatásokat elkövetve –, hogy én magamat valami különös
               derék embernek képzelem. Ez bohóság, de ön előtt megvallom.</p>
            <p>Az ügyvéd ráhagyta, s várta, hogy mi lesz belőle.</p>
            <p>– Például – monda Zoltán, s a kezébe vett tollat egészen gömbölyűre hajtotta össze –,
               én azt hiszem magamról, hogy nekem már van annyi eszem, amennyinél több ezután sem
               lesz, tíz esztendő múlva sem.</p>
            <p>Kovács összefonta a karjait, úgy hallgatá.</p>
            <p>– Ne ítéljen el, kedves jó Kovács – monda Zoltán, s most már a toll orrát kétfelé
               hasította –, én egy kissé nagyravágyó vagyok, engem nem elégít ki az, hogy az én
               jövedelmeimet mások kezelik, s mások határozzák meg, hogy hova tegyem.</p>
            <p>Kovács még mindig nem mutatta, hogy ért valamit.</p>
            <p>– Teszem föl, nekem annyi új eszmém van, amit szeretnék kivitelbe hozni – folytatá
               Zoltán, s ezzel már leült Kováccsal szemben, a megkínzott toll egyik orrát begörbítve
               úgy, hogy tökéletes csáklyaformát adott neki, mintha legelébb is egy hajóhadat akarna
               megkezdeni –, és nekem arra mind oly kevés eszközöm van, pedig, mint mondják, atyám
               roppant gazdagságot hagyott rám, s nekem még sokáig kell várnom, amíg arról önállóan
               rendelkezhetem. Meddig is kell várnom?</p>
            <p>– Jól tudja ön – viszonza Kovács szárazon –, még hét esztendeig!</p>
            <p>– Az sok, az nagyon sok! – szólt Zoltán felugorva, s lecsapta a széthasgatott tollat.
               – Addig irtóztató volna várakozni!</p>
            <p>– Nagyságod azt akarja megtudni – monda Kovács, okos szemeit az ifjú arcára szegezve
               –, hogy lehető volna-e nagyságod számára nagykorúsági engedélyt eszközölni?</p>
            <p>– Igen, igen, azt akarom. Meg akarom előzni az időt, mely nem enged oly sebesen
               haladnom, mint ahogy én akarnám. Nagyszerű vállalatok, nagyszerű nemzeti mozgás támad
               mindenfelé, és én nem vehetek azokban részt, mert még éveim hiányzanak, pedig tudom,
               érzem, hogy sokat, igen sokat tudnék használni azzal az erővel, mely fiatalságom
               miatt így meddőn hever.</p>
            <p>Kovács úgy szánta e beszéd alatt fiatal védencét, mert a lelkébe látott annak, s
               elgondolá, minő kínba kerülhet neki ez eszméken végigjártatni lelkét, mikor az
               egészen más gondolat alatt szenved.</p>
            <p>– Értem. Értem. Ön nagykorú szeretne lenni – azért, hogy megismerhesse végzetteljes
               perét...</p>
            <p>E szóknál vége volt Zoltán erőltetett szerepének; lerogyott a székre, titka ki volt
               találva.</p>
            <p>– Már ismerem azt – rebegé, nyitott fiókjában a leírt másolatra mutatva, s azután
               tenyerébe hajtá fejét, és sírt keservesen, ahogy gyermekek tudnak sírni.</p>
            <p>Az ügyvéd szomorúan tekinte rá, azután odalépett hozzá, és megölelte.</p>
            <p>– Óh, mennyit szenvedtem! – nyögé az ifjú alig hallgató panasszal.</p>
            <p>– Elhiszem.</p>
            <p>Zoltán letörlé könnyeit, s nagyot sóhajtva, reszkető lélegzettel szólt:</p>
            <p>– Megbocsát ön, hogy ily gyöngén viselem magamat, midőn éppen azt kellene
               bebizonyítanom, hogy erős vagyok; de e könnyekkel tartoztam annak, ki értem még
               keserűbb könnyeket hullatott, s akinek még sok mással tartozom, amit még mind le
               fogok neki fizetni.</p>
            <p>– Ez volt, amitől féltem – sóhajta fel az ügyvéd, valódi megilletődés hangján.</p>
            <p>– Mitől? – kérdé tőle Zoltán csodálkozva.</p>
            <p>– Attól, hogy el fogom veszteni ezt a pert, mihelyt ön ennek létezéséről tudomást
               kap.</p>
            <p>– Bár úgy elveszne az, hogy soha nyoma se maradna.</p>
            <p>– Tudom, hogy ön ezt óhajtja, kedves Zoltán; megbocsát, hogy így nevezem most is, a
               címmel ráérek, majd ha önt teljeskorúnak elismerendik.</p>
            <p>– Akkor még kevésbé lesz arra szükség, mert akkor szegény, szegény ember fogok
               lenni.</p>
            <p>– Talán nem egészen.</p>
            <p>– Mit mond ön? Akkor ön engemet nem ért. Én ezt a pert meg akarom semmisítve
               látni.</p>
            <p>– Azt tudom. Az ellenfélt nagy áldozatokkal reá fogjuk bírni, hogy lemondjon
               folytatásáról.</p>
            <p>– Nem áldozatokkal. Egészen nekik engedem a vitatott tárgyat; lemondok minden
               jogomról atyám birtokaihoz, címemről, születés adta rangomról, s leszek egyszerű
               polgár, mint más.</p>
            <p>– Hová gondol ön?</p>
            <p>– Most csak egy gondolatom van, hogy bármi árt szabjanak ellenfeleim a kárhozatos pör
               megsemmisítésének, én nem alkuszom velök, beléegyezem. Az, hogy azoktól, akiket
               szívemből gyűlölök, akiknek azt a fájdalmas éjszakát, amit átéreztem, meg nem
               bocsáthatom soha, miután jogos birtokomról lemondtam, alamizsnát elfogadni nem fogok,
               mint bizonyos áll előttem. Hogy azután mi történik velem, az a jó isten dolga. Elég
               fiatal vagyok még pályát kezdhetni magamnak; ott fogom azt kezdeni, ahol más szegény
               ember; midőn gazdag voltam, jóakaróim sok hízelgő tulajdont ruháztak reám, meg akarom
               látni, bírok-e azokkal mint szegény ember is. Valami azt súgja bennem, hogy jobb
               fogok lenni így, mint ha gazdag maradtam volna, de ha bizonyos volnék felőle, hogy az
               utcák szemetjén halok meg mint hasznavehetlen tagja a világnak, aki csak addig ért
               valamit, amíg pénze volt, mégis azt tenném, amit elhatároztam magamban. Önnek ki kell
               eszközölnie, hogy nagykorúsági engedélyt kapjak. Ha e szándékomat vagy ön, vagy
               Szentirmay rosszul felfogott gondoskodásból megakadályozzák, akkor nem tudom, mi
               fog történni! Én csak azt tudom, hogy ha ez undok per a világ elé kerül, és énnekem
               meg kell várnom azt, amíg hét esztendeig végigkínzanak vele, én ez alatt a hét
               esztendő alatt elvesztem az eszemet, de izmaim megerősödnek, s hogy akkor nem ölöm-e
               meg azt, akit utamban találok – azt csak a Mindenható tudja!</p>
            <p>– Ön teljes diadalt szerez ellenségeinek.</p>
            <p>– Nagyobbat szerzek magamnak, ha be tudom bizonyítani, hogy gazdagság nélkül is meg
               tudok állni a világban. Én minden munkára kész vagyok. Tudok nélkülözni, tanultam
               dolgozni. Szomorú dolog volna, ha Magyarországon egy pár munkás kéz el nem tudná
               tartani gazdáját. És hát végre, ha minden kötél szakad, ha kitűnik utoljára is, hogy
               nem érek semmit, s ha ezen a téjjel-mézzel folyó földön, mely minden ember számára
               megtermi kenyerét, csupán számomra nem virulna zöld ág, akkor elmegyek a tengerre, és
               senkinek sem fogok terhére esni, sem barátaimnak, sem ellenségeimnek.</p>
            <p>– Kedves Zoltán! Most hagyjuk el egy kis időre ezt a patetikus tért, s beszéljünk
               mint filozófok ez ügyről. Azt előre is kimondom, hogy lebeszélni önt azon
               szándékáról, miszerint a Kárpáthy-pert megsemmisítse, nincs gondolatomban.</p>
            <p>– Ezt köszönöm önnek – szólt az ifjú, melegen szorítva meg ügyvédje kezét.</p>
            <p>– Hogy ön ezt tenni foga, arról bizonyos voltam, azt tudtam előre, mihelyt meg fogja
               ismerni e per tartalmát.</p>
            <p>– Örülök e jó véleménynek.</p>
            <p>– Fájdalom, hogy én nem annyira örülök rajta. A pernek ily kimenetele előre látható
               volt. Nyerni, sikert aratni azon az alapon, melyre keresetüket alapíták ön
               ellenfelei, nem lehetett. Dacára azon igen gyanús pártolásnak, mellyel egy nagy
               befolyású ember az igazság mérlegét lenyomni törekedett, sokkal több
               lelkiismeretesség van bíráinkban, hogysem ily gyenge okoskodásokat oly súlyos vád
               bizonyítékául elfogadhatnának.</p>
            <p>– Ki lehet azon nagy befolyású férfi?</p>
            <p>– S ön nem gyanította volna? Nem látta ön még Kőcserepy tanácsost mosolyogni?</p>
            <p>– Valahányszor találkoztam vele.</p>
            <p>– Tehát tudnia kell önnek, hogy akire ő mosolyog, annak legnagyobb ellensége.</p>
            <p>– Én nem vétettem neki soha.</p>
            <p>– Sőt egyetlen leányát megszabadította ön. Nem is haragból ellensége önnek, hanem
               amiatt, hogy Kárpáthy Béla cessziót adott neki a Kárpáthy-uradalmakra.</p>
            <p>– Hogy lehetne az?</p>
            <p>– Maszlaczky, a tanácsos jó barátja, rábeszélte ezt a gyönge fejű embert, hogy
               huszonnégyezer forint évi díjért adja át örökre a tanácsosnak a jószág iránti
               jogait.</p>
            <p>– Midőn még a per meg sem volt nyerve.</p>
            <p>– Midőn még meg sem volt kezdve. Óh, ezeknek az uraknak bizonyos játékuk volt. Azt
               tudták, hogy a per ily tartalommal sohasem fog ítélet alá kerülni; de volt gondjuk
               rá, hogy önt majd annak idejében megismertessék vele.</p>
            <p>– Megbocsásson. Mentenem kell őket. Én magam jártam utána, hogy e pert megismerjem.
               Maszlaczky itthon sem volt akkor.</p>
            <p>– Maszlaczky sohasem dolgozik saját ujjaival, neki sok kéz áll rendelkezésére. Én meg
               fogom azt tudni elébb-utóbb.</p>
            <p>– Kérem, ezt ne tegye! Olyan ártatlan ember szenvedne tán emiatt, aki egészen az én
               kedvemért, az én kértemre fáradott, aki nem is tudta, hogy mit cselekszik, aki azt
               hitte, hogy nekem jó szolgálatot tesz ezáltal.</p>
            <p>– Jól van. Maszlaczky gondoskodott róla, hogy valaha szeme közé ne vághassák,
               miszerint a titoktartására bízott ügyet éppen ő segített elárulni, de mégis úgy van.
               Ez gyalázatos dolog volt tőle, hanem én hát magamra vállalom.</p>
            <p>– Hogyan?</p>
            <p>– Azt bizonyosan meg fogják kérdezni, hogy kettőnk közől melyikünk ismertette meg
               önnel a pert. Legyek én az. Tőlem ifjúi könnyelműségnek fogják azt venni, de
               Maszlaczkyt álnoksággal vádolnák miatta. Ne tartozzék ez a kérdés a dologra! Én
               egyszer mint ügyvéd, másszor mint jó barát állok itt önnel szemben; fogadja, amit
               mondok úgy, ahogy e két minőség mondatja velem.</p>
            <p>Zoltán az ügyvéd karjába ölté kezét, s figyelmesen hallgatott annak szavaira, míg a
               teremben alá s fel sétáltak egymással.</p>
            <p>– Az egész pert megóvja az, hogy Abellino biztosított évdíjat kapott ígéretül
               Kőcserepytől. Ez ugyan mély titok volna, ha Abellino saját maga száz zaklató hitelező
               vigasztalására szigorú hallgatás feltétele alatt tudomásra nem juttatja a dolgot. Így
               jutottam én is hozzá. Rudolf grófnak nem is szóltam efelől, mert amilyen heves ember
               ő, s amilyen kényes ügy az egész, ha megtudná, hogy Kőcserepy minő szerepet játszik e
               perben, képes volna vele rendkívüli dolgokat elkövetni; ami, meggondolva azt, hogy a
               tanácsos állásánál fogva egykönnyen meg nem sérthető, Rudolf politikai ellenfeleire
               nézve nagyon kedvező ürügyöt adna őt működése hatályos teréről leszorítani.</p>
            <p>– S következhetnék ily eset is gyámatyámra nézve?</p>
            <p>– Azt hiszi ön, hogy ha Szentirmay csak egy távoli reményével bírna annak, hogy ez
               utálatos perben férfira akad, aki legalább megállhat előtte, nem régen karddal vágta
               volna ketté a csomót? S ez még rosszabb lenne reá nézve, sokkal rosszabb. Üdvösebb,
               hogy ő Kőcserepyről egyelőre ne tudjon semmit. Abellinót férfias találkozásra nem is
               hívhatja, mert az nyomorék, vak, tehetetlen, kimerült; Maszlaczky pedig egy helóta,
               aki gyávaságával szokott kérkedni; s az igen jó, hogy Szentirmaynak ilyen ellenfelei
               vagynak. Valamivel különb emberek régen földönfutóvá tették volna.</p>
            <p>– És mindezt énmiattam! Nem maradok adós, nem maradok adós annyi szenvedésért! –
               sóhajta Zoltán, halavány arcát megtörülve kendőjével.</p>
            <p>– Minekünk, illetőleg nekem mint ügyvédnek az a kötelességem: Kőcserepy érdekét
               elválasztani Abellinóétól, s egyedül az utóbbit vonni a kérdésbe.</p>
            <p>Zoltán kezdett nem figyelni arra, amit az ügyvéd beszélt; Kovács az éjszakai
               virrasztás- s a háborító indulatviharnak, amit kiállott, tulajdonítá az ifjú védenc
               szórakozottságát, s félbeszakítá beszédét:</p>
            <p>– Talán jobb lesz, ha délután beszélünk erről tovább, s most lefekszik ön, és
               kinyugodja magát.</p>
            <p>Zoltán feltekintett rá, nagy, könnyben úszó szemeivel, s indulattól remegő hangon
               viszonzá:</p>
            <p>– Nekem mindegy, akármit fog cselekedni, én átengedem a vitatott birtokot akárkinek;
               mindegy rám nézve, ki fog beleülni. Nekem nem kell belőle semmi. Csak egy követelésem
               van. A kárpátfalvi kastélyban van egy befalazott folyosó, a helység mellett van egy
               bekerített tér; az a folyosó anyám szobáihoz vezet, ez a kerek tér az ő sírját rejti.
               E kettőhöz ne legyen joga senkinek...</p>
            <p>Az ifjú nem bírta befejezni beszédét. Elfordult, lerogyott térdre egy szék előtt, s
               arcát karjaiba rejté némán; nem lehete tudni, hogy sír-e, vagy meghalt.</p>
            <p>Kovács részvétteljesen nézte, és nem zavarta meg az ifjú tiszteletre méltó fájdalmát,
               míg az magától ismét föl nem emelkedék.</p>
            <p>– Óh, anyám, kedves jó anyám!</p>
            <p>Karjait az ég felé terjeszté, mintha magához akarná őt onnan ölelni.</p>
            <p>– Mennyire meg van gyalázva édes, édes arcod! – susogá magában beszélgetve. – Az a
               jóságos arc, amely engem mindenüve kísért; jó nemtőm, jó angyalom.</p>
            <p>Azután Kovács karjára tette kezét.</p>
            <p>– Tegye ön helyettem, amit jónak talál! Nekem ne legyen benne szavam! Az isten őrizze
               azokat, akik velem ezt cselekedték, hogy valaha találkozzunk egymással! Végezze ön
               úgy, hogy én össze ne jöjjek velök soha. Mindenre felhatalmazom önt. De végét vesse a
               pernek minden áron, minden áron! Oly keserű vagyok, csak most kezdem érezni, képes
               volnék megölni valakit, talán magamat. Siettesse az ügyet; ha ennek sokáig vége nem
               szakad, belőlem igen rossz ember fog lenni. Félek magamtól.</p>
            <p>– Legyen nyugodt! Én tudom, hogy a szív nemessége a legnagyobb kincs, ha a többit el
               fogja is ön veszteni, ezt nem hagyom elrabolni öntől soha. A világ ki fog nevetni
               mint ügyvédet, ön becsülni fog mint barátját.</p>
            <p>A két ifjú megölelte egymást. Kovács tanácslá Zoltánnak, hogy túlságosan ne evődjék a
               gondolattal, iparkodjék szórakozást keresni, mások előtt ne mutassa búját, és most
               feküdjék le, és pihenje ki magát.</p>
            <p>Zoltán csak mindenre a fejét csóválta; megígérte, hogy le fog fekünni. Szüksége is
               volt rá, mert egész teste olyan volt, mint a tűz.</p>
            <p>Midőn Kovács elhagyta, az előszobában meghagyá a pitvarnoknak, hogy délig senki se
               háborgassa Zoltánt, mert lefeküdt.</p>
            <p>– Talán beteg? – kérdé ijedten a hű cseléd.</p>
            <p>– Nem nagy baj, csak hogy sokáig fenn volt az éjjel.</p>
            <p>A jó ember kétkedő arccal tekinte rá, mintha még többet akarna megtudni.</p>
            <p>– Szegény jó fiú, te – monda elmentében az ügyvéd.</p>
            <p>– Már megint “szegény fiú!” – gondolá magában a szolga.</p>
            <p>– Mit sajnálkoznak ezek őrajta? Elébb az úr, most meg az ügyvéd.</p>
            <p>Azt sajnálták, “szegény fiú”, hogy ilyen jó, hű szolgának hogy kell majd más gazdát
               uralni; mert Zoltán nem lesz többé gazdag; a jó isten tudja, ki fog majd őróla is
               gondoskodni.</p>
            
         </div>
         <div type="chapter">
            <head>XVI. Alku egy veszendő lélekre</head>
            <p>Régi mese, s csaknem minden vallás hitregéiben előfordul, hogy egy-egy veszendő
               lelket kiszemel magának az a furcsa szellem, mely a gonosz elvet képviseli a
               világban, nevezzék azt sátánnak, démonnak, Asmódinak vagy Mephistophelesnek; sokféle
               neve levén e minden országban kurrentált, de soha el nem fogott föld alatti
               iparlovagnak, amely veszendő lelket azután, hogy gonoszul ne járjon, egy másik
               ideális szellem, kit egyszerűen csak angyalnak szoktak nevezni, vesz pártfogása alá,
               s küszködik azzal a fáradságos munkával, hogy egy nyomorult párát megőrizzen attól a
               balesettől, hogy saját jókedvéből beleverje az orrát a pocsolyába, ami bizonyára
               csakis angyaloknak való időtöltés, emberi türelem régen sorsára bízná az ilyen ostoba
               fickót, s engedné, hogy vigye hát vagy őtet az ördög, vagy ő az ördögöt, ahogy
               megalkudtak egymással, s nem törődnék velök többet.</p>
            <p>Ilyen nem emberi idegeknek való feladathoz fogott a mi ügyvéd barátunk, amidőn
               felment Pozsonyba, hogy Abellinót lelki eszközökkel az igazság és értelem soha nem
               ismert útjára térítse.</p>
            <p>Néhány hónap letelte alatt sikerült neki védence számára a kívánt engedélyt
               megszerezni. Nagyon kevés akadállyal kellett megküzdenie; a pártküzdelmek erős
               befolyása mellett oly egyéniséget, mint Zoltán, örömest látott mindenki önállóvá
               téve, annyival inkább, hogy még maga a gondnok, Tarnaváry is helyeslé Zoltán
               felszabadíttatását a gyámsága alól; hihetőleg örült, hogy megszabadult e nyakára nőtt
               fiúróli felelősségtől.</p>
            <p>Amely nap megkapta Zoltán az engedélyt, a másikon már Pozsonyban volt Kovács, s
               megtudva, hogy Abellino hol lakik, sietett őt felkeresni.</p>
            <p>Mint tudjuk, Maszlaczky is éppen odafenn volt akkor.</p>
            <p>Az a kis epizód az orvossal gátolá, hogy Abellinót értesíthesse arról, amit erősen
               gyanított, miszerint Zoltán csak azért folyamodott nagykorúsági engedélyért, hogy a
               per fölött önakaratúlag rendelkezhessék. Könnyű volt ezt kitalálnia, miután tudta,
               hogy az ifjú a per tartalmát megismeré, s rögtön azután folyamodott az
               engedélyért.</p>
            <p>Az ügyvédnek pszichológnak kell lenni!</p>
            <p>Másnap karöltve tért vissza az orvos úrral a fekvő szerencsétlenhez, ki nagyon
               csodálkozott azt látva, hogy még nem lőtték egymást keresztül. Arra mindkettő nagyon
               okos ember volt. Ügyvédek és orvosok nemigen szoktak párbajt víni. Az elsők igen jól
               tudják, hogy ez törvényen kívül eső aktus, az utóbbiak pedig ismerik az innen
               származható fizikai következéseket; azután egy hivatása szellemétől áthatott ügyész
               azt mindig tartozik szem előtt tartani, hogy ő éppen a támadott viszálykodások
               törvényszerű eligazítására van rendeltetve; egy józanul gondolkozó orvos viszont
               könnyen elképzelheti, miszerint nem azért kapta a diplomáját, hogy sebeket
               csináljon, hanem inkább, hogy azokat begyógyítsa; azért a párbajnak e két fakultásnál
               helye nincsen. Maradjon az elégtételvevés módja könnyelmű grófoknak, báróknak és más
               olyan embereknek, akik fegyverek kezelésére vannak rendeltetve.</p>
            <p>– Kedves nagyságod, hogy érzi magát tegnap óta? Sokkal jobban néz ki; a kedves doktor
               valóban csodát követ el, valóban remekel.</p>
            <p>Ezt Maszlaczky úr mondta.</p>
            <p>Doktor úr sietett a bókot visszaadni.</p>
            <p>– Két héttel hamarább elhagyandja az ágyát méltóságod, ha azon jó újságokat megtudja,
               amikkel barátom uram szolgálni fog. Maszlaczky úr remek ember. Alig várom, hogy
               valami perem legyen, hogy rábízhassam.</p>
            <p>– Én alig várom, hogy beteg legyek, hogy magamat doktor úrral újjáalkottassam.</p>
            <p>– Ugyan mit csinálnak önök? – nyafogott Abellino panaszos, kényes hangon a két
               egymásnak hízelgő diplomatára.</p>
            <p>– Hát mit csinálunk?</p>
            <p>– Ne komplimentozzanak annyit az én jelenlétemben – hozzátevé azonban, nehogy
               megbántsa a két urat –, egy beteg ember jelenlétében.</p>
            <p>Vagy úgy?</p>
            <p>– Az nem igaz, hogy én jobban vagyok. Inkább egészen odavagyok – nyögé Abellino, alig
               bírva a száját összeragasztani.</p>
            <p>– Az önök csúnya veszekedése miatt az egész éjjel lázban feküdtem.</p>
            <p>Abellino oly nyögve, szótagolva beszélt, mintha most tanulná a silabizálást ábécéből.
               A két diplomata engedte magát leckéztetni.</p>
            <p>– Csúnya dolog az, egy beteg ember előtt úgy összeveszni. Tudhatják, milyen idegzetes
               ember vagyok. Három héttel visszaestem a gyógyulásban.</p>
            <p>Maszlaczky macskai hunyászkodással szólt közbe:</p>
            <p>– Hat héttel előbbre fogja vinni a jó hír kedves nagyságodat, amit ma hozok.</p>
            <p>Máskor oly hetvenkedő, most oly tejcukorédes volt. Megvolt annak a saját oka.</p>
            <p>– Hát mi az, mondja el – erőködék Abellino. Kín volt hallgatni, ahogy beszél.</p>
            <p>Mind a két férfi közelebb lépett az ágyhoz, mosolyogva.</p>
            <p>– Zoltán ügyvédje Pozsonyba érkezett, s meg fogja látogatni kedves nagyságodat.</p>
            <p>– Hát azután? – kérdé a beteg, kinél egészséges korában is nehezen mozogtak az
               értelem kerekei.</p>
            <p>– Hihetőleg egyezkedést kíván ajánlani.</p>
            <p>– Minek fárasztja vele magát? Engemet úgyis elvisz már az ördög idestova. Nem várhat
               addig? Azután majd senki sem háborgatja.</p>
            <p>– Az istenért! Hogy beszélhet így méltóságod? – szólalt meg ekkor az orvos. –
               Méltóságod éppen most van abban a stádiumban, hogy életműszere újjáalakuljon, még
               kétheti kúra, azután egy kis friss kirándulás a marienbadi fürdőbe, azután a nyarat
               Ischlben tölteni, s úgy fog méltóságod hazatérni, mint egy Antinous. Nézzen meg
               engemet méltóságod, ne mást; én saját magam kiálltam ezt a kúrát, olyan vékonnyá
               száradtam, mint egy keszeg; és milyen vagyok most? Tessék rám nézni! Beteges,
               nyomorék voltam, végrendeletet tettem, fiatal feleségem volt, azt hitte, majd kedve
               szerint férjhez mehet másodszor; csalatkozott, azért is én éltem túl őt, s én
               házasodtam meg másodszor.</p>
            <p>Abellino elmosolyodott. Arra a gondolatra-e, hogy milyen jó tréfa volt az orvostól
               túlélni a fiatal feleségét, aki még utána férjhez akart menni, vagy tán arra, hogy
               még hasonló remény benne is támadhat.</p>
            <p>– Semmi organikus baja sincs méltóságodnak, s egészen magához fog térni, mihelyt az
               élet aggodalmával nem lesz terhelve, mihelyt ismét úri kedvtöltéseit feltalálhatja,
               utazhatik, mulathat, vadászhat, kényelmesen élhet s több efféle; s e tekintetben
               tisztelettel kell átengednem a helyet fiskális barátomnak, mint aki gyógyrendszerem
               e hátralevő részét egyedül képes kiegészíteni.</p>
            <p>E képzeletingerlő biztatásokra elevenülni kezdett Abellino csontvázarca; nagy
               küzdéssel felemelkedett könyökére, s nem vette észre, hogy alig bírja a fejét
               tartani.</p>
            <p>– Igazán? Igazán úgy lesz az, doktor úr? Ha az csakugyan igaz, akkor én kiviszem a
               diétán, hogy az urat kinevezzék nemesembernek! Én magam teszem le az indigenátusi
               díjt.</p>
            <p>A doktor úr igen hízelgőnek találta ezt a biztatást; mondhatnékja volt pedig, hogy
               inkább tegye az ő kezébe azt az indigenátusi nem tudom mennyit, s neveztesse ki őt
               parasztembernek. Kopogtak az ajtón.</p>
            <p>– Lehet! Szabad! – kiáltottak mind a hárman.</p>
            <p>Jól sejtették. Zoltán ügyvéde volt az érkező.</p>
            <p>Kovács szelíd, csendes természetű ember volt, hanem ezt a tulajdonságát nem hordozta
               az arcán. Kissé túl a rendén is barna volt, alacsony homlokkal, sűrű, szénfekete
               hajjal, vastag szemöldei elöl csaknem összeértek, úgyhogy aki közelebbről nem
               ismerte, könnyen azt gondolhatta magában, hogy ezzel az emberrel nem jó volna valami
               félreeső helyen egyedül találkozni. Meglehet, hogy ez alkalommal még a szokottnál is
               kevesebb gondja volt arra, hogy nyájasnak lássék.</p>
            <p>Elmondta röviden, hogy ő ki és mi, és hogy néhány percnyi beszélgetést óhajtana a
               nagyságos úrral a tudvalevő perben; emellett néhány oldalpillantást vete a jelen levő
               két úrra, mely elég világosan látszott kifejezni, miszerint nem bánná, ha ebben az
               órában műutazáson volnának. Rosszabbat nem kívánt nekik.</p>
            <p>Maszlaczky úr észrevette e tekintetet, és sietett azt bevágni. – Mi bizalmas emberei
               vagyunk a nagyságos báró úrnak; én ügyvédje vagyok, ki jogaira őrködni tartozik.</p>
            <p>– Én pedig házi és családi orvosa, ki becses egészségére felügyel.</p>
            <p>– Mi egy percig sem távozhatunk el tőle.</p>
            <p>– Úgy van – erősíté Abellino együgyű túlzással –, ezek az urak itt laknak nálam, itt
               is hálnak mindig.</p>
            <p>Kár volt Kovácsnak meg nem kérdezni, hogy az ágy alatt-e vagy a faliszekrényben.</p>
            <p>– Jobb szerettem volna, ha négyszemközt beszélhetünk, de így is el kell azt
               fogadnom.</p>
            <p>– Tessék leülni, kedves kolléga úr! – kínálkozék Maszlaczky úr nagy készséggel, s
               leültetett minden embert Abellino ágya körül, ez utóbbi nagy bosszúságára, ki azt
               szerette volna, hogy mind a hárman tiszteletteljesen állva maradjanak.</p>
            <p>– Egyenesen a tárgyhoz szólok. Nagyságodat sem akarom hosszasan terhelni.
               Nagyságodnak egy pere van védencem ellen, s én fel vagyok általa hatalmazva, e pert
               nagyságoddal lehetőleg kiegyenlíteni.</p>
            <p>– Miután Kárpáthy Zoltán úr őnagysága nagykorúsági engedélyt kapott, ezt előre
               kellett volna önnek bocsátania – jegyzé meg Maszlaczky úr. – No, csak azért mondtam,
               kedves kolléga úr, hogy az információknál mindig szükséges megtartani a logikai
               rendet. Egy ügyvédnek logikával is kell bírni.</p>
            <p>Kovács meg sem köszönte a szíves oktatást, hanem igen lapidáris stílusban
               folytatá:</p>
            <p>– Védencem nevében bátor vagyok nagyságodnak egyezkedési ajánlatot tenni. A Kárpáthy
               család birtoka két egyenlő uradalomból áll, egyik a kárpátfalvi, másik a madarasi.
               Jelenleg mindkettő igen jó karban áll, s célszerű kezelés mellett kétháromszázezer
               forint évi jövedelmet ad. Védencem rokoni osztályt ajánl nagyságodnak. Bármelyiket
               tetszik választani az uradalmak közől, azt engedi által, a kérdéses per
               megszüntetését tűzvén ki feltételül.</p>
            <p>Abellinónak a lélegzete elállt ez ajánlatra; már a kezét nyújtotta felé, midőn
               Maszlaczky úr felpattant helyéről, s hevesen közbevágott.</p>
            <p>– Semmi alku! Vagy mindent, vagy semmit, kedves kolléga úr. Egy Kárpáthy Abellino ily
               ajánlatot nem enged magának tenni, midőn pere végeztéhöz közelít. Miért nem tették
               önök az ajánlatot, midőn a per kezdődött, és miért teszik most, midőn ítélet alá
               készül? Mert látják, hogy el fognak mindent veszteni.</p>
            <p>Kovácsnak sok felelnivalója lehetett volna e kérdésekre, de egy negyedik jelenlétében
               el kellett hallgatnia védence titkát. Maszlaczky nagyon jól tudta, hogy Kovács ezt
               nem mondhatja ki, de nem sejtheté, hogy egészen más titkot fog kibeszélhetni.</p>
            <p>– Uram. Ön az elébb engemet egy becses dologra tanított, hogy az ügyvédnek
               logikájának kell lenni. Van szerencsém viszont egy másik tanulsággal szolgálhatni. Az
               ügyvédnek hűségének kell lenni védence iránt. Én nem állítom, hogy ez önnek nincs,
               hanem annyit bizonyosan tudok, miszerint ön védencétől cessziót csikart ki egy
               harmadik ember részére a Kárpáthy-uradalmak felől, s neki csak holmi koldusalamizsnát
               biztosított a másnak elszerzett roppant jövedelemből. És most, midőn én az önök által
               ígért huszonnégyezer helyett kétszázezret ígérek őnagyságának, ön közbelép, hogy ezt
               meggátolja, mert jól tudja, hogy ha mi kiegyezünk, az adott cesszió minden alapját
               elveszti, olyan körülmények mellett levén az kibocsátva, melyek be nem következtek, s
               akkor ön ama harmadik számára vesztette el ez ügyet, melyből védencét magát ki akarta
               játszani. Ez, uram, olyan tény, amiért önnek védence, ha kedve tartja, önnek holta
               napjáig tartó hallgatást (szilencium) szerezhet, amiért ön elvesztheti ügyvédi
               oklevelét. Én bátor vagyok nagyságos Kárpáthy Béla urat egyszerűen felhívni, vajon
               többnek tartja-e az általunk ajánlott kétszázezer forintnyi jogos és becsületes évi
               jövedelmet a saját ügyvédje által rátukmált huszonnégyezer forintnyi gúnyos
               alamizsnánál?</p>
            <p>Abellino e szókra kiugrott az ágyból. Mint egy sírból feltámasztott csontváz. Fogai
               összeverődtek, s a két keze reszketett.</p>
            <p>– William! William! – rikácsolá. – Gyere be! Öltöztess fel! Megyek. Azonnal megyek.
               Szörnyűség ez, gyalázat, amit velem tesznek. A kaputomat, a csizmámat, William!</p>
            <p>Maszlaczky közel volt az elájuláshoz. A doktorhoz fordult asszisztenciáért, de az is
               majd megette.</p>
            <p>– Ügyvéd úr! Annak a másik ügyvéd úrnak tökéletes igaza van! Én szilenciumot adatnék
               az úrnak! Ilyet még nem hallottam. Hozzám ne jöjjön kend! Én félek az úrtól. Ez
               crimen stellionatus!</p>
            <p>Maszlaczky úr érzé, hogy még így sohasem volt megakadva életében. Abellino csakugyan
               az öltözéshez fogott, ámbár minden csontja csak az ágy felé húzta vissza.</p>
            <p>– Jól van, nagyon jól van! – dohogott magában a fiskális úr, s ő is elkezdte felső
               kaputját magára venni. – Csak tessék méltóságodnak azt tenni, amit ellenségei
               tanácsolnak! Tessék engemet kidoboltatni mint országos csalót, tessék ellenem
               szilenciumot kéretni, tessék azokat a nagy befolyású urakat, kiknek ügye kedvező
               állását köszönheti, kompromittálni! Ezt én megérdemlettem, amiért tizenhat esztendeig
               fáradtam nagyságod ügyében, minden díj nélkül, most legalább egyszerre nemesemberhez
               illő módon megjutalmaztatom. Óh, csak tessék!</p>
            <p>Maszlaczky úr e beszéd alatt egész torkig begombolta felsőkabátját, s most meg azon
               volt, hogy egy irgalmatlan nagy sált a nyaka körül tekergessen, mialatt Abellino
               William segélyével sem bírt annyira menni, hogy csizmáit felhúzza. Nem volt jártányi
               ereje. Kénytelennek érzé magát cipőit vétetni elé. Azok meg nem voltak hetek óta
               kitisztítva, s szépen kizöldültek azalatt. Óh, milyen rendetlen ember vagy te,
               William!</p>
            <p>Maszlaczky úr már a kesztyűit is húzta.</p>
            <p>– Én, kedves nagyságos úr, örökre eltávozom. Lesz idő, midőn kedves nagyságod örömest
               kérdezősködnék utánam, én távol leszek. Menjen nagyságod, ahova hívják! Térjen kedves
               unokaöccséhez vissza, csókoljon neki kezet, akár az orcáját is! Nagyon hasonlít az
               édesanyjához. Sőt az édesatyjához is. Igen kedves emlékezet leend nagyságodra nézve
               ővele találkozhatni. Szentirmay gróf is igen jó ember, derék férfiú. Szívesen fogja
               nagyságodat látni. Kár volt addig is háborúságban élni vele. No, de mindezt el fogják
               nagyságtok egymásnak feledni. Kibékülnek, megosztoznak, összeölelkeznek. Énnekem
               mindezekre semmi gondom többé! Nagyságodnak senki sem vethet karaktertelenséget
               szemére! Miért vetne? Nagyságod jó keresztény, aki tizenhat évi szenvedést örömest
               megbocsát halálos ellenségének egynehány ezer forintért. Én megvallom, hogy nem
               vagyok oly jámbor szamaritánus. Engem nem bántottak nagyságod ellenségei, nekem nem
               rabolta el az orrom elől szeretőmet Kárpáthy János úr, engem nem csúfolt, nem
               szégyenített meg, engem nem járattak tizenhat esztendeig koldulni őseim házába a
               mindennapi falat kenyérért, engem nem tettek világ csúfjává, de ha énnekem nyújtanák
               kezeiket, és ajánlanának egy egész világot... Én szegény ember vagyok, fejemmel
               keresem kenyeremet – de én visszautasítanám, s meghalnék inkább az utcasárban, de
               büszkén. Én, Maszlaczky Gábor, aki nem vagyok sem gróf, sem báró, sem gentleman; de
               azért kezemet nem szorítaná meg az a tenyér, amelyik egyszer avval ütött.</p>
            <p>Maszlaczky úr e beszéd alatt ismét letekergette a sált nyakáról, pedig senki sem
               kérte rá.</p>
            <p>A szerencsétlen báró a beszéd alatt kínosan összegörnyedt ágyában, nehéz fejét
               tenyereibe süllyeszté, sovány könyökeit pedig sovány térdeire szegezte, lábszárait
               vigasztalanul lógatva alá ágya széléről, melyen ült.</p>
            <p>William elhozta a cipőit kitisztítva, a báró azokat a fejéhez vágta neki, hiszen két
               felemás!</p>
            <p>Azután ismét hanyatt dűlt ágyába, magára rántva takaróját, s kősárga szemével merően
               nézett fel a plafonra.</p>
            <p>Kovács összefont karokkal nézett a dühöngő ügyvédre, kinek gúnyos kitöréseit a
               tehetlenség ömlengéseinek tulajdonítá, s egy szóval sem szakítá félbe.</p>
            <p>Maszlaczky úr lassanként kigombolta újra felsőkabátját, anélkül hogy felszólíttatnék
               rá.</p>
            <p>– Hadd menjenek az együgyű emberek önkényt a kelepcébe. Ha valakinek kedve tartja a
               szerencséjét kihajítani az ablakon, ki gátolhatja meg abban? Én nem. Ilyen dolgokkal
               nem fárasztom magamat. Elég sok ideig voltam ennek az ügynek bolondja. Nem nagyságod
               kedveért, koránse tessék hinni. Ha egy angyal nem kényszerített volna rá, tettem
               volna tán egy lépést az ügyben? Soha! Igen, egy angyal, aki azt mondta: itt e
               szegény, sorsüldözte ember, mennyivel boldogabb életre volna méltó, segítsük őt
               felemelni, szerezzük vissza elrablott örökségét, tegyük őt boldoggá, tegyük
               üdvözültté. Igen: üdvözültté! Tudja ön, mit vesztett ez órában? Egy tiszta, ártatlan
               lélek szeretetét, kinek keze önt ősei javadalmainak teljes birtokába vezette volna
               be, s ki önt nemcsak gazdaggá, de a legboldogabbá tette volna ez ég alatt. Áldom a
               Mindenhatót, hogy azt nagyságodnak elébb meg nem mondtam. Legalább így egy ártatlan
               gyermek kigyógyul abból a képzelgésből, hogy önt boldoggá tehesse.</p>
            <p>A derék pszichológ férfiú képes volt saját eljegyzett mátkája kezével kecsegtetni
               védencét, hogy őt megnyerhesse magának. Gondolá, hogy úgysem fog ez addig élni.</p>
            <p>– Ah, de mit érdekli ez nagyságodat? Mit gondol nagyságod családi örömökkel? Csendes
               otthon, bájos fiatal nő, vidám, csevegő család, derék utódok! Mit gondol nagyságod
               azokkal?</p>
            <p>Óh, pedig Abellino szívének ezek voltak legkedvencebb eszméi, mint minden megvénült
               bűnösnél szokott lenni.</p>
            <p>– Mi szükség nagyságodnak családról gondoskodni? – folytatá éles, metsző gúnnyal
               Maszlaczky úr. – Hiszen kibékülhet Szentirmay gróffal, s akkor nem szükség családi
               boldogságról aggódni...</p>
            <p>– Uram – kiálta fel Kovács, felpattanva helyéből –, e tárgyról megtiltom önnek
               beszélni!</p>
            <p>A tiltakozás oly hangon s oly mozdulattal volt téve, hogy a jelen levő három férfi
               mind némává ijedt, s a jámbor orvos ijedtében akkorát kezdett csuklani, hogy félteni
               lehetett, miszerint saját magán keresztülesik.</p>
            <p>Kovács szemei úgy szikráztak, ajkai úgy remegtek, hogy méltán lehetett attól tartani,
               miszerint valaki csak a Szent Mihály-kapu melletti házban lakik, azt azon az egy
               ablakon mind kihajigálja.</p>
            <p>Abellino az orráig rántotta magára takaróját, s Maszlaczky úr két lépést hátrált
               visszafelé. Csak azután jutott eszébe, hogy nem szükség félnie, sőt inkább volna rá
               nézve óhajtandó, hogy bár megütné ellenfele; ezáltal crimen majoris potentiaet
               követne el, mégpedig két tanú jelenlétében – s ismét közelebb lépett.</p>
            <p>– Mit tilthat ön meg énnekem? – szólt, kétfelé vágva kabátja elejét mellén. – Azt,
               hogy védencemet ellenfelei által rászedetni ne engedjem? Azt, hogy beleszóljak egy
               ügybe, ami engem is érdekel? Vagy mit?</p>
            <p>– Azt, hogy Szentirmay grófról tiszteletlen hangon beszéljen! – szólt Kovács
               határozott egyenességgel.</p>
            <p>– Azt én világért sem teszem. Tettem-e valaha? Kivéve, amit kötelességem parancsolt.
               De bizonyára azt nem engedem Szentirmay grófnak, vagy önnek, vagy Kárpáthy Zoltán
               bárónak, hogy az általam összeállított per végén védencemet részökre hódítsák. Ha
               önök felét ígérik a Kárpáthy-uradalmaknak, azt én is biztosítom; ha önök ígérik
               kétharmadát, én ígérem háromnegyedét; ha önök odaígérik egészen, én meg ráadásul egy
               bájos angyal kezét ígérem hozzá. No, tessék árverezni!</p>
            <p>E szókkal Maszlaczky úr kihívólag ült le Abellino ágya elé.</p>
            <p>– Tessék árverezni!</p>
            <p>– Tessék! – akará mondani az orvos is, ki ismét Maszlaczky pártjára állt, de a
               csuklás ismét szó közt kapta, s majd a feje tetején lökte ki a hangot.</p>
            <p>Kovács hallgatva tekintett Abellinóra, kinek arcán kínos feszültségben látszott
               kifejezve lenni az a gondolat, hogy könnyű már őneki százezreket, milliókat, földi
               angyalokat ígérni – mikor a sír szélén fekszik!...</p>
            <p>Kovács mély szánalom- és megvetéssel tekinte a tehetetlen, nyomorú emberre, kit
               minden új szó új gondolatra térített, s ki most annyi visszás befolyás között nem
               bírt testének, lelkének megállapodást találni.</p>
            <p>– Hagyjanak az urak énnekem békét! – nyavalygott, türelmetlenül rugdalva nyoszolyája
               végét. – Mit háborgatnak az urak egy szegény beteg embert? Menjenek innen; végezzék
               el egymással, ahogy akarják, csak éntőlem ne kérdezzenek semmit; én nem írok alá
               semmit, én nem felelek semmire.</p>
            <p>Azzal befordult a fal felé, s elkezdett sírni, hogy milyen istentelenség az, hogy őt
               nem engedik meggyógyulni.</p>
            <p>Kovács átlátta, hogy pere el van veszve; annak a nyomorult embernek egy óráig sincs
               saját akaratja.</p>
            <p>– Holnap reggelig írásban fogom önnel közleni véghatározatainkat – mondta
               Maszlaczkyhoz fordulva, s azzal vette a kalapját, és eltávozott.</p>
            <p>Abellinót annyiba sem tekinté, mintha egy darab fa fekünnék ott előtte, paplannal
               betakarva. Valóban úgy feküdt ott, mint egy darab fa.</p>
            <p>Maszlaczky úr kezeit dörzsölé, s ágaskodott örömében; kedve lett volna nyelvével is
               csettenteni, s felállni a szék tetejére, onnan örülni.</p>
            <p>A darab fa megmozdult az ágyban. Meglátta az ott maradt két férfit.</p>
            <p>– Hát önök miért nem mentek el? Menjenek! Az istenre kérem, hagyjanak magamra! Ne
               jöjjön hozzám senki, nem akarok látni senkit!</p>
            <p>Maszlaczky úr vidáman tekergeté nyaka körül nagykendőjét, s odahajolva a beteg feje
               fölé, édes gyöngédséggel suttogá fülébe:</p>
            <p>– Kedves, édes kedves nagyságom. Nemsokára célnál leszünk!</p>
            <p>“Nemsokára célnál leszünk” – súgá utána magában a darab fa, gondolván a minden célok
               céljára, a fekete sír fenekére. Maszlaczky úr majd felrúgott asztalt, széket a nagy
               búcsúvétel közben, s már az ajtó kilincsét tartá kezében, midőn a doktor, ki eddig az
               ablaknál állt és kinézett, visszafordult, fontos gyanakodó képpel mondva:</p>
            <p>– Még nem láttam őt a kapun kimenni.</p>
            <p>– Kit? – kérdé Maszlaczky úr megrettenve.</p>
            <p>– Azt az elébb elment embert. Semmi jó sem néz ki a szeméből. Nem mernék vele
               találkozni este az utcán. Azt hiszem, stilétes pálca volt nála. Úgy nézett barátom
               uramra, mikor elment, mintha valami rosszra gondolna. És itt ezen a sötét lépcsőn úgy
               ütheti valaki az embert pofon, hogy azt sem tudja meg, ki volt.</p>
            <p>– Doktor úr – szólt Maszlaczky –, menjünk együtt!</p>
            <p>– Nem tehetem – szabódék amaz. – Nekem konzultálnom kell a pácienssel, az eltart
               soká, egy óráig, kettőig is.</p>
            <p>– Uram – szólt Maszlaczky a rettegés vakmerő hangján –, ez öntől szívtelenség.
               Engemet így egyedül hagyni a veszély torkába menni! Ön képes volna elhallgatni, hogy
               valaki gyilkost kiált, és segítségére nem sietni.</p>
            <p>– Én, uram? Én anélkül sem védelmezhetném meg önt, nekem nem az a foglalatosságom. Én
               békességes ember vagyok, én nem szolgálok senkinek salvus conductus gyanánt.</p>
            <p>Maszlaczky urat az izzadság verte. Örömei már elővonták, hogy röpüljön Kőcserepy
               karjaiba diadalhírével, de azon tudat, hogy szárnyai nincsenek, ismét azon gondolatra
               hozta, hogy tán jobb volna itt maradni. Végre feltalálta magát. Ott künn az ajtó
               előtt ácsorgott William, azt körülfogta szépen.</p>
            <p>– Lelkem, jó William, ráérsz most, ugyebár? Nesze egy tízes, kísérj el hazáig! Csak a
               bérkocsiállásig, onnan visszajöhetsz! Ugyebár megteszed?</p>
            <p>William megtette egy tízesért, hogy elkísérte Maszlaczky urat, ki elöl hagyta őt
               menni a sötét lépcsőn, mint egy avantgarde-ot, a kapun kijutva pedig hátul hagyta
               fedezetnek.</p>
            <p>A békeszerető orvos, meglátván az ablakból, hogy Maszlaczky viszi magával Williamot,
               nagyon természetesen saját becses élteért kezde remegni.</p>
            <p>– Elviszi az egyetlenegy férfit a háztól! Az az ember vissza talál jönni, s mind
               rendre gyilkolhat bennünket. Az egész emeleten nem lakik más, mint egy vénasszony,
               szakácsnéjával. Nagyságos uram, én ajánlom magamat! Én senki kedveért el nem vágatom
               a gégémet. Alázatos szolgája!</p>
            <p>Kapta a kalapját, elfutott; a botját itt feledte, ezért még egyszer visszajött. Bot
               nélkül nem tanácsos hazamenni, s míg a sötét lépcsőn le nem ért, szüntelen beszélt
               hátrafelé, mintha oda hátul öten-hatan állnának, akik őt kísérni szándékoznak, akik
               bevilágítanak utána. Protestált, hogy ne fárasszák magokat, s csak a kapun kívül mert
               lélegzetet venni, érezve, hogy itt már mégis a nyilvánosság és a törvények ótalma
               alatt van.</p>
            <p>Az a darab fa pedig odafenn feküdt csendesen, mereven a maga kínlódási helyén. Hogy
               őneki e percben kinccsel tölt ládákat ígértek, hogy őt hosszú-hosszú élettel
               biztatták, hogy új meg új tarka örömmel, víg élettel, csendes élettel, szeretőkkel,
               feleséggel, kéjmámorral, családi nyugalommal játszottak szemei közé, hogy a régen
               óhajtott gazdagság s a vele együtt szomjazott bosszú ott függ megérve kezei előtt,
               és hogy éppen ez órában senki, egy lélek sincs, aki őreá gondoljon, hogy egymagára
               van hagyatva ebben a szegény szobában, ahol minden nyomorúságát hirdeti, hogy sehol,
               sehol az ég alatt nincsen nálánál nyomorultabb, elhagyottabb ember – mindezekről
               annyi tudása, annyi érzete sem volt, mint egy darab fának, mint egy elrothadt,
               elhajított, reves, szúőrlötte fának...</p>
            
         </div>
         <div type="chapter">
            <head>XVII. A lemondás</head>
            <p>Egy hétnél több nem kellett a hivatalos működések lefolyására. Maszlaczky úr
               gondoskodott, hogy minden a leggyorsabban haladjon, nehogy Abellino előbb meg
               találjon halni.</p>
            <p>Zoltán ezalatt lement Kárpátfalvára. Keresztül kellett esnie az utolsó kísértésen:
               elbúcsúzni a régi eszméktől.</p>
            <p>Nem ez a gazdagság, nem e birtok, nem e hatalom elvesztése volt az, ami legnehezebben
               esett lelkének, hanem a hozzájok csatolt eszmék.</p>
            <p>Mennyi jót, mennyi nagyot tudott volna ő tenni, ha mindennek birtokában marad!</p>
            <p>Mennyi megkezdett eszme fog veszendőbe menni azáltal, hogy ő egyszerű, birtoktalan
               fiává válik a hazának, ki majd idestova azzal lesz elfoglalva, hogy saját sorsáért
               küzdjön, s a közügyekben ne számítsanak rá többé.</p>
            <p>Lemondása saját sorsán kívül sok egyéb körülményt hozott zavarba, mikért felelősség
               háramolt reá. Néhány hónap előtt felbiztatá jobbágyait, hogy az örökváltság nagy
               eszméjét ők hozzák legelébb létre, megegyezését előre bírták, a váltsági csekély
               összeg meg volt határozva, összegyűjtve, s a korszellemmel haladó párt mint
               diadalára várt azon napra, melyen e nemzetünket újjászülő tény létre fog jőni.</p>
            <p>Ennek abban kelle maradnia. Kénytelen volt könnyes szemekkel mondani el a derék
               emberek küldöttsége előtt, hogy csak tegyék el boldogabb napokra a váltságdíjaikat, s
               tartogassák azt szerencsésebb napokra, mert ő megszűnik jószágaival rendelkezhetni,
               nem szabadíthatja fel őket, s isten tudja, milyen urok lesz azután.</p>
            <p>Mikor a becsületes ősz emberek utólszor megszoríták kezeit, mikor eltávoztak előle,
               anélkül, hogy egy szót tudnának mondani, akkor eszébe jutott egyszer, hogy tán mégis
               többet áldozott fel, mint amennyit szabad volt áldoznia, hogy a fiúi érzet
               kötelessége tán nem nyomná le a mérleget, melynek túlsó felében a honpolgár
               kötelességei vannak letéve. Egy percig gondolkozott rajta, hogy nem méltó-e azon
               gondolat, melyben egy új nemzedék boldogítása foganszott, arra, hogy három ember
               élete holtig keserű legyen miatta; hogy nem könnyebben elhordják-e ők, Szentirmay és
               ő, az egymásért szenvedett gyalázatot, mint ez árva nép, mely önbűne nélkül szenvedi
               öröklött terheit.</p>
            <p>Magasztos volt a gondolat, de Zoltán sokkal erősebb akarattal bírt már ekkor, mint
               hogy egyszer megkezdett útjából visszatérhetett volna. Odaadta a “nagy hazafi” nevet
               a “becsületes ember” nevéért; az utókor magasztalását a szív nyugalmáért.</p>
            <p>Mi lesz e derék munkás népből, mely másfél évtized alatt boldogságra, lelki jólétre
               emelkedett Szentirmay gondjai által, hová fog lesüllyedni ismét egy vesztegető,
               pazarló, szívtelen úr rendszere alatt, ki csak nyerni, zsarolni tud, s saját fényével
               elszívja a közjólét életszínét.</p>
            <p>Hogy fognak félbenmaradni a megkezdett közintézetek, iskolák, kisdedóvók,
               takarékmagtárak, hogy változnak majd át béreslakokká, mikben boltokat nyittat az új
               földesúr, hogy azokon keresztül szíja ki a föld népének valahogy még megmaradt
               zsírját, hogy szaporodik el or, tolvaj és zsivány a munkaképtelen vidéken, melynek
               ápolásához, ha akarna, sem értene az új gazda, mert csak a készet pusztítani tanulta,
               s özön adósságot hoz magával gyarapítás helyett, ami azután szaporodik, gyorsabban,
               mint a féreg, s egy emberélet alatt széthull az egész roppant uradalom, s vad, idegen
               nevek hasogatják széjjel egyes darabjait.</p>
            <p>Keserű volt rágondolni, végigkövetni az egész eszmét, s nem találni abban sehol
               megállapodást.</p>
            <p>Nehány hónap előtt nagy hazafiak felszólítására nevezetes összegeket írt alá közcélú
               vállalatokra, miknek létrejötte nagy diadala leende a haladó pártnak, rossz sikere
               annál nagyobb kudarc a minden javulást ellenzők szemében. Most e kötelezettségeket
               teljesíteni többé nem álland hatalmában; ki fogják nevetni, le fogják nézni, mint
               hitvány gyermeket, ki nagy számokat írt le, amiknek mennyiségéről még fogalma sem
               volt.</p>
            <p>Ez a gondolat kínzotta legjobban. Minő arccal fog megjelenni azon komoly férfiak
               előtt, kik azzal tisztelték meg, hogy aláírását úgy fogadták, mint egy igazi emberét,
               s nem kérdezték tőle, hogy hány esztendős. Még e megaláztatás is várt reá, még erre
               is készen kellett lennie.</p>
            <p>Nehéz volt a kísértet pohara, melyet ki kellett ürítenie, de kiitta azt az utolsó
               cseppig.</p>
            <p>Egy egész napja volt arra, hogy búcsút vegyen azon kedves emlékektől, mik Kárpátfalva
               minden zugából élő szóval látszottak hozzá beszélni; bejárta a puszta termeket, a
               puszta temetőt, beszélt a puszta levegővel, itt és amott; tele volt az rá nézve élő
               alakokkal. Estefelé magához hívatta atyja hajdani jószágigazgatóját, a becsületes
               Vargát, s átadta neki a falakról leszedett családi képeket, a levéltár okiratait,
               vigye azokat magához, azon pusztára, melyet Kárpáthy János végrendeletileg
               hagyományozott hű tisztelőjének, s őrizze meg ottan.</p>
            <p>A jó öreg ember ajkai görcsösen remegtek, midőn átvette a család ősi emlékeit, s
               szekerére rakatá. Annyit bírt rebegni ifjú ura előtt, hogy azért ne hagyja el örökre
               ezt a tájat, legalább néha őt látogassa meg egyszerű pusztáján, melyet áldott emlékű
               édesatyja jóvoltából bír.</p>
            <p>– Köszönöm, jó öreg bátyám – monda az ifjú erőltetett jókedvvel –, meglehet, hogy ha
               egyszer a világon nem lesz hová lehajtanom fejemet, majd csak megjelenek a kegyed
               kapuja előtt, s azt mondom, ide jöttem lakni, van-e szüksége kegyelmednek valami
               béresre?</p>
            <p>Varga uram nem találta ezt a tréfát valami elmésnek, s nem késett azt
               kinyilatkoztatni:</p>
            <p>– Édes ifjú uram, nagyon tudnék keseregni az ilyen mondáson, ha nem tudnám, hogy
               ennyire nem fog jönni a dolog; nagyságod, ha már lemond is uradalmairól, de
               szűkölködni azért nem fog, mert megboldogult édesatyja végrendeletében több százezer
               forintra menő összeget hagyott Szentirmay gróf rendelkezésére, azon általános
               utasítással, hogy azokon hazai vállalatok mozdíttassanak elő. A méltóságos gróf ez
               összeg nagyobb részét olyan részvényekbe fekteté, mik annak idejében akármikor
               készpénzzé fordíthatók, s egyik veszteségét pótolja a másik. Ez összegek még mindig
               elégségesek fognak arra lenni, hogy nagyságodat a szűkölködéstől s a megaláztatástól
               megőrizzék.</p>
            <p>Zoltán egy rettenetes álomból ébredt fel e szavakra. Neki még néhány százezer
               forintja marad, mellyel rendelkezhetik! Ez megváltó gondolat volt reá nézve. Tehát
               módjában lesz azon nagy, becsületbeli kötelezettségeket beváltani, mik az egész
               Kárpáthy-uradalomnál, de az egész kárpáti hegyláncnál is nehezebben nyomták szívét.
               Helyt fog állhatni azon fogadásokért, amiket tett mint gyermek, s miket úgy
               tekintének, mint férfi fogadásait! Ez újra fölemelte, ez acéllá edzette szívét!
               Lehet, hogy e kötelezettségek kielégítése után igazán szegény lesz, hogy semmije sem
               marad, de mit tesz az! Megmarad a becsület, a férfiszó szent tisztasága, s drága az
               olyan helyen, ahol arra kell építeni a jövendőt...</p>
            <p>Zoltán kifizetteté a jószágain levő tisztviselők és cselédek egész évi fizetéseit; ki
               tudja: az új birtokos fogja-e őket továbbra is megtartani?</p>
            <p>Mindenről leltárt készített, számadást csinált, hogy az új birtokos rendben találja
               az egész gazdaságot, s azt ne mondhassa, hogy ő valamit elvitt onnan. Még azt a
               hintót és azokat a lovakat is leltárba íratta fel, amiken idejött; azok is a
               Kárpáthy-uradalomhoz tartoznak, viselje egészséggel az új birtokos. Ő maga azon
               bérelt szekéren utazik vissza, melyen ügyvéde fog megérkezni Pestről, kit minden órán
               vár.</p>
            <p>Kovács pontos ember; éppen akkor hajtatott be a kastély udvarára, midőn a gyertyákat
               meggyújtották.</p>
            <p>Minden cseléd, minden ácsorgó jobbágy olyan gyászos képpel nézett eléje. Tudták már,
               hogy a Kárpáthy-uradalom a jó Zoltán úrfi kezéről egy idegen, még nem is ismert gazda
               kezére fog kerülni, bár e változás okát még csak sejtelemmel sem bírták utolérni, s
               mindenki olyan csüggedt volt, mintha saját sorsa változását érezné.</p>
            <p>Kovács egy bekötözött iratcsomagot vett ki kocsija üléséből, s azt hóna alá véve az
               ifjú báró után kérdezősködék. Az ismeretes pitvarnok az ajtóig vezeté, ott megmondta
               neki az ügyvéd, hogy senkit se bocsásson be többé, s azzal belépett a levéltári
               terembe, hol a Kárpáthy-ősök pallosjogi gyakorlata hajdan úriszékeket tartott, s
               evégett tágas kandallóval látták el.</p>
            <p>Az öreg Vargának gondja volt tüzet rakatni e kandallóba, mert az idő őszi esőkkel
               járt, s elkelt a meleg szoba. Zoltán elfáradtan ült egy karszékben, inkább lelki,
               mint testi küzdelemtől, az öreg Varga segített neki hallgatni.</p>
            <p>Az ügyvéd megjelenése föleleveníté mind a kettőt, Zoltán eléje ment, míg az a kezében
               tartott iratcsomót már messziről nyújtá feléje:</p>
            <p>– Itt van...</p>
            <p>Azok az átkos iratok, azok a gyalázatos, utálatos, fertelmes eszmék, miket egy ördögi
               kiszámítás úgy össze tudott szedni, végre itt vannak letéve, átadva annak a kezeibe,
               akinek lelkét, életét megmérgezék, tehet velök amit akar, nem kénytelen tőlök félni,
               velök álmodni többé.</p>
            <p>– Minden irat közötte van? – kérdé Zoltán, midőn a pert remegő kezeibe vette.</p>
            <p>– Magam győződtem meg róla; az eredetiek adattak át. A per megszűntnek
               nyilatkoztatott, a felperes visszavonta keresetét, s Kőcserepy befolyásának sikerült
               magát e pert a levéltárból kitöröltetni.</p>
            <p>Zoltán dobogó szívvel fogá a csomagot, s úgy, ahogy összekötve volt, belehajítá a
               kandalló tüzébe.</p>
            <p>A három férfi szótlanul állt a kandalló körül, s szemeit le nem vevé az égő
               percsomóról, mely apródonként foszlánnyá égett. Az egyenkint felhajló tüzes lapok úgy
               lobogtak a kandalló forró légvonatában, mintha valami pokolbeli kéz hajtogatná fel
               azokat, hogy még egyszer végigfusson az izzó sorokon, s minden kihamvadt lap
               foszlánya felrepült a lángok közé, a kürtőn kiragadtatva az erős légvonat által, mely
               úgy bömbölt, úgy üvöltött a szűk kémény csöveiben, mintha valami örülne vagy
               haragudnék ottan belül. Az egész percsomónak még csak hamva sem maradt ott; minden
               eltűnt, csupán a kemény borítéktábla hajladozott összeguzsorodva a parázs között,
               fekete felszínén végigjártak csavargó vonalokban a kósza tűzférgek, amik halottaikat
               keresik.</p>
            <p>Milyen könnyebbült szívvel sóhajtottak fel mindhárman.</p>
            <p>– Nincsen többé!</p>
            <p>Zoltán örömtől ragyogó arccal fordult az öreg jószágigazgatóhoz.</p>
            <p>– Megírhatja ön Szentirmay grófnak, hogy látta ez iratokat hamuvá égni.</p>
            <p>– Még szebben hangzanék ez nagyságod szájából reá nézve – szólt az öreg. – Most már
               semmi sem gátolja, hogy őt meglátogassa, ők bizonyára nagyon örülni fognának, ha
               Kárpáthy Zoltán ismét családjok tagjává fogadtatnék.</p>
            <p>– Tudom, jó barátom. De most még korán volna az. Eddig ők tiltottak vissza engem,
               most én tiltom el magamat. E percben semmi sem vagyok. És én senkinek sem akarok
               terhére esni; legkevésbé azoknak, akik szeretnek.</p>
            <p>Kovács tetszését inté fejével. Ilyennek ismerte ő Zoltánt mindig. A sorsváltozás nem
               változtat a jellemen.</p>
            <p>– Még egy izenetünk van – szólt, változatlan arccal vonva elő oldalzsebéből egy
               pecsétes levelet, mely Zoltánnak volt címezve.</p>
            <p>A levelet Maszlaczky írta, melyben tömérdek virágos szóhalmaz között tudatja vele,
               miszerint sikerült neki kieszközölni a jószívű Kőcserepy tanácsostól, hogy saját
               jóindulatából (ez duplán is alá volt húzva) Zoltán számára tizenkétezer forint
               vitalitiumot rendeljen élete fogytáig, mely nemeslelkűség a derék méltóságos úrnak
               nagy becsületére válik; másodszor szinte az ő nemeslelkűségének befolyása egy másik
               nemes lelkű kedélyre idézte elő azt a nemes lelkű eredményt, miszerint Kovács ügyvéd
               úr ezentúl is megmarad elébbi hivatalában, a Kárpáthy család ügynökségét a Kőcserepy
               családéval váltandván fel, miután ő (ti. Maszlaczky úr) úgyis egészen más állást fog
               elfoglalni a méltóságos úr családjánál. Jelen levele szolgáljon biztosítékul az ígért
               dolgok hitelessége felől; egyebekre nézve pedig ajánlja mind a kettőjöknek
               legszívélyesebb pártfogását stb...</p>
            <p>Zoltán egészen elpirult, midőn e levelet végigolvasá. Annyira felingerlé az, hogy
               minden észrevétel nélkül négyfelé repesztette, s a tűzbe akarta vetni. Csak akkor
               jutott eszébe, hogy e levél Kovácsot is érdekli, s bánni kezdte, hogy azt elrepeszté,
               barátja szerencséjét akadályozva azáltal; hátha ő elfogadja az ajánlatot.</p>
            <p>Egy tekintet e változatlanul komoly arcra ismét más gondolatra téríté. Összemorzsolta
               a levelet, s a tűzbe vetette.</p>
            <p>Csak azután mondta meg Kovácsnak, hogy mi volt abban foglalva.</p>
            <p>Nem kételkedett, hogy az ifjú ügyvéd éppen oly megvetéssel hajította volna a neki
               tett ajánlatot a tűzbe, mint ő a magáét, s a fiatal jogtudós jobban örült védence e
               merényletének, mint bárminő jutalomnak, mely a csalárd emberek előtt megfogható, és
               megszámlálhatóságánál fogva becsben szokott tartatni.</p>
            <p>Ő is úgy cselekedett volna, s jólesett neki, hogy Zoltán nem is mondta ki az
               ellenkezőt.</p>
            <p>Másnap még hajnal előtt elhagyták Zoltán és az ügyvéd Kárpátfalvát. Varga ott maradt
               a jövendő uraságnak átadni a számadásokat.</p>
            <p>Egész csendben távoztak el a kastélyból, mikor még mindenki aludt. Cselédjeitől még
               este elbúcsúzott Zoltán; a pitvarnok is megtudta, hogy miért hívták őt “szegény
               fiú”-nak. Zoltán tudtára adá, hogy ezentúl nem leend módjában őt tarthatni.</p>
            <p>Midőn a kárpátfalvi vadaskert végéhez értek, mely kétfelől a nagy jegenyefákkal
               beszegett út mellett terült, éppen akkor jött fel a nap, s a két utazó akkor vette
               észre, hogy amerre keresztül kellett haladniok, az egész út hossza el volt lepve
               parasztemberektől; férfiak, nők és gyermekek állták el az árokpartokat, s midőn
               szerény bérkocsiján elhaladt előttük a volt tulajdonos, hangos éljenkiáltással
               üdvözlék minden oldalról.</p>
            <p>Megtudták a jó emberek, hogy mikor utazik el, s bármilyen titokban tevé, rálestek,
               hogy még egyszer láthassák, hogy utána kiálthassák: “Hordozza az Isten szerencsével!
               Hozza vissza minél elébb újra”!</p>
            <p>Tizenkét lovaslegény rúgtatott a fák mellől kocsijához kétfelől. Marci volt a
               vezetőjök, a megboldogult úr lovásza. Zoltán kérte őket, hogy maradjanak el tőle.</p>
            <p>– De biz elkísérnők a világ végeig is!</p>
            <p>Egész a tiszai révig elnyargaltak kocsija mellett, csak a parton maradtak el tőle,
               ott is utánakiálták, kalapjaikkal integetve felé:</p>
            <p>– Hozza vissza az Isten minél elébb!</p>
            <p>Zoltán eltávozott Kárpátfalváról, anélkül, hogy vesztett örökségére csak egyszer is
               visszatekintene. Ha a tárgyak is úgy mentek volna vele mindenütt, mint az emberek
               szívei!</p>
            <p>Éjjel sem pihentek meg sehol, váltott lovakon utaztak tovább, s másnap este Kovács
               laka előtt álltak meg Pesten.</p>
            <p>Midőn le akartak szállni, nagy meglepetésökre a Kárpátfalván elhagyott pitvarnok jött
               kocsijokhoz annak ajtaját kinyitni. Zoltán nem tudta, mit mondjon neki. A jó fiú
               hátul a bakon ülve jött el velök Kárpátfalváról.</p>
            <p>– Már engemet Zoltán úrfi nem hagyhat el magától, ha nem fizethet is, majd csak
               megélek valahogy.</p>
            
         </div>
         <div type="chapter">
            <head>XVIII. Rossz diadal</head>
            <p>Amely kapun reggel kihajtatott Kárpáthy Zoltán ősi kastélyából, délben azon
               csörtetett be a tágas udvarra tekintetes Maszlaczky úr. Egy rossz félfedelű
               bricskában ült, mert fedett hintóban életveszélyes dolognak tartá utazni, nyakig és
               sarkig szürke porköpönyeg biztosítá a küllevegő befolyása ellen; egyéb történhető
               veszedelmek ellen pedig elhozá magával fráter Bogozyt, ki Pesttől idáig aludt, s
               Tamást, a nagyothallót, ki ült a kocsis mellett, s az egész úton mindig beszélt a
               forspontos kocsisokkal; a szekérzörgés miatt és különösen Tamás speciális
               süketségénél fogva ugyan valószínű, hogy egyik sem hallotta, hogy a másik miről
               értekezik, de az mindegy; szegény ember a maga bajáról szokott beszélni, s elég neki
               látni, hogy más hallgatja.</p>
            <p>Az udvaron elébb leszállítá a fiskális úr fráter Bogozyt, hogy tudja meg, nincsenek-e
               itten kutyák, s ha vannak, csukassa el, kötöztesse meg, veresse vasra s több
               afféle.</p>
            <p>Bogozy azzal a megnyugtató válasszal tért vissza, hogy a volt ifjú nagyságos úr
               emberekkel szokta őriztetni a házát, nem oktalan barmokkal; az öreg nábob kedvenc
               agarai pedig rég megtértek már az ő apáikhoz, csak egy vén ordas él még belőlük,
               annak sincs már foga, s az is a tiszttartónál van biztos őrizet alatt.</p>
            <p>Ezt hallva le mert szállni a fiskális úr, s betért a kastély tornácai elé, meghagyva
               segédének és huszárjának, hogy csak mellette maradjanak mindig; olyasmi foroghatott a
               fejében, hogy a Kárpáthy családnak valami ősi tisztviselőjétől még kitelik, hogy őt,
               az új birtokos meghatalmazottját valahol, valami rejtett kaszatömlöcbe
               letaszítja.</p>
            <p>Az öreg Varga fogadta a fiskális urat. Kölcsönösen elmondák egymásnak, milyen
               minőségben állanak egymással szemközt, s azzal szabad tetszésére bízatott Maszlaczky
               úrnak azon kezdeni, amit legmulatságosabbnak talál. Ha tetszik, mindjárt átveheti a
               kulcsokat.</p>
            <p>– Még nem – szólt a fiskális úr, nagyon meg levén elégedve azon felsőbbségi
               öntudattal, miszerint ő járatosabb némely dolgokban, mint ez az öreg ember. – Én nem
               a jószágot átvenni, csupán csak azt rendbehozni a birtokos megérkezte előtt, jöttem
               előre. Maga a statutio a birtokos jelenlétében, hivatalos személyek által fog
               megtörténni, egész ünnepélyes szertartással. Ennek ez a rendje.</p>
            <p>Varga uram sokkal rosszabb kedvében volt, mint hogy e kelletlen oktatásért
               neheztelhetett volna; igen szépen kérte az ügyvéd urat, hogy tessék hát organizálni
               minél elébb.</p>
            <p>Maszlaczky úr e kék magyar nadrágos s régi divatú, kifent ősz bajuszú embert látva,
               azt hitte, hogy ez is csak valami vén alárendelt tisztviselő, s iparkodott vele egész
               magas bizalmasságát éreztetni.</p>
            <p>– Csak előre, öregecském; menjen maga előre, nyissa fel az ajtókat, végig akarok
               menni a szobákon.</p>
            <p>Varga uram az öreg Pált hívta elő, hogy teljesítse az ügyvéd úr parancsát. A vén
               szolga sokkal szomorúbb volt a szokottnál, még a bajusza sem volt kipederve.</p>
            <p>– Ő a kulcsár? – kérdé Maszlaczky úr.</p>
            <p>– Nem kulcsár – felelt Varga uram.</p>
            <p>– No, kulcsár fog lenni. Vén cselédek már csak kulcsárnak valók, egészen illeni fog
               annak. Hajdúnak egy kicsinyt vénecske.</p>
            <p>Palkó megállta felelet nélkül, s kitárta mind a két szárnyajtót a jövevény előtt,
               mintha nem fért volna az be az egyiken is.</p>
            <p>– Phü! Milyen dohos szag van itt. Micsoda illat ez, kedves öregecském? Ez a szoba tán
               Kárpáthy János úr halála óta sem volt szellőztetve. Nyissuk ki csak azokat az
               ablakokat.</p>
            <p>Ez a “nyissuk” Pálnak szólt, ki olyan szépen engedelmeskedett, hogy kitört két
               ablaktáblát a könyökével.</p>
            <p>– Óh, óh, óh! Kend ügyetlen ember. Jól van, jól. Nem kulcsárnak való kend, kocsisnak
               hamarább. Az öreg lovakhoz. Öreg lovakhoz öreg kocsis. Ez így illik össze ugye,
               hehehe.</p>
            <p>Az ügyvéd úr szokás szerint elmés kezdett lenni.</p>
            <p>Pál csak annyit gondolt magában, hogy majd leszek én még kertész is, szakács is, csak
               várj.</p>
            <p>Maszlaczky úr minden szobát keresztül-kasul járt. Sehol sem volt a dolgok rendével
               megelégedve.</p>
            <p>– Ezek a csillárok rossz helyen függenek, ezek az ablakok nem elég magasak, az
               ajtóknak nem erre kellene nyílni; a kandallók kimentek már a divatból, s micsoda
               festések ezek? Micsoda ronda mázolás! Ezeket papírszőnyegekkel fogjuk befedezni. Óh,
               így nem maradhat. A Kőcserepy család sokkal finomabb ízléssel bír, mint hogy ilyen
               dolgokat megtűrhetne maga körül. A bútorok legalábbis húszesztendősek. Nono,
               természetes. Pör alatti jószágra senki sem örömest költ. Ez rendén van. Majd másképp
               lesz ezután.</p>
            <p>A jó Vargának keserves volt ezt hallani, aki jól tudta, hogy Szentirmay gyámi évei
               alatt a jószág legnagyobb jövedelme nagyszerű javításokba ruháztatott be, míg a
               pusztaságot paradicsommá változtaták át. – De ugyan mit feleselt volna érte ezzel az
               emberrel.</p>
            <p>Maszlaczky úr aprólékoskodó emberek szokásaként minden zeget-zugot összejárt,
               padlást, konyhákat, pincéket, s természetesen mindenütt számtalan javítanivalót
               talált; semmi sem volt úgy, ahogy kellett volna. A cselédeket általában igen szép
               kilátásokkal biztatta.</p>
            <p>– Nem lesz ám azután Csákiék szalmája az uradalom, mint eddig volt. Minden osztálynak
               meglesz a maga felügyelője, egy főpincemester fog állíttatni a vincellérek és
               borkezelők fölé, egy főháztartó jön a kulcsárok nyaka közé, okleveles szakács veszi
               kormányzata alá az eddigi szakácsokat; mindenről számot kell adni; a kocsisok,
               inasok, lovászok, kertészek mindennap beadják számadásaikat a konyhamesternek,
               pincemesternek, kertmesternek és istállómesternek, mely úri mesterek viszont
               számadással és felelősséggel tartoznak az udvarmesternek, és így tovább. Óh, egészen
               más rendszer fog itt ezután lenni!</p>
            <p>Zoltán egykori cselédei mind próbált, hűséges emberek voltak, akik gyermekségök óta
               uraik jóvoltából nevekedve, meg sem tűrték maguk között a tolvajt, a csalót;
               olvasatlan pénzt lehetett volna rájok bízni. Maszlaczky úr mintha arcul verte volna
               valamennyit. Csak összenéztek, és köszönet nélkül eltávoztak előle.</p>
            <p>– Nos, kedves öregecském – monda Maszlaczky úr, kedves bizalmassággal ütve Varga uram
               vállára –, most még csak egy van hátra: vezessen el engem azon szobákhoz, melyek
               Kárpáthy Zoltán úr által kivétettek, mint melyeket felnyittatnunk nem szabad. Illik,
               hogy ismerjük azokat, nehogy a szerződést tudatlanságból megrontsuk.</p>
            <p>Varga uram inte neki, hogy menjen Pál után, ő maga hátul maradt, még Tamást is
               előrebocsátotta.</p>
            <p>A hosszú folyosón végighaladva, egy zöldre festett fal előtt állott meg a vén Pál, s
               ujjával oda mutatva monda:</p>
            <p>– Ezek a szobák.</p>
            <p>– Másunnan nem lehet beléjök jutni?</p>
            <p>– Nem.</p>
            <p>– Ez igazán különös kívánság; az embernek így saját lakásán megtiltani a
               járás-kelést. Ezek a szobák így valóságos holttetemet képeznek ebben a
               kastélyban.</p>
            <p>Bogozynak helyeselni kellett az ötletet.</p>
            <p>– Vajon nem szoktak-e innen kísértetek előjárni? – kérdé tréfásan az ügyvéd úr a vén
               szolgától.</p>
            <p>Az egész komolysággal felelt:</p>
            <p>– A jó embert nem kísértik.</p>
            <p>Maszlaczky úrnak nagyon tetszett ez a bohó komolyság. Nem állhatta meg, hogy ne
               nevessen rajta.</p>
            <p>– Mulatságos vén gyerek. Nem fél a kísértetektől, de hiszi őket. Hát maga, kedves
               öregecském, fél-e tőlök?</p>
            <p>Varga uram, kihez a tréfás megszólítás intéztetett, szótlanul tekinte az ügyvédre, s
               ez meglepetve látta, hogy az öregember szemeit elborította a könny.</p>
            <p>Az agg férfi hosszan végignézett könnyes szemeivel a profánus alakon, s azután
               elfordult tőle, nagyot sóhajtva.</p>
            <p>– Az ördögbe, milyen gyöngék ezek az öreg emberek, mindjárt elpityerednek – gondolá
               magában a fiskális úr.</p>
            <p>Varga uram sietett arról a helyről, s csak a levéltári teremben tért annyira magához,
               hogy szólni bírt.</p>
            <p>– Parancsol ön még velem valamit? – kérdé az ügyvédtől. Első eset volt életében, hogy
               valakit önnek szólított, akinek címe is van. Maszlaczky úrnak fel is tűnt ez a
               gorombaság. Csak per “ön”.</p>
            <p>– Kedves öregecském, hogy írná az én nevemet, ha levelet írna?</p>
            <p>– Tekintetes, nemes, nemzetes és vitézlő Maszlaczky Gábor táblai ügyvéd úrnak.</p>
            <p>– Ugyé?</p>
            <p>– Tehát bátor vagyok tekintetes, nemes, nemzetes és vitézlő uraságodtól alázatosan
               kérdezni, parancsol-e még velem valamit?</p>
            <p>– Csak menjen, öregecském, a lakására a másik öreggel együtt, majd ha kelleni fog,
               előhívatom.</p>
            <p>– De én messze lakom innen, s Pál is nálam lakik.</p>
            <p>– Hol?</p>
            <p>– A saját jószágomon, melyet megboldogult Kárpáthy János úr őméltósága hagyományából
               van szerencsém bírni.</p>
            <p>– Tehát ön nem ezen jószág tisztviselője?</p>
            <p>– Nem.</p>
            <p>Maszlaczky urat e felfedezés nagyon nyájassá tette. Nem nézte ki ebből a kékben járó
               emberből, hogy saját ura legyen; azt hitte, valami kasznár. Most már kedvében
               iparkodott járni; kérte, hogy maradjon nála ebédre.</p>
            <p>– Köszönöm, otthon várnak.</p>
            <p>– Igenis, várnak bennünket ebédre – erősíté Palkó, Varga mellé furakozva, s nagyon
               látszott örülni, hogy Maszlaczky urat itt hagyhatják, amit meg is cselekedtek,
               megígérve, hogy az ünnepélyes beiktatásnál ismét hivatalos minőségben meg fognak
               jelenni; addig tartsa magánál Maszlaczky úr a kulcsokat, s mulassa magát, ahogy
               tudja.</p>
            <p>A két öreg eltávoztával Maszlaczky úr sorba feküdte a pamlagokat, kritizálva azoknak
               rugalmi képességét, s valamennyi órát a kastélyban mind összehasonlított a magáéval;
               természetesen egy sem járt jól, csak az övé.</p>
            <p>De ha rosszul jártak is az órák, azért csak mégis eltelt az idő, s kisebb-nagyobb
               pontossággal már a három órát is elverték délután, s ilyen időben kivált utas ember
               gyomra meglehetősen érzékeny szokott lenni.</p>
            <p>– Későn ebédelünk – mondogatá Maszlaczky úr, éhségében alá s fel sétálva, azután
               pedig egy Hugo Grotiust szemelt elő a könyvtárból, azzal kezdett el mulatni, s
               azonközben szinte négy óra lett már.</p>
            <p>– Ez a fatális Zoltán ifjú angolosan szokott ebédelni, öt órakor. Úgy szoktatta a
               cselédeit. Menjen csak, fráter Bogozy, mondja meg a szakácsnak, hogy az én kedvemért
               térjenek el ezúttal a régi rendtől, hatfélénél többet ne csináljanak, hanem konfektet
               adhatnak akármennyit, a majonézt, köztünk mondva, nem szeretem, de ha önnek tetszik,
               megeheti. Bort a fehér villányiból hozzanak, desszerthez a ménesiből. Vadpecsenyéket
               nem bánom, ha készítenek. Ebben az uradalomban híres fácányos kert létezik.
               Tésztaneműekből az édeseket szeretem. Magának csináltathat túrós csuszát, az
               inasoknak pedig parancsolja meg, hogy csak ide terítsenek, úgyis ez lesz az ebédlő,
               mert könyvtárnak nagyon zajos. Azonközben hozzanak abból a régi szilvóriumból
               appetitorium végett.</p>
            <p>Bogozy az ilyen küldetést számítá a legkedvesebbek közé, s nem is mondatta azt
               magának kétszer, hanem szaladt ki az ajtón. Oda volt egy álló óráig. Maszlaczky úr
               azalatt el nem tudta gondolni, hogy mit gondoljon. Mindenféle mulatságot elővett,
               amivel éhes ember szokta üldözni az időt, az ablaknak állt dobolni, végiglapozott
               húszféle könyvet, semmi sem maradt azokból a fejében, talált egy tucat kártyát, s
               rakta vele a Napóleon-pasziánszot, egyszer sem jött ki. Mikor már hetedszer nem jött
               ki, akkor jelenik meg fráter Bogozy kétségbeesett ábrázattal.</p>
            <p>– De ugyan hol járt, amice dilectissime, a poklokban?</p>
            <p>– Mindenütt, ahova csak lábbal menni lehet!</p>
            <p>– Hát miért nem ebédelünk már?</p>
            <p>– Hát legelőször is egyetlenegy inas nincsen a háznál, aki asztalt terítsen;
               másodszor sehol egy szakács, egy kukta vagy csak egy árva szolgáló, aki egy
               főzőkanalat megmozdítson; következőleg sem hat tál étel, sem konfekt, sem
               desszertek, sem vad, sem szelíd pecsenyék, sem édes, sem keserű tészták nem
               egzisztálnak sehol, de még csak tűz sincs rakva, és még csak egy árva ember sincs,
               akitől meg lehetne kérdezni, hogy hova lettek a többiek.</p>
            <p>– De hát hova lettek?</p>
            <p>– Most mondom, hogy nincs, aki megmondja.</p>
            <p>Ez már aztán jó mulatság.</p>
            <p>Maszlaczky úr mérgében füttyöket hányt.</p>
            <p>– Hova lettek? Hogy mertek elmenni hír nélkül? A semmirekellő gazemberek! Hát a
               kamarák kulcsait hol hagyták?</p>
            <p>– Azok Varga uramnál maradtak. Kínálta a tekintetes urat, mért nem vette át? Az pedig
               holnap reggelig vissza nem jön.</p>
            <p>– Nem tesz semmit. Gazfickók! Még énvelem dacolnak. Egy sem fogja a lábát többé a
               kastélyba tenni. Menjen, fráter, a tiszttartóhoz, mondja meg neki, hogy rögtön
               ebédet készíttessen számunkra. Én parancsolom.</p>
            <p>Bogozy sietett, meg is találta a tiszttartó lakását. Maga a tiszt nem volt otthon,
               hanem egy pirospozsgás gazdasszonyka éppen akkor szedte ki a kemencéből a jó illatos
               kapros túrós lepényt. A fráter letelepedett a menyecske mellé, körülcirógatta,
               elmondta neki, hogy az ő ura milyen körmönfont gazember, hogy kiszúrta azt a derék
               Zoltán úrfit ebből a jószágból. A menyecske jóltartotta a frátert lepénnyel és hideg
               sülttel; bort is adott neki hozzá, s a két zsebét megtömte boszorkánypogácsával és
               füstölt kolbásszal estére, de megátkozta a bélét, ha ad belőle a gazdájának.</p>
            <p>A fráter aztán megtörülte a száját, s hazatérve Maszlaczky úrhoz, elmondá neki, hogy
               a tiszttartó nincsen itthon, csak egy vén cseléd van a háznál, az is himlőben
               fekszik, s minden kulcs el van zárva.</p>
            <p>Maszlaczky úr fújt dühében, mint a cethal, Tamást küldé el másodszor, hogy keressen
               fel valami boltot, és hozzon akármi ennivalót, ha egyebet nem, szalámit, azt
               megehetik ecettel, olajjal. Tamás azt mondta, hogy érti; s aztán a boltban kért
               ecetet, olajat, mert más minden van odahaza.</p>
            <p>Maszlaczky urat majd a guta ütötte meg, amint Tamás visszatért, semmit sem hozván
               magával, mint két üveget ecettel, olajjal.</p>
            <p>Hogy vágta a hátához!</p>
            <p>– Menjen kend az ördögökbe, s hozzon akárhonnan, ha egyebet nem, hát kenyeret!</p>
            <p>Bogozy pedig majd szétpattant nevetésvágy miatt Tamás tévedésén, s nem állhatta meg,
               hogy az ajtóban a markába ne dugja saját proviantja egy részét, némajátékkal mutatva,
               hogy másnak ne adja.</p>
            <p>Késő este tért vissza Tamás a boltból a kastélyba, hozván magával egy kitudhatatlan
               dátumú páros zsemlyét. Az volt Maszlaczky úrnak ebédje és vacsorája, ki maga is
               megvallá, hogy deákkora óta annál keményebb, szívósabb, haraphatlanabb portékával nem
               beszélt.</p>
            <p>Ha azt az én kedves Kőcserepy barátom tudná!</p>
            <p>Kedves Maszlaczky úr ilyen szépen rendbe hozott mindent rendszeralkotó talentumával;
               úgy, hogy mikor másnap reggel megérkeztek Kőcserepyék, a statuáló hivatalos
               vendégekkel, szolgabírákkal és alispánokkal, rokonokkal és szomszédokkal, az sem
               volt, aki a kaput kinyissa előttök, s ha velök együtt Varga uram is meg nem érkezik,
               s a kulcsok hollétét fel nem fedezi, kénytelenek lettek volna ostrommal bevenni a
               kastélyt.</p>
            <p>Maszlaczky úr mint egy szomorú lélek tudósítá kedves barátját, a tanácsos urat, a
               cselédség rejtelmes eltűnése felől, amint a legelső gratulációk után négy szem közé
               kaphatta egy percre, míg a több úri vendégek a palota szobáit bámulták, magasztalák,
               bírálgaták.</p>
            <p>– Én meg nem foghatom, mi ütközött a cselédekhez?</p>
            <p>– De én megfoghatom – szóla a tanácsos úr. – Ön bizonyosan rájok ijeszgetett jól,
               egyszerre rendet akart hozni ez elkényeztetett nép közé, s azok egész évre ki levén
               fizetve, szépen búcsút vettek a kapufélfától.</p>
            <p>Maszlaczky úr bámulatában nem tudott mit felelni.</p>
            <p>– Ördöge van önnek, hogy úgy kitalálja egyszerre az igazi okot?</p>
            <p>– Mármost mi a patvart csinálok ennyi vendéggel? – haragoskodék a tanácsos. – Sem
               szakácsot, sem egyebet nem hoztam magammal, jól tudva, hogy itt egész személyzet van,
               s ön kapja magát, előrejön, hogy elkergesse őket. De ki bízta önre, hogy
               beleavatkozzék? Csak legalább a feleségem itt ne volna; az görcsöket kap, ha
               megtudja, micsoda rettenetes helyzetbe hozott ön bennünket. Itt az egész úri
               vendégsereg, és sem egy inas, sem egy szobaleány, sem egy szakács a háznál. Mit
               csinál a feleségem, ha megtudja?</p>
            <p>Maszlaczky úr nyomorultul érzé magát, mint egy leforrázott kutya. Így leszidatni
               tulajdon azon kastélyban, melyet az ő fáradságos küzdelme szerzett Kőcserepy úrnak,
               ugyanazon a napon, melyre mint diadalünnepre számított évek óta. És nem tudott
               mentségére mit felhozni, hiszen világos volt, hogy lehetetlen szakács nélkül ebédet
               főzni. Milyen szégyen, milyen gyalázat!</p>
            <p>Pedig azt a nagyságos asszony elébb megtudja, mint kellene. Ő azért bocsátá
               Maszlaczky urat egy nappal előre, hogy lövessen vadakat, készíttesse el a hosszabb
               munkát igénylő tortákat, zseléket, cukorsüteményeket; intézkedjék, hogy a másnapi
               vendégség asztala fejedelmileg legyen kiállítva, hogy az egész környék beszélhessen
               még esztendők múlva is felőle – s íme, még csak tűz sincs a konyhában, és nem tudja
               az ember, hogy mihez kapjon.</p>
            <p>A tanácsosné közel volt az elájuláshoz. Ilyen esetben vége van minden filozófiának.
               Adjátok egy nőnek Platót és Aristotelest, és égesse meg a szakács a rántást, veszni
               kell a bölcsészetnek. A konyhai gondok hatalmasabbak minden teóriánál. Csak
               próbáljon valaki álmodni olyat, hogy sok vendéget hítt, tele minden szobája úri
               csoportokkal, s egyre többen jönnek, délre jár az idő, és ő még nem tudja, hogy mit
               fog nekik főzetni, és kivel.</p>
            <p>Eveline magánkívül volt, pörölt, jajveszékelt minden szisztéma nélkül; ha most
               megkaphatja Maszlaczky urat, kiássa a szemeit, minden argumentum a priori
               mellőzésével.</p>
            <p>Szerencse volt, hogy Varga uram megszánta az asszonyságot, s megvigasztalá azzal az
               ígérettel, hogy majd ő elhozatja a pusztáról a maga szakácsnéját, süttet, főzet vele,
               nem lesz semmi fogyatkozás.</p>
            <p>Ez kissé megnyugtatta Eveline-t; csak arra kérte még Varga uramat, hogy húzzák mentül
               tovább a hivatalos eljárásokat, miáltal neki ideje maradjon tisztességesen
               elkészülhetni az ebéddel.</p>
            <p>Ezen tette által Varga uram lett a család becsületének s az egész nemes egybegyűlt
               társaságnak megmentője, melyért is az összes vendégsereg Kőcserepy tanácsos úrral
               együtt iparkodott őt oly mértékben kitüntetni, amily mélyen érezteték Maszlaczky
               úrral rejthetetlen és igen természetes neheztelésöket.</p>
            <p>A jámbor ügyvéd le volt sújtva, le volt gázolva, beszélni sem mert, vagy olyanokat
               mondott, amiket maga sem értett, a statutiónál figyelmeztetni kellett őt másoknak a
               szokásos formaságokra; azon gondolat, hogy a nagyságos asszony most őreá haragszik,
               egészen elvette eszét, bátorságát, öntudatát. Rosszabbnak érezte magát egy inasnál,
               aki tányérokat tört el, s fél, hogy a béréből lehúzzák.</p>
            <p>Estefelé lett vége a hivatalos szertartásnak, mely által Kőcserepy tanácsos a
               Kárpáthyak uradalmába beiktattaték; akkorra elkészült az ebéd is.</p>
            <p>A tanácsosnő filozófhoz nem illő buzgalommal sietett saját kezűleg nagy hirtelen
               elkészíteni azon süteményeket, mikhez Varga uram pusztai szakácsnéja nem értett.
               Varga uram s a tiszttartók gondosságának sikerült az asztalokat illendő fénnyel
               felruháztatni, s ha valami hiányos volt, az tulajdoníttatott Maszlaczky úrnak.</p>
            <p>Az ebéd elég ízletes volt, a tanácsosnő maga is megjelent az asztalnál, természetesen
               igen fáradtan, kihevülve; magának kellett szegénynek a pörkölt tortát cifrázni, mert
               Maszlaczky úr megszöktette a szakácsokat. Minden volt ugyan elég, de még többnek
               kellett volna lenni. Eveline nem győzött bocsánatot kérni vendégeitől, hogy ily
               egyszerű vendégségben részesíti őket, hanem tudhatják, milyen balsors érte őket
               véletlenül, aminek nem ő az oka. És itt minden szem Maszlaczky úr felé fordult, aki
               szeretett volna a földbe elsüllyedni. Varga úrnak, ellenkezőleg, nem győztek eleget
               hálálkodni, nála nélkül a legnagyobb zavarban volnának. Varga úr valóságos jóltevője
               az egész társaságnak, hogy a szakácsnéját idekölcsönözte.</p>
            <p>Varga úr pedig gondolta magában a sok magasztalás alatt: “Bár főzhettem volna
               számotokra mérget; nem az én hibám, hogy olyan bolond jó ember vagyok”.</p>
            <p>Elég az hozzá, hogy ebéd végeztével a jó ősi borok, ami hiányzott a kedélyekből, azt
               is helyrehozták; ittak egymás egészségeért a jelen volt urak, asszonyságok,
               mindannyian pedig, éspedig több ízben ismételve a derék háziúr- és családjaért,
               melyet is a háziúr kellő áldomásokkal viszonzott.</p>
            <p>Hagyjuk őket ott mulatni. Hasztalan mendemonda, ami ilyenkor történik; nem érdemes,
               hogy valaki jóllakott emberek beszédét leírja.</p>
            <p>Távol az asztalok zajától, a pohárcsörgéstől, a tósztok áldomásaitól, a kastély
               kertjében sétál két szép leányka egyedül, midőn mindenki figyelme egészen másfelé van
               vonva.</p>
            <p>Az egyik a tanácsos leánya, Vilma, a másik a vak leányka. Ide, e száz meg száz
               esztendős arisztokratikus platánfák alá nem hangzik a teremek profánus zaja, ha
               vannak még tündérei a földnek és égnek, nyugodtan eljátszhatnak a hűs levelek alatt,
               s mérhetik parányi arasszal a sétáló lyánkák pici lábnyomait.</p>
            <p>Liza odadőlt védnője keblére, ki őt gyöngéden tartja átölelve, úgy sétálnak együtt az
               angolkert tekervényes útjai kavicsán. Mind ketten két évvel idősebbek már, mint midőn
               legutolszor láttuk őket, egyik sem gyermek többé, a vak leányka arca sokkal ragyogóbb
               még, Vilmáé sokkal halványabb.</p>
            <p>Halkal beszélgetnek egymással, még a falevél sem hallja meg, mit mondanak.</p>
            <p>– Aztán odajött hozzám, és azt mondta, hogy öleljelek meg szépen, és el ne bocsássam
               kezedet, mert akkor esni fogsz, mélyen, mélyen.</p>
            <p>A vak leány valami álmát beszéli el bizonyosan, amiről azt hiszi, hogy ébren történt.
               Reá nézve mindegy, akár álom, akár ébrenlét, szemei előtt zárva a fény, csak lelkével
               lát, s abban összezavarja a kettős lét tüneményeit.</p>
            <p>– Úgy ám! Milyen erősen tartott bennünket ölében, tégedet az egyik karján, engemet a
               másikon, így repült velünk a levegőn keresztül, s alattunk meg a mély víz zúgott. Óh,
               hogy féltem!</p>
            <p>– Sokat álmodol róla, Liza, sokat gondolkodol róla.</p>
            <p>– Mindig, mindig. Talán te nem? Mikor olyan sokáig elhallgatsz, és haragszol, ha
               valaki megszólít, talán nem tudom, hogy olyankor felőle gondolkozol, mikor melletted
               alszom, kezedet kinyújtod, s nyakamat átöleled vele, talán nem tudom, hogy őróla
               álmodol olyankor? Én nem láttam, én nem ismerem, én csak annyit tudok róla, hogy
               amint Istenhez imádkoztam a halálveszélyben, az ő szava felelt imádságomra, és midőn
               karjára emelt, kezemet végigcsúsztatám fején, olyan volt, mint a selyem, és arca,
               mint az égő bársony. És én mégis erről a hangról álmodom annyit, s erről a
               selyemhajról; hát te, aki láttad őt, aki azóta is láthattad, beszélhettél vele!</p>
            <p>– Sohasem láttam azóta.</p>
            <p>– Nem-e? – szólt egészen elszomorodva a vak leányka. – Miért nem?</p>
            <p>– Messze utazott, igen messze.</p>
            <p>– Igen messze! – ismétlé Liza.</p>
            <p>Mit tesz az egy vak előtt: “Igen messze”?</p>
            <p>– S nem jött még vissza?</p>
            <p>– De igen.</p>
            <p>– Hát mért nem jön ő is ide? Mit hagy váratni magára, annyi időn keresztül? Sok nap
               elmúlt már azóta, ugyebár? Miért nem jön hozzánk beszélni? Látod, én csak szeretném
               szavát hallani, vagy ha a kezét megfoghatnám, azt a hatalmas, erős, azt a gyöngéd,
               selyempuha kezet; de te láthatnád is őt, talán meg is simogathatnád homlokát, mint az
               enyimet, talán beszélhetnél vele olyasmit, amin mind a hárman kacaghatnánk. Miért nem
               tud ő idejönni, ide mihozzánk?</p>
            <p>Vilma szíve úgy szorongott, úgy dobogott. Tán meg kellett volna szakadnia, ha ki nem
               öntheté, ami kínnal telve volt az. Körültekinte, ha nem hallja-e meg valaki.</p>
            <p>Senki sem járt hozzájok közel, mindenkit elfoglalt a vigalom.</p>
            <p>– Kedves Lizám – szólt remegve –, akiről te beszélsz, azt mi nem fogjuk látni soha,
               azzal mi nem beszélünk soha, azt mi legfeljebb megsirathatjuk titokban.</p>
            <p>– Hát nem szeret ő minket? Ha nem szeret, miért jött oda, minket megmenteni; hiszen
               sokkal jobb lett volna, ha el hagy ott veszni. Vétettünk mi neki valamit? Mi oka van
               neki minket kerülni?</p>
            <p>– Az igen szomorú dolog, kedves lánykám. Lásd, ez egy gazdag ifjú volt, aki, mert
               maga gazdag volt, jót tett a szegényekkel, s most ő is egyszerre szegény lett, és
               legjobban fájhat az neki, hogy másokon nem segíthet többé. Földönfutóvá lett. Semmije
               sincsen.</p>
            <p>– Hogyan történhetett az?</p>
            <p>– Más emberek elpörölték jószágait, miket atyja hagyott reá, csak azért, hogy ők
               annál többet hagyhassanak saját gyermekökre.</p>
            <p>– Óh, gonosz emberek! – kiálta fel a vak leány elszörnyedve.</p>
            <p>– Az Isten ne...</p>
            <p>– Ki ne mondd! – kiálta Vilma, kezével befogva társnéja száját, nehogy kimondja az az
               őszinte átkot az ő szülőire.</p>
            <p>– Azok az emberek, akik őt koldussá tették, az én szülőim, és ez a jószág, ez a
               kastély, melybe ma oly nagy zajjal helyeztek bennünket, az ő igazságos birtoka, ez a
               kert az ő kertje, és én szeretnék a föld alatt – a föld alatt lenni –, amelyről őt
               elűzték!</p>
            <p>A leányka zokogva dőlt le egy mohos jávorfa tövében, magával vonva gyámoltalan
               társnéját, ki szintoly hevesen sírt, mint ő, világtalan szemeit az ég felé forgatá,
               mintha az Istent keresné ott, akit sehol sem lát.</p>
            <p>– Minden virág, amit itt látok – folytatá a leány zokogva – azt mondja nekem: ez is
               az övé volt, ezt is őtőle rabolták el; minden ételnél, minden pohárnál az jut
               eszembe, hogy ő most talán éhezik, szomjazik, s mikor én pihenek csöndes ágyamban,
               talán őneki nincs hová fejét lehajtani, akit elkergettek az én szülőim ősi örökéből,
               azért, hogy engemet tegyenek gazdaggá. Óh, ez a gondolat megöl engem!</p>
            <p>A vak lánykát úgy megzavarta ez az eszme, hogy sírni is elfelejtett, mintha a
               túlságos rohamtól megtompultak volna túlérzékeny idegei. Csak tagolatlan szavakat
               bírt rebegni.</p>
            <p>– Őtet tették nyomorulttá – kiálta fel ellenőrizhetlen fájdalmában Kőcserepy tanácsos
               leánya –, akiért a lelkemet is odaadtam volna, s nekem szerezték meg azt a vagyont,
               amit az ő átka terhel!</p>
            <p>Ha valaki lett volna a kertben, okvetlen meg kellett volna az indulatos szavakat
               hallania.</p>
            <p>– De meghidd, Liza, az Isten nem bocsátja azt meg nekik. Higgyed, hogy szomorú vége
               lesz ennek! Azzal fogja őket megbüntetni, ami nekik legkeservesebben esik. Egész
               életökben az volt a vágyódásuk, hogy engemet gazdaggá tegyenek. Énértem követtek el
               mindent, miattam bántak olyan igazságtalanul ővele; majd megtudod, hogy én meghalok
               nemsoká, és őnekik nem lesz, akit szeressenek többé.</p>
            <p>Milyen szomorú gondolat egy gyermek szívében: “Nem lesz nekik, akit szeressenek
               többé”!</p>
            <p>Odabenn a víg teremben zajosan csendülnek össze a poharak, lelkesült vendégek rivalló
               hangon kiáltják az éljent az új birtokosnak, ki diadaltól ragyogó arccal ült a
               Kárpáthy családfők ősi székében, s életében talán először igazán szívéből örömmel
               mosolyog.</p>
            <p>Pedig bizony mondom, nagyságos tanácsos úr, rossz diadal lehet még ez!</p>
            <p>Azt mondják, hogy egyik holló nem ássa ki a másik szemeit.</p>
            <p> A statutio éjszakáján senki sem aludt olyan rosszul a kárpátfalvi kastélyban, mint a
               mi kedves barátunk, Maszlaczky úr.</p>
            <p>Mit ér neki; hogy a Kárpáthyak ellen megnyerte a perét, ha most a Kőcserepyek
               ellenében kell azt elvesztenie?</p>
            <p>A nagyságos asszony keservesen meg van bántva általa. Egész nap egy jó szót sem szólt
               hozzá, este mindenkitől személyesen elbúcsúzott, őrá pedig rá sem nézett.</p>
            <p>Ez kétségbeejtő.</p>
            <p>Ha valaki Vilma kisasszony után tudakozódott tőle, azt felelte:</p>
            <p>– A konyhán van szegény, neki kell teljesíteni a szakácsné tisztét.</p>
            <p>Maszlaczky úrnak mintha a szívébe döftek volna ilyenkor.</p>
            <p>Este bocsánatot kért az elnyugodó vendégektől, ha tán hálószobáikban valami
               hiányosságot tapasztalandnak.</p>
            <p>– Legyenek ezúttal elnézők, csak egy szobaleányunk van, magamnak kellett mindent
               rendeznem, a Vilma leányommal.</p>
            <p>Maszlaczky úr oly bűnösnek, oly minden mentségen alól álló gonosztevőnek érezte magát
               e szavaknál, hogy szinte jólesett volna neki, ha büntetésből neki nem is vetettek
               volna ágyat, hanem azt parancsolták volna, hogy feküdjék a pokrócon, melyen Kárpáthy
               János agarai szoktak hálni.</p>
            <p>Milyen keserves hangulatban lehetett, midőn Tamás lehúzta a csizmáit; Bogozy régen
               horkolt a másik szobában. Amint lefeküdt, nem volt képes egy szemét is lehunyni;
               szüntelen azon törte a fejét, hogy tehesse jóvá szertelen hibáját. Szüntelen
               leveleket írt majd a tanácsoshoz, majd feleségéhez, egyszer érzékeny levelet, majd
               meg barátságosan vígat, ismét férfias komolyat, azután meg alázatos meghunyászkodót,
               s mikor elaludt is, egyre levelet írt, mintha tizenkét Kőcserepy tanácsos volna
               tizenkét feleségével, s mindeniket megbántotta volna, s mindenikhez írna
               külön-különféle engesztelő, magyarázó, felvilágosító, behízelgő, figyelmeztető,
               barátságos, illedelmes, szenvedelmes, gerjedelmes leveleket, hogy mire felébredt,
               csuron izzadság volt minden hajszála.</p>
            <p>Még aludt mindenki a háznál, midőn felkelt, felöltözött, Tamást felrugdalta álmából,
               gyertyát gyújtatott vele, felcihálta Bogozyt, hogy csináljon neki írótollat, s mind a
               kettő által titokban a poklok fenekére ajánltatva, nekiült hajnalnak idején a
               levélírásnak; egy korán éber kakas segített neki gondolkozni az ablak alatt, minden
               három percben egyet kukorítva, melytől minden jó ötlet szanaszét szaladt menten a
               fejéből.</p>
            <p>Mire a kastély élénkülni kezdett, elkészült a levél, tömérdek törléssel; letisztázta
               szépen, be is pecsételte gyűrűs címerével, s feltámasztva Bogozyt újra lefektéből,
               reábízta szörnyen, hogy azzal a levéllel fusson minden késedelem nélkül a nagyságos
               tanácsosnő asszonysághoz, s kézbesítse neki: de kezet csókolni el ne felejtsen.</p>
            <p>Jobb időt nem is választhatott volna ki ennél. Este későn meghagyta Eveline Varga
               uram improvizáló szakácsnéjának, hogy reggel, mielőtt ő felkelne, forraljon vizet
               teának, a kávét meg készítse el, a teát majd elkészíti ő maga.</p>
            <p>– Sohse fáradjon azzal a nagyságos asszony – biztatá a túlbuzgó szakácsné. – Majd
               elkészítem én azt.</p>
            <p>– De főzött-e már teát?</p>
            <p>– No, de akármennyit.</p>
            <p>Ebben hát megnyugodott a tanácsosné, sőt még ki is adta neki a drága illatos
               pecco-teát az egész bádogszelencével. Reggel azután, mikor a reggelizéshez
               csengettek, kimegy a konyhára, s kérdi a szakácsnétól, hogy forr-e már a víz a
               teának.</p>
            <p>– Óh, már be is főztem régen.</p>
            <p>– Befőzte! Régen! – kiálta fel a tanácsosné, s majd elájult ijedtében.</p>
            <p>Természetesen a befőzött tea olyan keserű volt, hogy ha valakinek egy kanállal le
               kellett volna belőle nyelni, inkább kivallotta volna, hogy megölte az apját.</p>
            <p>Eveline szeretett volna valakit találni, akihez fejéhez vághassa az egész
               teásibriket; a szakácsnééhoz nyilván nem vághatta, mert ez a jámbor a legnagyobb
               buzgóságból követte el a hibát, azt gondolva, hogy a kínai teával is úgy kell bánni,
               mint a citromfűvel.</p>
            <p>Ekkor jött fráter Bogozy a fiskális levelével.</p>
            <p>Dehogy csókolt kezet, azt sem mondta, hogy itt van. Suttyomban letette a levelet a
               konyhaasztalra, majd meglátja a nagyságos asszony, ha arra fordul, maga pedig szépen
               neutrális térre vonult a veszedelem elől.</p>
            <p>Eveline, miután minden felállított elv és rendszer nélkül kidühöngte magát, egyszerre
               megpillantja az alkalmatlankodó levelet az asztalon.</p>
            <p>– Micsoda ez? Hogy jött ez ide? Ki küldi?</p>
            <p>Látja, hogy neki van címezve, felbontja, s legelső, ami szemébe ötlik: Maszlaczky
               Gábor szépen kikalligráfiázott neve.</p>
            <p>Ez jókor jött.</p>
            <p>A tanácsosnő szobájába ment vele, hogy elolvassa, ami itt következik:</p>
            <p>“Mélyen tisztelt és keblem minden érzetével innepelt úrnő! Nincs fájdalom az enyimhez
               hasonlatos, mely azon öntudásból támad, miszerint én nagyságodnak kellemetlen
               érzelmeket okozni valék szerencsétlen; én, aki életemet áldoznám fel azért, hogy
               nagyságod élete csupa kellemetes érzéseken folyjon keresztül. Bárha hibám
               öntudatlanul támadt, nem vagyok képes azt menteni: apellálok csupán nagyságod
               megbocsátani kész angyali jó szívére, mely engemet e reményre eddig tanúsított kegyei
               által jogosít. Reménylem, miszerint e rövid ború ismeretségünk egén annál múlékonyabb
               leend, minél inkább közeledni hiszem azon időt, melyben azon érzelmeimet, miket
               nagyságod eddig is kitalált, nagyságod lábainál bevallhatom, hová engemet azontúl is
               a legerősebb kapcsok láncolandnak, oly boldogság rég óhajtott érzetével, aminőt csak
               az én mindent feláldozó fáradalmaim lehetnek képesek jutalmul kiérdemelni stb...”</p>
            <p>Maszlaczky úr azt hivé, hogy valami okos dolgot cselekedett, amidőn ezt a levelet
               megírta.</p>
            <p>Eveline arca lángvörösre gyulladt, amíg azt végigolvasta, s úgy reszketett kezében a
               papiros; mintha az a szégyenpír lobogtatná, mely arcát égeti.</p>
            <p>Magánkívül kiálta szobaleányának, hogy sietve hívja ide férjét.</p>
            <p>A tanácsos úr rögtön jött, s meglátva neje felhevült állapotját, aggódva kérdezé,
               hogy mi baja.</p>
            <p>– Nézzed ezt! Olvasd! – rebegé Eveline, a fatális levelet férje kezébe adva.</p>
            <p>Kőcserepy úr változatlan arccal futotta át a levelet.</p>
            <p>– Mi ez? Mit akar ez az ember mondani? – kérdé Eveline indulatosan.</p>
            <p>Kőcserepy úr érté, hogy mi az; azt is tudta, hogy mit akar a kis ember mondani.
               Vilmára céloz minden szavával. Ezt ő jól tudta.</p>
            <p>Szépen összehajtá a levelet, s hidegvérrel nyújtá vissza nejének, átkozott
               nyugalommal felelve:</p>
            <p>– Ez, úgy látszik, hogy szerelmi nyilatkozat.</p>
            <p>– Nekem! – kiálta Eveline, felszökve helyéből, mint egy tigris, s kettészakítva a
               levelet. – Énnekem?</p>
            <p>– Úgy hiszem, hogy neked volt címezve.</p>
            <p>De most igazán közel volt Eveline az elájuláshoz.</p>
            <p>Lerogyott pamlagára, és elkezdett keservesen sírni dühében, szégyenében.</p>
            <p>– Mivel érdemlettem én ezt? Mivel adtam én erre okot?</p>
            <p>A tanácsos gonosz hidegséggel mondá:</p>
            <p>– Úgy látszik, hogy szokott szívességeidet félreérthette, mert eddig tanúsított
               kegyekről beszél. Ezt magad szerezted magadnak. Miután érzéseit előre kitaláltad, nem
               kellett volna azoknak táplálékot adni.</p>
            <p>Így tesz az, aki a meggyulladt zsírt hideg vízzel oltogatja, hogy a láng egyszerre a
               kéményen csapjon ki.</p>
            <p>Eveline indulata nem ismert semmi filozófiai határt, kitöréseiben minden retorikai
               formát mellőzött; a szégyen leverte, a harag ingerlé, s e két visszás befolyás között
               egyátaljában nem bírta föltalálni azt a belső harmóniát, amit az antik filozófok a
               világ fönnállása alapjául fölvettek.</p>
            <p>– Iszonytató! Minő gyalázat! Én ilyen embertől...! Óh, ki nem mondhatni! Mivel
               érdemlettem én ezt? Én? Én!</p>
            <p>A tanácsosnő szerette volna, ha férje azzal vigasztalandá, miszerint ő sem foghatja
               meg, mint lehessen valaki oly vakmerő, tekintetét Eveline feddhetlen erényeihez bűnös
               gondolattal emelni, s hogy Maszlaczky legalábbis megbolondult.</p>
            <p>Ehelyett a tanácsos igen hideg nyugalommal mondá neki:</p>
            <p>– Édes gyermekem, ez az eredménye az ilyen lélektani búvárlatoknak. Hasonló okok
               mindig hasonló következményeket hoznak elő. Te sejtetted, nekem is mondtad, hogy ez
               az ember irántad különös érzésekkel viseltetik, s tanulmányul akartad őt venni.
               Emiatt tán elnézőbb voltál iránta, mint kellene; gyakran órákig elbeszélgettél vele,
               mindig szabad bejárása volt hozzád, szívesen láttad, elvitatkoztatok absztrakt
               filozófiai tételekről, metafizikus, pszichologikus rendkívüliségekről. – Én nem
               akartam ellenvetéseket tenni, én teljes bizalommal akartam megtisztelni nőmet; hanem,
               lásd, a férfiak nagy része olyan, hogy a nőket csak egyoldalúlag ismeri, s
               egyről-kettőről valamennyire következtet, s néhány olcsó diadal után azt képzeli a
               legbüszkébb, a legerényesebb nőről is, hogy az is csak oly esendő, mint a többi,
               akiknek büszkesége meglágyult a meleg szavaktól, s akik kezdték Platón, s végezték
               Epicuron, s hogy utoljára nincs olyan férfi, akit a nők meg ne hallgassanak...</p>
            <p>Kőcserepy úr jónak látá nem zúzni össze jobban Eveline-t elméje fensőbbségével, ki
               valóban oly halavány volt már, amilyenné a színpadok minden arcfestéke sem tehette
               volna.</p>
            <p>– Mennem kell vendégeinkhez – szólt, gyöngéden megcsókolva neje halavány homlokát –,
               mondjam-e azt, hogy a tegnapi szokatlan fáradságtól gyöngének érzed magadat, s nem
               jelenhetsz meg közöttük?</p>
            <p>Eveline némán igenlé a kérdést. A tanácsos eltávozott.</p>
            <p>A tanácsosnő pedig sírt haragjában és szégyenében keservesen.</p>
            <p>Kőcserepynek csak egy szavába került volna felvilágosítani, hogy semmi oka sincs erre
               a haragra és szégyenre, de Kőcserepy úr azt az egy szót ki nem mondta.</p>
            <p>Eveline sietve előkeresé íróeszközeit úti bőröndjéből, s leült levelet írni: választ
               Maszlaczky úrnak.</p>
            <p>Kevés gondja volt a trópusokra, periódusokra, stílusa nem volt igen virágos, hanem
               hangzott ilyenformán:</p>
            <p>“Uram!</p>
            <p>Én nem vagyok képes Önnek vakmerőségét eléggé méltón viszonozni. Levelére csak
               megvetéssel felelhetek, s lesz gondom rá, hogy akárhol találkoznom kell önnel,
               amitől isten őrizzen meg, ezt a megvetést eléggé érthetőleg tudtára adjam Önnek.</p>
            <p>Levelét előbb megmutattam férjemnek, s azután a tűzbe vetettem. Több szót vesztegetni
               nincs akaratom – Kőcserepy tanácsos neje.”</p>
            <p>Punktum, pecsétet rá. A szobaleány rögtön vigye el a fiskális úr szobájába.</p>
            <p>A vendégek ezalatt végezték a reggelizést, melynél Vilma teljesíté a háziasszony
               kötelességeit, s egyenkint elbúcsúzva s még egyszer elhálálkodva szertartásosan,
               készen álló kocsijaikra ültek, s elhagyták a kárpátfalvi kastélyt.</p>
            <p>Maszlaczky úr utoljára maradt. Arra várt-e, hogy ottmarasszák, vagy a válasz után
               epedett, vagy még valami végeznivalója volt a tanácsossal – elég az hozzá, hogy midőn
               az ő kocsija volt már csak az udvaron befogva, ő még ott maradt. Pedig már Vilma
               kisasszony is eltávozott a teremből, s nem volt ott más, mint maga a tanácsos.</p>
            <p>Ez is olyan fagyos, olyan visszatartózkodó volt irányában; Maszlaczky úr háromszor is
               beszélgetésbe eredt vele víg, bizalmas, humorisztikus beszédbe; a tanácsos úr sohasem
               volt mosolygásba hozható; végre engedelmet kért, hogy szobájába kell mennie, némely
               dolgait elintézendő, s azzal otthagyta a fiskálist.</p>
            <p>Maszlaczky úr is kénytelen volt felmenni szobájába. A lépcsőkön végiggondolta, hogy
               vajon mi oka lehet a tanácsos e hideg magaviseletének. Még mindig az inasokért
               haragszik, vagy tán csak azért kedvetlen, mert neje beteg, vagy talán valami családi
               jelenete volt a tanácsosnével?</p>
            <p>Vagy – talán nincs már szüksége az ő szolgálataira többé, nem akarja ismerni, hanem
               elhajítja, mint egy kifacsart citromhéjat?</p>
            <p>Óh!...</p>
            <p>Ennek a gondolatnak helyet sem engedett agyában.</p>
            <p>Sőt kényszeríté magát vígan fütyörészni, midőn szobájába lépett.</p>
            <p>Ott pedig várt rá Eveline levele.</p>
            <p>A rossz kártyás reszketésével bontá fel a pecsétet, s amint végigfutott a levél
               nagyon takarékos tartalmán, csak elállt benne a lélegzet; azt képzelé, hogy a székek
               s asztalok a szobában mind táncra kerekedtek, s forognak körüle, mint Klimius Miklós
               körül a zsemlye.</p>
            <p>Jól láttak-e szemei? Magyarul van ez írva, vagy valami idegen nyelven, amit csak
               kriptográf kulcs segítségével lehet elolvasni? Talán módja van az olvasásnak, a páros
               sorokat ki kell hagyni, s csak a páratlanokat olvasni, mint II. Jakab leveleit,
               amiket a börtönbe küldtek neki? – Akár jobbról, akár balról, nem volt annak más
               értelme, mint hogy kedves Maszlaczky úr, tessék kocsira ülni menten, és elkocsikázni
               innen istennek hírével.</p>
            <p>A derék férfit úgy elkábítá ez a levél, hogy nekiment arccal az ajtónak, s csak akkor
               vevé észre, midőn a homlokát megütötte benne, hogy be van csukva, s elébb ki kell
               nyitni, azután lehet kimenni rajta.</p>
            <p>Nem is futott, hanem, csak úgy bukott le a lépcsőkön, kezében a vészterhes levéllel,
               be egyenesen Kőcserepy úr szobájába – oly ijedten, mint akit üldöznek.</p>
            <p>– Uram! Barátom! Kedves egyetlen barátom!</p>
            <p>– Nos? Mi baj? – kérdezé a tanácsos csendes vérrel; még csak a két kezét is
               hátratette.</p>
            <p>– Olvassa ezt! Olvassa ezt! – lihegé Maszlaczky, nyújtogatva eléje a levelet.</p>
            <p>Kőcserepy megtett annyit, hogy az egyik kezét elővette a háta mögül, hogy a levelet
               átvegye és elolvassa.</p>
            <p>Miután elolvasta a levelet a tanácsos, vállat vonított, és visszaadta.</p>
            <p>Vállat vonított! Hát mit akar ez jelenteni?</p>
            <p>– Tetszett olvasni? Mi ez, kedves barátom? Mit jelent ez a levél?</p>
            <p>A tanácsos mosolygott. Olyan furcsán mosolygott. Mint mikor valaki azt akarja mondani
               másnak: “Énnekem most módomban volna igen gorombának lennem, hanem én ahelyett
               mosolygok, mert ez nekem jobban illik. Én tégedet mostan pofon is üthetnélek, mert
               megérdemelnéd, és módomban is volna, hanem én inkább mosolygok, mert tudom, hogy az
               teneked még jobban fáj, hogy az téged kétségbe ejt, ijeszt és bosszant egy
               izromban”.</p>
            <p>– Kedves barátom uram. Én meg nem foghatom – hebegé Maszlaczky úr, félelmében úgy a
               vállai közé húzva a fejét, hogy még egy arasszal kisebbnek látszott, mint azelőtt. –
               Én nem tudom, én nem képzelem, hogy mit véthettem olyan nagyot? Én egy levelet írtam
               a méltóságos asszonynak, de hiszen abban semmi sértő nem volt. Itt van nálam a
               fragmentuma.</p>
            <p>Amíg Maszlaczky úr zsebeiből előkereste az idézett rondítmányt (impúrum), azalatt a
               tanácsos folyvást galvanizálta a kicsiny, izgékony embert ráfüggesztett szemeivel,
               változatlan mosolyával, egyik lábát szép csendesen rázogatva.</p>
            <p>– Ismerem, olvastam – monda azután, midőn az irat előkerült a fiskális úr valamelyik
               kiforgatott zsebéből.</p>
            <p>– Méltóztatott? Igenis. A nagyságos asszony is említi, hogy levelemet megmutatta
               nagyságodnak.</p>
            <p>– Igen természetes. Hasonló leveleket minden hű és erényes feleség legelőbb is
               férjével szokott közleni.</p>
            <p>A hű és erényes szavak különösen meg voltak nyomva.</p>
            <p>A jámbor fiskális most kezdett csak el világosan látni.</p>
            <p>– Uram! Kedves nagyságos úr, csak nem méltóztatik arra a gondolatra jönni, hogy
               én...</p>
            <p>– Kedves Maszlaczky, énelőttem ez a dolog régóta nem titok. Én szoktam tudni mindent,
               ami körülöttem történik, azért ha nem beszélek is róla. Minden szó, amit ön nőm előtt
               mondott, előttem tudva volt azon órában. Nőm régóta sejté azt, amit ön ma írott
               levelében elárult.</p>
            <p>– De az istenért, kedves tanácsos úr, hát nem méltóztatott őt felvilágosítani?</p>
            <p>– Nem értem. Hogyan?</p>
            <p>– Uram, kedves uram! Kedves tanácsos úr! Én hitem szentségére esküszöm, hogy távol
               volt tőlem minden gondolat, amivel ily aljasságot elkövethettem volna. A nagyságos
               asszony nem jól értett engem.</p>
            <p>– Már megbocsásson, édes Maszlaczky, ha előttem nőm szavának sokkal több súlya van,
               mint más bárkiének. Ez nálunk, férjeknél nagy gyöngeség, hogy nőnket tiszteljük meg
               legnagyobb bizalmunkkal, de olyan gyöngeség, ami nekünk jól áll.</p>
            <p>Kőcserepy úr mester volt a beszéd félrecsavargatásában.</p>
            <p>– De uram teremtőm! Hiszen méltóztatik tudni, hogy engemet egész más vágyak, más
               remények csatolnak nagyságod becses családjához, hiszen én Vilma kisasszony kezét
               kívántam megérdemelni, s ebbe méltóztatott kegyesen megegyezni.</p>
            <p>– Annál gonoszabb, uram, annál gonoszabb. Ön a barátság álarcával férkőzött szívem
               közelébe; én rokonomul, fiamul vettem fel önt házamba, s ön azon törekedett, hogy e
               bizalomért engem meggyalázzon. Leányom kezét kérte, s nőmet akarta elcsábítani. Ne
               szóljon, uram, nem akarom mentségét hallani. Ez olyan tény, melynél megszűnik minden
               barátság, minden tekintet, mely szétszakít minden köteléket, s nagyon csalatkozik,
               aki azt hiszi, hogy Kőcserepy, azért mert csendes, udvarias ember, ennél a pontnál
               engedékenységet ismer. Ez az eset törvényen kívül áll! Ahol engem férji becsületemben
               megsértettek, ott én nem vagyok sem udvarias ember, sem jó barát, sem tanácsos, ott
               én csak férfi vagyok, s legyen az tulajdon édestestvérem, aki megbántott, lelövöm
               vagy kétfelé hasítom!...</p>
            <p>Maszlaczky úr ijedten ugrott hátra, amint a tanácsos az asztal felé lépett, azt
               hitte, hogy a papirosnyíró ollóval szándékozik őt rögtön kétfelé hasítani.</p>
            <p>Rettenetes dolog az, mikor az ember hosszú esztendőkön át valakivel a legbensőbb
               barátságban állt, akinek az arcát sohasem látta másként, mint mosolyogva, akinek
               kegyei által elhalmoztatott, attól egyszerre, mint a száraz mennykőtől megrohantatni,
               s azt hallani tőle, hogy ketté akarja hasítani!</p>
            <p>A tanácsos észrevette szavainak hatását, s nagylelkű biztonsággal monda:</p>
            <p>– E helyen védi önt a vendégjog; küszöbömön belől, házi oltárom előtt bármi
               ellenségem sérthetlennek érezheti magát; de másutt kerüljön ön, mert ha találkozunk
               még valahol a világban, az csak golyóval lesz!</p>
            <p>E mérges szavakkal otthagyta a tanácsos a kedves barátom uramat, ki sem fiúnak, sem
               leánynak nem érezte magát e percben, sőt annyira meg volt rémülve, hogy hinni kezdé,
               miszerint csakugyan elkövette azt a vétket, amivel vádoltatik, s annálfogva
               tökéletesen megérdemli, hogy őt a tanácsos megragadja gallérjánál fogva, s kidobja az
               ajtón, mikor aztán egyszer kinn van, akkor fegyverrel essék neki.</p>
            <p>Szerencséjére megtalálta a kilincset és kalapját, kifutott a folyosóra, le a
               lépcsőkön; otthagyta Bogozyt, süket Tamást és a porköpönyeget, mind a hármat saját
               sorsukra bízva, felugrott a kocsijába, ígért tíz pengőt a fuvarosnak, ha lóhalálában
               elviszi Tiszafüredig, s el-kivágtatott a kárpátfalvi kastély udvarából, hogy még
               vissza sem tekintett; csak a vadaskerten túl mert hátrapillantani, ha nem jön-e utána
               lóháton a tanácsos puskával, hogy meglője.</p>
            <p>Tiszafüredig itatni sem engedett a kocsisnak, még mindig nem levén megnyugodva
               afelől, hogy a dühödt férj nem érheti-e utol; sajnált volna ilyen fiatal korában
               áldozatul esni egy sajnos félreértésnek. De még Tiszafüreden sem érezé magát
               biztonságban, futtatott át Poroszlóra, eltagadta a nevét a vendégfogadós előtt,
               bezárkózott a szobájába, s csak akkor kezdett lassankint magához téregetni.</p>
            <p>És amint azután magához tért, s nyugodtan végiggondolta, amik vele történtek, csak
               akkor látta át, hogy milyen nagy szamár volt ő, hogy ilyen nagy lovat engedett
               magából csinálni.</p>
            <p>Hogy elriasztották abból a házból, amit az ő furfangja szerzett meg a mostani
               birtokosnak, s milyen szépen megszabadult Kőcserepy attól az ígérettől, hogy leánya
               kezét őneki adja! Hogy kifizették őtet aprópénzzel, a legapróbb pénzzel a világon.
               Még örülhetett, hogy a bőrét elvitte onnan szerencsésen.</p>
            <p>Ohó, nagyságos uram, nem addig van az; itt van a zsebünkben nagyságod levele, melyben
               ígéri, hogy az ügyvédi jutalmul ígért ötszázezer forint elengedéseért a Kárpáthyak
               elleni per megnyerése után leánya kezét kedves barátja urának adandja. Ám tessék
               tehát játszani a megsértett férj tragédiáját, hanem az ötszázezer forintot fizesse
               ki.</p>
            <p>Ezt megírta még Poroszlóról Kőcserepynek Maszlaczky, s alig ért haza Pestre, midőn a
               választ is megkapta rá.</p>
            <p>A tanácsos igen szép levelet írt neki; elmondá, hogy csakugyan komolyan hozzá akarta
               leányát nőül adni, de miután Maszlaczky úr annyira visszaélt barátságos
               leereszkedésével, azt igen természetesnek találandja, hogy olyan embernek nem
               adhatja; a leányát, aki nejét akarta elcsábítani; ami azonban az összeget illeti, az
               csak azon világos esetre volt ígérve, ha Maszlaczky úr a kérdéses pert megnyeri; úgy,
               de nem nyerte meg, mert abban ítélet sem hozatott, az alperes jószántából egyezett
               meg nagybátyjával, sőt még a per maga is elenyészett, és arra hivatkozni sem lehet;
               a Kárpáthy jószágok birtokváltozása tehát nem tulajdonítható az ő fáradságának, hanem
               inkább Kárpáthy Zoltán atyafiságos érzelmének. Egyébiránt is neki nem volt ügyvéde
               Maszlaczky úr, hanem Kárpáthy Abellinónak; ha tehát hiszi, hogy valami követelése
               van, forduljon azzal őellene.</p>
            <p>Maszlaczky úr közel volt hozzá, hogy a negyedik emeletből kiugorjék az ablakon.</p>
            <p>Mégis azt hiszem, hogy a nagyobb holló kivájja a kisebb holló szemét.</p>
            <p> Gondolkozzatok hát rajta, mit nyertetek!</p>
            <p>Nagyobb örömmel jártok-keltek-e ti a kárpátfalvi kastély csarnokaiban, nyugodtabb
               álmot alusztok annak boltozatai alatt, többet élveztek, többet reményletek, mint
               azelőtt, mint odahaza?</p>
            <p>Nem rág-e a féreg legkedvesebb örömeitek gyökerén? Nem mondja-e apa, anya,
               valahányszor leányára tekint: “Milyen halavány ez a gyermek!”?</p>
            <p>Nem jár-e az aggodalom előttetek, mint az árnyék? Nem beszél-e a lélek néha-néha
               elégületlen, titkos undortól gerjedt szavakat ott belül, ott a csendes, hallgatag
               szívben, mikor senki sem kérdezi?</p>
            <p>Van-e sejtelmetek arról, hogy tulajdon gyermeketek minden tekintete egy súlyos,
               terhes szemrehányás elmúlt éltetek folyására; gyanítjátok-e azt, hogy ez a komoly
               gyermek mit gondol olyankor, midőn megvetéssel tekint az ajándékokra, az ékszerekre,
               ruhákra, mikkel a ti szülői szerelmetek kedveskedni akar neki, hogy miért veszti el
               vágyát minden élvezet után, miért feledi tányérján legízesebb falatjait? Érzitek-e
               annak a titkos, rémületes szellemnek közellétét, ki ott ül mindig köztetek és
               őközötte, a ti szíveitek és az ő szíve között, és elfogdos minden gondolatot, mely
               egyiktől a másikhoz szállhat?</p>
            <p>Hát a megcsalt, hát a kijátszott társ? Sajnálja, vigasztalja őt valaki? Nem nevet
               minden ember a kijátszott ügyvéden, kit életében először, de oly csúfosan rászedtek?
               Nem beszélnek furcsa kalandjáról valamennyi kávéházban, sétányon, színház udvarán,
               kaszinóban? S jut eszébe valakinek azt mondani: “Szegény Maszlaczky”?</p>
            <p>Nem várja-e mindenki, előre kacagva rajta, azt a mulatságos jelenetet, midőn a
               rászedett ügyvéd tizenhat esztendei kárba veszett fáradságaért régi kliensét ragadja
               meg, Abellinót, kinek fél lába már a koporsóban, s nem engedi, hogy a másikat is
               utána húzza, nem engedi meghalni békességgel addig, míg meg nem fosztja attól az
               alamizsnától, amire ő juttatta, másnak kerítve el roppant gazdagságát? Hogy fognak
               majd huzakodni, hogy húzzák le egymás képéről az eleven bőrt, hogy szolgáltatnak elé
               tételt egymáson mindazoknak, kiket valaha megrontottak! Óh, azt gyönyörűség lesz
               elnézni!</p>
            <p> Kisded udvarszobában, mely csinosan, tisztán, bár szegényesen van bútorozva,
               íróasztala mellett ül Kárpáthy Zoltán.</p>
            <p>Késő már az idő; éjfél régen elmúlt, és ő még mindig ébren van, és dolgozik.</p>
            <p>Mindazon kötelezettségeit, miket gazdag korában hazai vállalatok irányában tett,
               atyja átvett magánhagyományából lerótta. Azután nem maradt semmije.</p>
            <p>Semmije? Hát a tiszta szív, hát a gazdag lélek semmi?</p>
            <p>Nemsokára egyikében legolvasottabb lapjainknak egy útleírás töredékei jelentek meg,
               melyek költői eszmék, felfogásuk újdonsága, eredetiségök zamatja által egészen
               felvillanyozták a közönség kíváncsiságát az ismeretlen szerző iránt.</p>
            <p>Ez ismeretlen új tünemény volt Kárpáthy Zoltán.</p>
            <p>Költői vagy politikai volt-e a tér, melynek tehetségeit szentelé? – fogja kérdezni a
               közvélemény ítésze, mert a közvélemény előtt a politikus nevezetesebb ember, mint a
               költő.</p>
            <p>Erre én felelni nem tudok, mert a határvonalt a kettő között nem ismerem. Csak annyit
               tudok, hogy sohasem olvastam jellemzőbb, élethűbb, tanulságosabb regényeket, mint
               Széchenyi politikai iratai, és soha meggyőzőbb, áthatóbb politikai műveket, mint
               Eötvös regényei. A kettő csak együtt valami; kivált nálunk, magyaroknál, hol az egyik
               élete a másikét szüli.</p>
            <p>Zoltán rövid időn a legkedvezőbb ajánlatokat nyerte mindazoktól, kiknek a hazai
               irodalom emelése érdekükben fekszik. Utazási naplójáért oly árt ígértek neki, mely
               megszokott nélkülözései mellett évekig biztosíthatá anyagi zavaroktól; már hónapok
               óta dolgozik rajta. Naponkint tizenhat órát szokott íróasztala előtt ülni.</p>
            <p>Ismerői, jó barátai gyakran intik, hogy kímélje erejét, amire ő csak mosolyogni
               szokott. A lélek nem erőteti meg magát soha. Mentül többet kérnek tőle, annál többet
               ád; mentül többet merítnek belőle, annál gazdagabb forrást nyit.</p>
            <p>Irodalmunk fejedelme, a feledhetetlen Széchenyi, figyelmezteté egy alkalommal a
               kegyelt ifjút örök emlékben maradt életrendi mondatára:</p>
            <p>“Nyolc órát fordíts álomra, nyolcat munkára, nyolcat mulatságra.”</p>
            <p>Zoltán mosolyogva viszonza:</p>
            <p>– Úgy cselekszem: “Nyolc óráig írok munkából, nyolc óráig mulatságból.”</p>
            <p>Valót mondott; a költészet istennője olyan kegyes, hogy akik temploma építésével
               foglalkoznak, azokat mulattatja. Édes munka, mely magával hordozza gyönyörét, mely
               ahelyett, hogy fárasztana, új erőt ad!</p>
            <p> A lámpa egyformán világított, sötét ernyőjével árnyékban tartotta az egész
               szobácskát, csupán az íróasztalra vetve egy kerek fényfoltot, melynek dicskörében az
               ifjú költő arca ragyogott.</p>
            <p>Egészen átadta magát pártfogó múzsájának, lelke el volt telve a fényes költészet
               ábrándképével, s úszott az istenekkel határos világokban...</p>
            <p>Hiszen ha annyira el nem lett volna merülve, észre kellett volna vennie, hogy szobája
               ajtaja nagy csendesen felnyílik, s rajta mosolygó kedves alakok lépnek be, elébb egy
               szelíd, nyájas anyai arc, biztató, mint az oltárképek Boldogasszonyáé, azután egy
               lengő angyal, bűbájos, gyönyörteljes, üdvözítő mosolygással, majd egy komoly, bánatos
               férfi, vonásaiban mély érzelem és törhetlen erő.</p>
            <p>Az ifjú nem érzi e jelenet közeledtét, tán az édes szívdobogás, melynek
               magyarázhatlan gyönyörét csak a költői kedélyek ismerik, megsúgá neki, hogy jó
               szellemeitől van körülvéve, de szemei nem látták őket.</p>
            <p>A komoly, erős férfialak hátul maradt a szoba árnyékában, az anyai szelíd arc
               odatámaszkodék az ifjú székére, oly közel hajolva hozzá, hogy ha az a két könnycsepp
               szemeiből kigördül, az ő fejére fog hullani.</p>
            <p>Tán álmodja ő ezt a képet?</p>
            <p>Ekkor a gyönyörű, angyalarcú gyermek piciny hókezét az ifjú arca elé teszi, s
               hátulról befogja gyöngéden szemeit.</p>
            <p>Ez a gyönyörtől reszketve ébredez, kezeivel a sima kezecskéket tapintva, miknek édes
               érintése a szív mélyéig lehat.</p>
            <p>– Ki van itt? – kérdi tőle egy ismerős, csengő hang.</p>
            <p>– Te vagy! – sóhajt fel az ifjú gyönyörmámorában, s amint székéről felszökve
               visszafordul, őket látja maga előtt, jó angyalait, a szelíd, nyájas anyát, kinek
               karjain felnövelkedett, s a kedves, elpiruló hajadont, kinek szűz tekintete mint
               testvérarc, mint édes álomkép él szívében.</p>
            <p>– Istenem, istenem! – rebegi, odaborulva Szentirmay Flóra lábaihoz. Egy okos szót nem
               tud mondani. Hogyan tudna? Csak sír, csak zokog, és úgy örül, olyan boldog.</p>
            <p>A szép gyermek, mintha vigasztalná, simogatja gyöngéd kezével az ifjú fejét, mely
               anyja kezén nyugszik; a két nő éppen oly szegény szavakban, miként ő maga.</p>
            <p>Végre odalép hozzá a férfi, s az szólítja meg:</p>
            <p>– Kedves Zoltán...</p>
            <p>E hangra magánkívül szökik fel az ifjú, s az előtte álló férfi keblére rohanva,
               átölelé azt oly hevesen, oly erősen, mintha szíve akarna meghasadni; karjai görcsösen
               kulcsolódnak össze körüle, ajkai elhalnak, elnémulnak, s perc múlva ájultan,
               eszméletlenül hanyatlik össze.</p>
            <p>Midőn föleszmél, mindhárman fekhelye körül állanak; többször végighúzza arcán kezeit,
               mintha nem hinné, hogy nem álmodik. Azok megfogják kezeit, összeszorongatják,
               megcsókolják homlokát; e szorítás, e csók mind valóság, mind nem álom.</p>
            <p>– Te nem akartál hozzánk jönni – szólt Flóra mosolyogva, tréfásan –, lásd mi jöttünk
               el tehozzád, s mármost elviszünk magunkkal, és sohasem eresztünk el többé.</p>
            <p>Zoltán kérdőleg tekinte Rudolfra. Helyette Katinka felelt, édes, gyermeteg
               modorával:</p>
            <p>– Ismét a mi fiunk fogsz lenni, s nem lesz szabad tőlünk megszöknöd.</p>
            <p>Zoltán még mindig nem bírt felelni.</p>
            <p>Végre Rudolf szólt hozzá:</p>
            <p>– Amim nekem van, azt megosztom veled, örömöt, bánatot. Velünk élsz, velünk örülsz,
               és hozzánk tartozol örökké. Elfogadod-e?</p>
            <p>Zoltán a legunalmasabb, a legostobább ember lett volna a világon, s nem érdemelné,
               hogy tovább írjam róla ezt a történetet, ha azt felelte volna erre, hogy “nem”.</p>
            <p>Szívéhez szorítá Rudolf kezét, összeölelte azokat mind, mind, akiket úgy szeretett; s
               ebben az órában nem volt boldogabb ember nálánál a földön, hacsak azok nem, akik őt
               ily boldoggá tették.</p>
            <p> Engedjünk szép csendesen elmúlni négy egész esztendőt.</p>
            <p>Ezekben az években nagyon gyorsan változott a világ képe. Gyakran néhány év, néhány
               hónap elég volt arra, hogy ismerhetlenné tegye a múltat, ami legnépszerűbb eszme volt
               ma, holnap az lehetett a legelvetendőbb; tiszteletben álló nagy jellemek rövidebb idő
               alatt, mint gondolák, túlélték híröket, s együgyű, súlytalan emberek juthattak nagy
               jelentőségre anélkül, hogy számot adhattak volna magoknak arról, hogy miképpen.</p>
            <p>Néha az élet színvonalára merült egy-egy nagy eszme, mely az egész országot
               forrongásba hozta; a legszenvedélyesebb harcok ütöttek ki; megyéről megyére megújult
               az indulatos küzdelem, mozgásba hozatott minden faktora a közéletnek, pazarolták a
               pénzt, édesgették a szavazatokat, státuscsínyokat követtek el, csodáit mívelték a
               hírlapi birkózásnak, két táborra osztották az egész országot, s nevezték egymást
               haladóknak és maradóknak, szabadelvűeknek és konzervatíveknek, pecsovicsoknak és
               kubinszkyaknak, fehér és fekete tollasoknak – és aki együtt nem élte át ezt a
               korszakot, a jövő ivadék törni fogja rajta a fejét, ha a zászlókra írt jelmondatokat
               olvasandja, melyek oly éles pártokra osztottak megyét, várost, gyakran még családokat
               is, hogy miért küzdöttek azok felett oly keserűen, s melyik volt a szabadelvű, melyik
               a tartogató párt, és mi okuk volt egymást így nevezni.</p>
            <p> Méltóságos Tarnaváry úr egyike a legindulatosabb, legszenvedélyesebb
               pártvezéreknek.</p>
            <p>Az a csekély körülmény, hogy a méltóságos úr X. megyében a konzervatív párt
               legerősebb pajzsa, Y. megyében pedig a szabadelvűek leghathatósabb malleusa (így
               híják diákul a kalapácsot), senkit se hozzon zavarba az igen tisztelt hazafi
               jelleme felől; ő és még egy másik ember, meg egy harmadik, meg egy századik és
               ezredik, valódi szenvedélyből űzi a zöldasztali politikát, éppen úgy, ahogy az
               ember szokott szenvedélyes vadász, szenvedélyes dinnyész, szenvedélyes tengerész stb.
               lenni, minélfogva egy kínálkozó alkalmat sem mulaszthat el, hol valami hatalmas
               küzdelemre van kilátás.</p>
            <p>Úgy állván azonban a dolog, hogy az igen tisztelt státusférfi vagyonainak egy része
               fekszik X., a másik Y. megyében, ezáltal ő tökéletesen két különböző hemiszfériumra
               van osztva.</p>
            <p>X. megyében derék, tekintélyes, becsületben próbált hazafiakból, tősgyökeres
               ősnemesekből, tudományos írástudó férfiakból, előrelátó, meggondolt, megfontoló
               úriemberekből állt a konzervatív tábor, melyet viszont holmi Kutyfalvi-féle fráterek
               ostromolnak, kiknek az ellenzékcsinálás nem egyéb viszkető véralkatnál, s kiktől, ha
               az ember komolyan megkérdezné, hogy mit akarnak, tán magok sem tudnák.</p>
            <p>Hogyne volna tehát X. megyében Tarnaváry septemvir úr a konzervatívek erős vára és
               őriző pásztora!</p>
            <p>Y. megyében viszont megfordítva áll a dolog: itt a tartózkodó tábor feje először is
               Kőcserepy, akit a Zoltánnali per óta szívéből, véréből gyűlöl Tarnaváry; mellette egy
               csomó külföldieskedő félvér, negyedvér magyar lord, veszekedő renommisták, rabiátus
               kortesvezérek, szolgálatkész inaslelkek, kiknek a homlokára van írva az aspiráns
               név, kik esküsznek mesterök szavára, s kiket Tarnaváry úr még csak lenézni is
               restell. Viszont ellenökben a septemvir legkedveltebb egyéniségei állanak: Szentirmay
               Rudolf, akit tisztel, becsül, és Kárpáthy Zoltán, kit a közvélemény kegyencei közé
               számít, s kiről büszkén szokta a hétszemélynök úr elmondani: “Nem hiába, én neveltem
               a kölyket”!</p>
            <p>Hogyne volna tehát Tarnaváry úr Y. megyében az ellenzék pörölye és láncos
               buzogánya!</p>
            <p>Ez, úgy hiszem, oly világos és oly megnyugtató magyarázat, hogy ez után senki sem fog
               olyasmit szememre vetni, hogy én hasonló meséket most gondolok ki, s csupa malíciából
               ráfogok becsületes emberekre.</p>
            <p>Ilyenformán akárhányszor megtörténik az, hogy egy és ugyanazon országos jelszót a
               méltóságos úr éppolyan erősen nekivetett vállal segít X. megyében megdönteni, mint
               amilyen erősen nekiveti aztán a másik vállát ugyanannak a közkérdésnek Y. megyében,
               hogy felemelni segítse. Ott Kutyfalviékat üti, itt Kőcserepyéket, s biz ő nemigen
               szokta nézni, hogy mivel üt az emberre. Üt, ami a kezébe akad.</p>
            <p>Nagyszerű megyegyűlés van készülőben X. megye székvárosában; minden jóravaló ember
               arról beszél. Az utcákon faluról bejött nemes atyafiak csoportosulnak, kik közt
               csoportonként elosztva látszik egy-egy kaputos, atillás hazafi, s ki magyarázza nekik
               az ügy mibenlétét.</p>
            <p>Hogy mi volt e minden szíveket mozgásba hozó kérdés, az keveset tartozik ránk;
               olyasvalami, ami egy esztendeig élvezte a halhatatlanságot, s azután helyt adott a
               másiknak, melyen oly feszített erővel küzdöttek az ellenpártok, mintha annak győzelme
               vagy bukása volna az üdvösség, ami fölött azóta vagy merőben kicserélték már a
               véleményeiket, vagy egészen egy véleményen vannak felőle mind a ketten.</p>
            <p>Nekünk elég annyit tudnunk, hogy e napra az ország leghírhedtebb szónokai jelentek
               meg a megye fővárosában, hatalmas, tüzes beszélők egyrészről, kik magokkal ragadják a
               hallgatóságot – unalmas, lepcses szónyújtogatók másrészről, kik megkínozzák a
               gyülekezet türelmét, s megszöktetik a teremből.</p>
            <p>A kérdéses nap reggelén már korán elfoglalják a terem ülőhelyeit, karzatait az
               előjogos delnők, kik szándékoznak rendületlenül végigvárni a nemes torna (turnier)
               kimenetelét, karmantyúikon büszke lobogtatással viselik a fehér- vagy háromszínű
               szalagokat, melyek közől az első a Kőcserepy-, a másik a Szentirmay-párt
               jelvénye.</p>
            <p>Jelen gyűlés nagy összemérkőzése volt a pártoknak, megelőzte ez a közelgő
               követválasztást néhány héttel, s azon végre szolgált, hogy mindegyik párt előadhassa
               a sarkalatos kérdések fölötti nézeteit; ha lehet, megnyerje ellenfeleit szépszerével,
               szellemi diadallal, s ha ez nem sikerült – aminthogy nagyon ritkán sikerült –, akkor
               aztán kezdődtek az eredménygazdagabb stratagémák, a korteskedések, ravaszkodások,
               nyílt és alattomos apostoloskodások.</p>
            <p>Ez előjáték annyival volt érdekesebb magánál a tragédiánál, hogy itt még csupán az
               emberi szenvedélyek szerepeltek, egyéb hatalmas vis motrix-ok p. o. bor, égett szesz
               és ezüst huszasok csak a krízis napjaira hagyatván.</p>
            <p>A zöld asztal tetején még nem táncolnak sáros csizmában pőre atyánkfiai, sem az ólmos
               bot nem szól bele a vitatkozásokba; e derék, kardos hazafiak nem azért jöttek ide,
               hogy egymást kihajigálják az ablakon, s ez a nagy tömeg a székek mögött – ember hátán
               ember – nem azért tolakodott be a gyűlésterembe, hogy ordításával érthetlenné tegye a
               szónokok beszédét, hanem mindnyájan feszült figyelemmel, élénk részvéttel járulnak a
               szellemi harc elé, s ki-ki csak az egyik kezét iparkodik szabadon tartani, hogy
               kalpagját legyen mivel lebegtetni kedvenc szónokai felé.</p>
            <p>A zöld asztal elején ülnek az ország notabilitásai, egyik oldalon Szentirmay Rudolf
               hattyúprémes, meggyszín bársonymentében, alatta aranysujtásos fehér atillával,
               bogláros antik kardkötővel karcsú derekán; Tarnaváry kurta nyakával alig látszik ki
               mentegallérjából, melynek nyusztprémje a két vállát takarja; annyi rajta ezúttal a
               sujtás és paszománt, hogy nem különben néz ki, mintha meg volna kötözve vastag
               aranykötelekkel; beszéd közben azokat a köteleket nagyon szokta tépni. Most az egyik
               könyökével az asztal közepén van. Velök átellenben ül Kőcserepy tanácsos; ragyogó
               arcánál csak mentéje ragyogóbb, a kék dzsindzsulya prém közől nagy rubingombok
               villognak elő tűzszemeikkel, s dolmánya mindegyik gombjába egy-egy tökéletes kis óra
               van foglalva, melyek mind fel vannak húzva, járnak, mutatják az idő mennyiségét, s
               célkarikái Tarnaváry úr szakadatlan elméncségeinek, ki nem szűnik meg beszéd közben,
               ahol csak szerét teheti, ezt az óratárlatot odavetett élceivel meglövöldözni; mint
               példaul: “Nem járnak együtt az óráink!” – vagy pedig: “Jobban felhúzza az óráit a
               nagyságos tanácsos úr, ha ezt, meg azt akarja”, – továbbá: “Pedig tudhatná a
               nagyságos tanácsos úr, jobban, mint akárki más, hányat ütött az óra!” stb...
               Osztoznak e tréfákban a nemes atyafiak is; Kiss Miska, a hírhedt kortesvezér, ki most
               is ott áll az asztal alsó végén világoskék viktóriadolmányban, piros hajtókára,
               fényes pitykékkel, hosszúra nyúlt ülés után nagy pátosszal mondá egy ízben e
               szavakat: “Mély áhítattal olvassuk a nagyságos úr hazafiúi kebléről, – hogy már
               háromnegyed ötre!” stb. stb... Más, rövidebb türelmű ember rég leszedette volna az
               órás gombokat dolmányáról, de Kőcserepy úr azon jellemek közé tartozott, kik csak
               azért sem engednek, mert mások úgy kívánják; ezek saját maguk mártírjai.</p>
            <p>Kőcserepy úr mellett látjuk báró Berzyt, elegáns magyar toalettben, csakhogy az
               atilladolmányhoz is feltette a fülig érő, magas inggallérokat, s szeme elé csípteté
               a félszemüveget, amiért Kiss Miska részéről neki is kijárnak a mulatságos glosszák,
               mikor feláll beszélni, hogy: “Hajtsa le az álla mellől azt a kapcát, mert nem hallani
               tőle a szót!”, meg hogy: “Jöjjön ki a szobából, s ne beszéljen velünk az ablakon
               keresztül!”.</p>
            <p>Ennyi fényes alak között a zöld asztal körül csak két egyéniség tűnik fel egyszerű
               viselete által; az egyik magas, délceg ifjú, egyszerű fekete, prémtelen atillába
               öltözve, mintegy húsz-huszonegy éves, szép halaványpiros arcát sötét, gesztenyeszín
               szakáll köríti, összefolyva az ajkai fölött szelíden aláhajló fiatal bajusszal; mikor
               hallgat, olyan nyugodt, olyan szelid egész tekintete, de látnátok őt, mikor beszél,
               hogy gyulladnak ki egyszerre arcai, tekintete, szavai magukkal ragadnak; beszédében
               sokkal több a költészet, mint a logika, éppen azért sokkal veszedelmesebb az, hangja
               a leglágyabb kérelemtől, mely a honfiszíveket megszelídíti, egész a viharos zengésig
               hajlékony, mely a tömegeken uralkodik. Ismerik őt férfiak és nők, ifjak és aggok,
               szeretik, bálványozzák, s leghatározottabb ellenfelei sem biztosak felőle, hogy az
               ifjú lelkesítő szavai után valaki a női karzatról, aki hozzájok tartozik, talán saját
               feleségök vagy leányuk, nem fogja-e önkénytelen elragadtatással kiáltani:</p>
            <p>– Éljen Kárpáthy Zoltán!</p>
            <p>A másik megjegyzett alak báró Berzy mellett ül; különös egzotikus arc; a lehetőségig
               veres, úgyhogy arca felszínén a vékony vérerek egész hálózatát lehet puszta szemmel
               látni; szénfekete haja magasra simítva, hasonló színű vastag és rövid bajusza
               kevesellni látszik a helyet az orr és ajk között, s bozontosan kifordul minden
               viaszkolás dacára a vastag száj elé; az alsó ajk alatt kétujjnyi sima tér van
               borotválva, ott kezdődik azután egy csomó hosszú, seprőforma kecskeszakáll, mely
               tökéletesen hasonlít azokhoz, amiket színpadi emberek szoktak magoknak
               felragasztani. Az egész kép három rikító színnel látszik festve; a borotválások
               helyén ultramarin, másutt kármin és cinóber, haj és szakáll hamburgi korom.</p>
            <p>Sohasem ült hasonló alak a zöld asztal mellett.</p>
            <p>Neveli még a botrányt az a körülmény is, hogy a senkitől nem ismert férfi bátorkodott
               odaülni a tekintetes karok és rendek közé egy burnótszín felsőkabátban, amely
               lemelegedvén róla, egy szál fekete kvekker tűnt elő alóla közelszörnyedésre.</p>
            <p>Tarnaváry urat egészen megigézni látszik e hallatlan tünemény, szemei minduntalan
               rajta járnak, s minden pillantása világosan azt látszik mondani: “Hát ezt miért nem
               dobják ki innen?”.</p>
            <p>Kőcserepy és Berzy urak azonban, úgy látszik, hogy jó ismerősök vele, mert szüntelen
               odahajolnak hozzá vele beszélgetni, mégpedig igen nyájasan, ami őt Tarnaváry szemei
               előtt éppen nem emeli, legfeljebb szaporítja azt az okadatolatlan gyűlöletet iránta,
               amit nagyon ideges emberek szoktak érezni először látott alakok iránt, akiknek a képe
               nem tetszik nekik. Bárcsak szólna ez az ember valamit, hogy beleveszhetne
               kedvére.</p>
            <p>Míg az elnök főispán megjelenik, azalatt ki-ki tölti az időt, amivel tudja; a nézők
               megkérdezik egymástól a szereplők neveit, a csintalan fiatalok torzképeket rajzolnak
               tollheggyel az ismeretesebb szónokokról, a nyitott ajtók előtt egyre sűrűbb lesz a
               nép; egy-egy vállalkozó szellem meg is kísérli keresztültörni magát valamelyik padig,
               hová fél lábát feltehesse.</p>
            <p>Végre megnyílnak a középső ajtók, s kilép a főispán, egy simára borotvált arcú,
               idegen jellegű férfi, ki egészen kicseréltnek látszik magyar öltözetében; azon időben
               csak a klérus és a katonai státus nem viselt bajuszt, s szokás elleni volt más
               rendbeli férfit úgy látni.</p>
            <p>A kilépőt gyönge éljenzés fogadja, mit ő a legudvariasabb mosollyal és bókkal
               viszonoz, s midőn székét elfoglalja, éppoly nyájas üdvözlettel köszön jobbra, mint
               balra, de senkivel sem szorít kezet, s csak messziről látszik, hogy mondana valamit,
               mert voltaképpen senkihez sem beszél.</p>
            <p>Az elnök lemorzsolá a lemorzsolandókat. Elmondá az összegyűlés okait, a napi kérdés
               tárgyát, mindezt szép halk hangon, mint aki igen jól tudja, hogy neki sem
               kötelességében, sem érdekében nem áll a tüdejét megerőtetni. Beszéd után egy kicsinyt
               megint éljeneztek neki, amire ő egy kicsinyt meghajtotta magát, tulajdonképpen a
               titkárjának kellett volna magát meghajtani, mert a beszédet ő szerzette, hanem más
               részről őtőle meg elég szép volt, hogy azt megtanulta. Ezt a fáradságot senki sem
               volna képes oly megilletőleg méltánylani, mint talán a pesti nemzeti színház
               énekesei, akik legjobban megmondhatnák, milyen nehéz feladat valami egészen idegen
               nyelven betanulni valamely szerepet, s a tartalom ismeretének kellő hiányában, csak
               a megfelelő utasításokból (instrukció) tudhatni, hol kelljen mosolyogni, hol a kezet
               megmozdítani, a hangot felemelni s több efféle.</p>
            <p>Nem is szólt ezután semmibe az elnök úr őméltósága, hanem bízta a tekintetes karok és
               rendekre, hogy csináljanak a kérdéssel, amit akarnak, csakhogy egyszerre ketten ne
               beszéljenek, maga pedig beburkolózott asztrakános palástjába, s az egész gyűlés
               alatt gyémánt szoliterjaival játszott; észrevehető volt rajta, mennyire unja ezt az
               egész előadást.</p>
            <p>A szerepek igen célszerűen voltak kiosztva; az ellenzék indítványát egy általunk
               ismeretlen s bennünket kevéssé érdeklő fiatal szónoknak kelle előhozni, ki felől
               nyílt titok, hogy a Pesti Hírlap vidéki levelezője, s minthogy ügyesen tud
               formulázni, azért bízatott rá a megelőzött konferencián az indítványtevés. Ez azután
               ismét leül, és vele semmi dolgunk többé; hadd írja gyorsírászati jegyeit békével.</p>
            <p>Erre a túlsó félen egy agg táblabíró kel fel, hosszú nyusztprémes Zrínyi-kabátban,
               melynek hosszú ujjai úgy eltakarják a kezeit, hogy csak olykor-olykor látszik ki a
               prém közől valamelyik ujja hegye; hasonló sorsa van tompa, elkopott hangjának is,
               mely úgy egymásba folyik, mintha valaki egy üres hordóba beszélne bele. Csak a
               jobboldaliak éljenzése, végzett beszéd után, engedi sejtetni az idegen hallgatóval,
               hogy a szónok az indítvány ellen beszélt. A jártasabbak ismerik az öregurat mint a
               megfontolt hazafiság ősét, ki tiszteletes örökségül maradt az új ivadékra, minélfogva
               az első szó mindenkor neki adatik.</p>
            <p>Most feláll Szentirmay Rudolf; a nyüzsgés, forrongás egészen elcsillapul a teremben,
               mindenki ünnepélyes figyelemmel hallgat el, minden arc felé van fordulva.</p>
            <p>Beszéde halk, csendes menetű, semmi színpadi fogások, semmi mesterséges ömlengés, egy
               tökéletes logikai egész az elejétől végig, mely éppen egyszerűségénél fogva hat; egy
               kristályprizma, mely minden oldalról átlátszó, s minden oldalra szivárványt vet.
               Velős mondatai meggyőzők, határozottak, állításai hozzáférhetlenek. Nem mond többet,
               mint amennyit éppen kellett, nem sérti, nem vágja elleneit, de meggyőzi. Nem
               kacérkodik a karzatokkal, nem iparkodik emfatikus kitérésekkel meghódítani a tömegek
               ítéletét, úgy beszél, mintha rajta és ellenfelein kívül csak egy megvesztegetlen bíró
               volna jelen, aki ítéljen közöttük: az a megfeszített Jézus ott a terem legmagasabb
               polcán!</p>
            <p>Midőn beszédét elvégezte, az ember azt gondolná: “Mi szükség itt tovább beszélni?
               Ezek megcáfolhatatlanok”. A tömegek lassú mormogása bizonyítja a hatást, amit rájok
               gyakorolt; az egyiket megszilárdítá, a másikat megingatta. Nyertnek és vesztettnek
               látszik innenről és túlról a csata.</p>
            <p>De halljuk Kőcserepyt. Ő meg fogja menteni a diadalt.</p>
            <p>Mint mosolyog! Örökké mosolyog. Végigmosolyog párthívein, hogy lelkeiket újra
               felelevenítse, és ellenfeleit is, pedig azok nem is óhajtották.</p>
            <p>Gyönyörű színjátszó, azt meg kell vallani felőle; művész a maga szakmájában. Tud
               sírni, tud elfogultan szívére utalni; ismeri, minő hatása van a fokonkénti
               hangemelkedésnek, biztosan kezeli az átjáratokat egyik indulatból a másikba; mikor
               keserű kezd lenni, azt hinnéd, hogy egy egész fájdalommal leküzdött élet beszél
               belőle; mikor látnoki hévbe jön, mintha egész Magyarország súlya fekünnék keblén,
               mintha azt a hármas halmot és kettős keresztet mind ő viselné! Könyörög
               ellenfeleinek, mint aki testvérileg szereti őket; feltárja keblét, mindenét
               felajánlja, ami legdrágább előtte, csak hazáját engedjék neki megmenteni; amellett
               nem kíméli a legmerészebb szofizmákat, mindenről beszél, ami rettenetes, csak a
               tárgyról nem; száz okot felhoz, mely állításait igazolja, bárha a kérdéshez éppen nem
               alkalmazható egy is, s midőn székét ismét elfoglalja, úgy ül le, mint egy mártír,
               mint egy próféta, ki látta hazája veszedelmét, fel is áldozta volna magát érte
               örömmel, ha az önzés, a rosszakarat és pártviszálkodás nagy munkáját mindenütt meg
               nem nehezíté vala...</p>
            <p>A karzatról taps, a teremből éljenek zengése kíséri a szónokot, s a hazája sorsát
               igazán szívén viselő ellenfél is teljes méltánylattal sóhajt fel e remek beszéd
               hallatára: “Miért nem lett Kőcserepy úr színész? Most ott állhatna, ahol egy Kean,
               egy Macready, s mennyi dicsőséget szerezhetne magyar nemzetének”!</p>
            <p>A tömeg részvéte könnyen megvesztegethető, a pátosz, az érzelem hamar utat talál a
               szívekhez; többen az asztalon keresztül kezeiket nyújtogatják Kőcserepy úrnak; nagy
               szükség van rá, hogy Kárpáthy Zoltán felálljon.</p>
            <p>Amint az ifjú szép, nemes alakja kiemelkedik a tömeg közől, egyszerre, mint egy
               jelszóra, a legviharosabb üdvkiáltás támad eléje. Itt jön a nép kegyence, a
               mindenkitől bálványozott szónok, ki hallgatóit odaragadja, ahova neki tetszik, kinek
               ritka ötletei, ragyogó mondásai örök emlékül maradnak fenn a zöld asztalok hívei
               között.</p>
            <p>Ah, mint tud ez bánni a szívekkel! S valóban érzi, amit mondott, szenvedélye,
               indulatai nem állanak hatalmában, elragadják őt magokkal, és elragadnak vele együtt
               mindenkit, hogy a sűrű éljenzéstől alig lehet beszédjét elvégezni, s midőn
               végmondataiban bátor önérzettel veszi fel az ellenei által elhajított kesztyűt, a
               felriadó zajtól megrendül a terem, hölgyek kendőikkel, férfiak kalapjaikkal
               integetnek az ifjú szónok felé, ki, miután feladatát végzé mint hős, visszavonul mint
               szemérmes szűzleány, pirulva és szemlesütve.</p>
            <p>A tömeg már belejött a zajongásba, s a Zoltán után felállt báró Berzynek ugyancsak
               kell könyörögni, hogy egy kis kihallgattatáshoz juthasson. Sok halljukozás után
               végre belekaphatott a zseniális báró óhajtott dikciójába, melynek folytán bőséges
               alkalma nyílt hetet-havat összehordani az angol meetingek, a dán volksthingek, a
               spanyol kortezek, a jenki kongresszek, a frank parlamentek, a mongol korultájok és a
               kaffer vigvangok természetei felől, melyekhez hasonlítva nagyon sok furcsaság és
               hiányosság tűnik fel a magyar táblabíró-gyűlések szokásaiban; elmondá azt is, hogy
               a nagy tekintélyű Pittnek és Foxnak micsoda véleményei voltak a kérdésben forgó tárgy
               felett, hogy kívánta azt alkalmaztatni Necker és Beccaria s több afféle nevezetes
               férfiak, kik őneki mind személyes barátai voltak. Ezzel még nem elégelte be, hanem
               egyúttal alkalmat vett magának közrebocsáthatni, micsoda jótétemény az Arcansas és
               déli Virginia lakóira nézve, nemkülönben Otahayti, Új-Wales és a Carolina-szigetek
               vadembereinek, hol náluknál civilizáltabb népek gondoskodnak ruházataikról, akik
               nélkül mai napig tetőtül talpig mezítláb járnának, s soha magok eszétől fel nem
               találták volna a harisnyakötés mesterségét, annálfogva semmi sem volna nevetségesebb,
               mint ha azt mondanák most, hogy elzárják piacaikról az idegen gyárművek termékeit, és
               hogy ez a hasonlatosság milyen szépen illik magyar hazánkfiaira, s több effélét,
               amelyekből senki sem lett okosabb, mint azelőtt volt.</p>
            <p>Erre az egzotikus beszédre csak elhallgattak a tekintetes rendek, annyira helyen,
               időn és eszmejáráson kívüli halmaza volt az mindenféle münchhauseni csodadolgoknak,
               hogy egyhirtelen senki sem bírta magát beletalálni az eszmék ellenhelyzetébe.</p>
            <p>E rövid időköz alatt feláll az asztal túlsó végén egy kék kurta dolmányos öreg
               bátyámuram, s egész tréfás naivsággal azt kérdezi a zseniális bárótól:</p>
            <p>– Nagyságos uram, mivelhogy olyan sok földet összejárt, meg tudná-e mondani, hogy mi
               fán terem a lencse?</p>
            <p>E minden várakozáson kívül eső ostobaságra, mely primitív együgyűségével minden
               hosszadalmas cáfolatnál maróbb hatást gyakorolt a zseniális báró fitogtató
               beszédjére, egyszerre oly általános hahota támadt az egész teremben, mely mind a két
               párt embereit egyiránt magával ragadta, s melyből öt álló percig nem bírt a
               tekintetes gyülekezet magához térni, s ezáltal oly dühbe hozta Tivadart, hogy az
               felkelt az asztaltól, felrúgta a széket, s keresztülvágta magát a sokaságon az
               ajtóig, rögtön kocsira ült, és elhajtatott Pestre.</p>
            <p>Ez általános hahota közepett senki sem látszott észrevenni, hogy amaz ismeretlen úr
               ott a fekete frakkban azzal a kármin és ultramarin színű orcával föláll a zöld asztal
               mellett, s csak midőn mindenki szemeit törülgeté a nevetés után, akkor ötlött fel,
               hogy a különös idegen áll a zöld asztal mellett.</p>
            <p>Talán bizony beszélni akar? Halljuk, halljuk! No, ezt meg kell hallgatni. Tarnaváry
               úr most mind a két könyökével az asztalon van, úgy várja a beszédet.</p>
            <p>Az ismeretlen minden mozdulata, minden arcvonása valami lenéző, kihívó megvetést
               tanúsít, cask úgy félvállról néz minden emberre, s midőn beszédhez fog, ahelyett hogy
               a szokásos “Tekintetes karok és rendek!” megszólítást előrebocsátná, egyenesen az
               “én”-en kezdi.</p>
            <p>– Én meg nem foghatom azt a rendetlenséget, amivel ez az egész gyűlés
               folytattatik!...</p>
            <p>Az emberek egymás szeme közé néznek. Ilyen hangon nem beszélt még a tens rendekhez
               senki fia. Hozzá még az ismeretlen kiejtésében volt valami olyan különös, rosszul
               eső, bosszantó akcentus, mintha Kalotaszegen tanulta volna a magyarságot, s azután
               Párizsban elfelejtette, s Prágában megint újra tanulta volna. Mindig másutt húzza meg
               a szókat, mint ahogy kellene, a kettős betűkkel nem bír, s olyan arisztokratikus
               lassúsággal mozgatja a nyelvét, mintha restellné azt fárasztani ilyen
               csőcselékért.</p>
            <p>– Én ilyen gyűlést soha nem láttam – folytatá az ismeretlen –, ahol az ember a saját
               beszédét nem hallhatja a nagy kiabálástól. Mindenféle ködmenes embernek szabad
               beleszólni az okos urak tanácskozásába. Ez kontraszt! Bölcsesség és durvaság egy
               szobában. Ez így nem mehet; én felszólítom a méltóságos elnök urat, hogy vagy
               parancsolja ki a lármázó sokaságot a teremből, vagy vigyen bennünket más terembe,
               ahol békével tanácskozhatunk.</p>
            <p>No, hiszen lett erre lárma; már az utolsó szavait igazán maga sem értette a szónok.
               “Ki vele! Le vele! Fel vele!” – ordították minden oldalról fenyegető taglejtésekkel;
               tíz-tizenkét ember a padokról, a karzatról beszélt egyszerre nekihevült arccal a
               szónokhoz, ki folyvást állva maradt, s lusta szemeit nagy megvetően hordozá körül a
               háborgó tömegen, melynek haragját sem érteni, sem félni nem látszott.</p>
            <p>Csak arra csillapult le a zaj, midőn Tarnaváry fölkelt, s helyre rángatva magán
               zsinóros mentéjét, inte az elnöknek, hogy szólani akar.</p>
            <p>– Majd megfelel ő mindenkiért! Engedjük beszélni, legyünk csak csendesen!
               Halljuk!</p>
            <p>Olyan hallgatás lett egyszerre, hogy a dongó röptét meg lehete hallani, mely az
               ablakokat ütögette lomha zizegéssel.</p>
            <p>Tarnaváry mondhatatlan dölyffel nézett kétszer alá és fel az ismeretlenen, s éles,
               öklelő hangon szólt egyenesen hozzá, amint szemközt állt vele:</p>
            <p>– Nincs szerencsém tudni, mely ország szalasztá ide uraságodat! Azt sem igen tudom,
               vannak-e ott őrültek házai...</p>
            <p>– Akció! akció! – kiálták egyszerre az ellenpárt emberei a sértegető szónok ellen. –
               Akciót neki!</p>
            <p>Tarnaváry mérges büszkeséggel rántotta elő tárcáját, s odaveté a zöld asztalra.</p>
            <p>– Itt van az akció díja! És egyúttal tessék még másodszor is kivenni belőle a márkás
               büntetést, lefizetem előre, mert szándékom van másodszor is okot adni rá.</p>
            <p>Azzal folytatá, amit elkezdett.</p>
            <p>Szentirmay, aki mellett ült, hasztalan rángatta mentéjénél fogva, csak annyival
               dühösebb lett.</p>
            <p>– Nagyon kétlem, hogy akármely ország megfeleljen rendőri kötelességeinek, amely
               szabadon engedi futni dühös bolondjait; márpedig nem egyéb, hanem dühös bolond az,
               aki egy alkotmányos megyegyűlésen azt meri indítványba tenni, hogy a részvevő nemesi
               rendeket zárják ki a teremből.</p>
            <p>A szónok oly sokat talált mondani, hogy a legvérmesebbek is elszörnyedtek bele, csak
               a vele szemközt álló alak nem mutatott semmi megindulást. Legfeljebb egyszer felemelé
               lusta szempilláit, s dühösködő ellenfelét végignézte vele.</p>
            <p>– Honnan jött, miért jött ide közénk az úr, ahhoz semmi közöm; ez a terem nyitva áll
               okosnak, bolondnak; de azt írja fel a füle mellé az úr, bárki fia legyen, hogy
               nyilvános törvényeinket elébb megtanulja, s tanulja tisztelni, azután nyissa fel e
               helyen a száját, s máskor eszébe vegye, hogy akik e helyen együtt vannak, nem csürhe
               csőcselék, hanem országos rend, aki alkotmányos jogait gyakorolja itten, s az a
               ködmenes ember ott csak olyan jó nemesember, mint maga a főispán, s olyan joga van
               neki itt lenni, mint nekem és az úrnak – ha ugyan joga van.</p>
            <p>Tarnaváry e szavakkal büszkén veté magát székébe vissza, mint aki nagyon meg van
               elégedve azzal, amit cselekedett. Az ismeretlen még mindig állt, s amint a buzogányos
               férfi leült előtte, indulat nélküli hangon monda neki:</p>
            <p>– Ha kívánja tudni uraságod, ki vagyok? Nevem Dabroni Manó, erdélyi nemes. Remélem,
               hogy bővebben meg fogunk egymással ismerkedni.</p>
            <p>– Nagyot nőjön! – mondá rá megvető tréfával Tarnaváry.</p>
            <p>A főispánt nagyon zsenírozta ez a jelenet. Igen kellemetlenül hatott reá; hevenyén
               meghajtva magát, felállt székéről, s kijelenté, hogy a mai gyűlést kénytelen
               feloszlatni. Jurátusai nyitották előtte az ajtót, s ő úgy elfutott, mintha attól
               félne, hogy vissza találják hívni.</p>
            <p>A rendek felálltak, s csendes zúgás mellett elkezdtek az ajtókon kifelé nyomulni, ami
               nagyon lassan mehetett csak, a tömeg sokasága miatt. Ezalatt idejök volt az
               ismerősöknek egymással beszédbe eredhetni.</p>
            <p>– Kár volt az embert olyan keményen megtámadnod – szólt Rudolf Tarnaváryhoz –, a
               jámbor a szász földön lakott ifjúkorában, azóta külföldön tartózkodott, nagyobbrészt
               Spanyolországban; biz az nemigen ismerheti alkotmányos szokásainkat.</p>
            <p>– Akkor miért nem hallgat? – feleselt Tarnaváry. – Fogja be a száját, ha nem ért a
               dologhoz! Tudom, hogy jövőre majd megrágja, amit kimond.</p>
            <p>– Alig hiszem – szólt Rudolf. – Kőcserepyék jól tudják, hogy miért szerezték meg azt
               az embert magoknak.</p>
            <p>– Hát miért?</p>
            <p>– Azt majd megtudod.</p>
            <p>Tarnaváry otthagyta Rudolfot, s előretört az ajtó felé. Az ajtó mellett állt
               Misztizláv barátunk, ki szinte megijeszté sápadt arcával Tarnaváryt, amint odarohant
               hozzá.</p>
            <p>– Kedves nagyságos urambátyám, az istenért, mit méltóztatott cselekedni?</p>
            <p>– Hát mi a patvart cselekedtem?</p>
            <p>– Miért tetszett úgy összetűzni azzal az emberrel?</p>
            <p>– Elmenj fickó, engemet leckézni, vagy úgy lehordalak, hogy a lábadon sem állsz
               meg!</p>
            <p>– De hát méltóztatik-e tudni, hogy kicsoda az az ember?</p>
            <p>– Hát kicsoda? Tán csak nem angol követ, hogy ne legyen szabad lehordani?</p>
            <p>– Ő egy híres...</p>
            <p>– Micsoda híres? Én sohasem hallottam hírét.</p>
            <p>– A leghíresebb párbajvívó egész Európában.</p>
            <p>– Hát aztán? – veté oda félvállról Tarnaváry. – Hát aztán?</p>
            <p>– Ez egy rettenetes ember – folytatá magyarázatát Misztizláv aggodalmas
               arckifejezéssel –, aki még eddig akárkivel kiment párbajra, mindenkit megölt.</p>
            <p>Misztizláv igen méltányolható okoknál fogva iparkodott mentül halkabban beszélni,
               hogy kettőjökön kívül senki se hallja, amit előad. Tarnaváry azonban olyan kiabálást
               követett el, hogy a lépcsők alján is meghallhatták.</p>
            <p>– Micsoda? Hát zsivány az? Hát fel kell azt akasztani! Aki embert öl! Hát micsoda
               bolond ország az, ahol az emberek csak úgy egyre-másra elvagdalhatják egymás
               gégéjét?</p>
            <p>– Kérem alássan – csitítá a fiatalember nagyságos urabátyját –, az ilyesmi nem
               nyilvánságos dolog. Párbajok titokban szoktak történni, s olyanformán vannak mindig
               elintézve, hogy a hatóságok a dolgok folyamáról sohasem vehetnek tudomást. Óh, ez az
               ember legalább tizenkét olyan párbajt vítt, ahol az ellenfél halva maradt; hát még
               amikről nem is beszélnek. Spanyolországból is azért kellett neki eljönni, mert
               előkelő család egyetlenegy fiát szúrta le, csupán azért, mert ez azt állította, hogy
               a szivar, melyet szí, nem valódi cabanos.</p>
            <p>– No, iszen jó helyre jött ide! – monda Tarnaváry. – Na, velem legyen neki baja,
               tudom, hogy azt emlegeti meg. Azért hencegett hát olyan nagyon a gyilkos, a sicarius,
               a brávó; no, megállj, kerülj a kezembe!</p>
            <p>Misztizláv furcsa kérdéssel tekinte Tarnaváry szemébe: “Tán bizony a septemvir úr
               keresi az alkalmat, melyben a hírhedett vívót győzhetlensége hírétől megfossza. Az
               igaz, hogy birkózni nem volna tanácsos vele, mert nagyon meggyomrozná az embert, de
               kardja aligha volt valaha kihúzva kezében, s lőni sem igen próbálhatott egyebet
               ártatlan nyulaknál”.</p>
            <p>Egyszóval Tarnaváry egy cseppet sem ijedt meg azon titok felfedezésétől, mely
               Misztizláv fogait összevacogtatá, amíg elbeszélte, s e délceg önbizalom ragadni kezde
               a fiatalemberre is. Ki tudja, hátha az öreg, éppen azért, mert nem tanult víni,
               természetes “üsd, nem apád” modorával leveri a Bramarbast.</p>
            <p>Tarnaváry azzal szépen hazament a gyűlésről, s nem gondolt többet arra, amit
               félelmetes öccse beszélt neki. Otthon átöltözött, kényelembe tette magát, megebédelt
               úri kedve szerint, urafiait megegzaminálta, megdorgálta, s szép nap levén, kiviteté
               feketekávéját a méhesbe, ahonnan éppen le lehetett látni a szérűskertre, aholott egy
               ispán meg egy hajdú felügyelete alatt nyomtattak, szórtak a munkásemberek, onnan
               fumigálta az egész világot.</p>
            <p>Egyszer nagy csörtetés hangjai vonják magokra figyelmét; valami idegen hang
               tudakozódik utána, s mire hátratekint, három férfi lép be hozzá a méhesbe; az egyik a
               híres sicarius, a másik két fiatalember, kiknek egyikében Emánuel barátunkat ismerjük
               meg, ki szinte hosszú legénnyé nőtt már fel, a másik pedig valami provinciális
               celebritás, ki mindig párbajok elbeszélésével szokta mulattatni a rászorult
               hölgyeket, melyek sohasem történtek meg- s minélfogva mint híres párbajsegéd van
               kikiáltva a megyei székvárosban.</p>
            <p>– Hm, jó napot! – szólt Tarnaváry egész illendőséggel és biztonsággal.</p>
            <p>– Jó napot – viszonzának azok, egymást előrebocsátva.</p>
            <p>– Tessék leülni! Van itt szék elég, nem szeretem, mikor a vendégeim állnak, én meg
               ülök.</p>
            <p>Erre fontos arcával előlépett az említettük párbajsegédi celebritás, s a tárgyhoz
               mért ünnepélyes hangon elkezdé mondogatni:</p>
            <p>– Uram! Ön tudni fogja, miszerint minden ember előtt van egy pont, amelyet legkisebb
               bántalommal érinteni nem szabad, s ez a pont a becsület pontja.</p>
            <p>– Tudom hát; bizony nem is tőled fogom azt most tanulni, öcsém!</p>
            <p>Az öcsémezésre alig hogy ki nem esett méltóságos szerepéből az ifjú ember.</p>
            <p>– Ez a pont az, mely drágább mindenki előtt, mint az élet, mint a vér, mint minden a
               világon.</p>
            <p>– Az is igaz; tessék folytatni.</p>
            <p>Folytatta volna is a derék fiatalember, de egy alkalmatlan méh minduntalan
               körüldongta az orrát, s attól félt, hogy megcsípi, s ez a pont még a becsület
               pontjánál is erősebben érdekelte, amint nem is késett el-elhárító taglejtésekkel
               bebizonyítani.</p>
            <p>Ekkor Dabroni maga lépett közbe türelmetlenül:</p>
            <p>– Uram, ön jól tudja, hogy engemet megsértett.</p>
            <p>– Rászolgált az úr – felelt lakonice Tarnaváry, pipája tüzét tollkése szurkálójával
               felbolygatva.</p>
            <p>– Ön e sérelemért nekem elégtétellel tartozik.</p>
            <p>– Nem tartozom. Két izromban lefizettem érte a bírságot, amint láthatta az úr.</p>
            <p>– Kénytelen vagyok önt figyelmeztetni, hogy ez ügy nem tréfa! – szólt indulatos
               hangon Dabroni. – A becsületsértést ringy-rongy pénzzel kifizetni nem lehet, azzal én
               meg nem elégszem.</p>
            <p>– Hát indítson az úr pert; van bíró, aki ítéletet hoz benne; az nagyon egyszerű
               dolog.</p>
            <p>Emánuel barátunk ajkpittyesztve fordult társához, elég hallhatóan súgva neki:</p>
            <p>– Szepeg az öregúr.</p>
            <p>Tarnaváry jól hallotta a szót, s a vér a fejében járt már, amidőn Dabroni kihívó
               tartással egész az orra elé lépett, s emberevő kék-piros orcáját odatartva szeme elé,
               fogcsikorgatva monda:</p>
            <p>– Nem bíróról, nem prókátorról van szó, uram, hanem kardról és pisztolyról; önnek meg
               kell velem vívni!</p>
            <p>Tarnaváry e szóra felugrott székéről.</p>
            <p>– Héj, gyilkosok! Haramiák! – ordítá tele torokból. – Bicskás zsiványok, gyilkos
               bojnyikok!</p>
            <p>Azok megrettenve mondák neki, hogy de hát ne kiabáljon olyan nagyon, az minden bevett
               szokás és lovagiasság ellen van, lármát csapni, mikor az embert párbajra hívják; nem
               hallgatott rájok, felkapott egy széket, amelyen ült, a másik kezével belemarkolt
               Emánuel barátunkba, s ott egy csomó üres méhkas közé úgy odavágta, hogy majd ott
               veszett benne; azzal becsapta az ajtót, nekivetette a hátát, egyre kiáltozva:</p>
            <p>– Gyilkosok! Rablók! Haramiák!</p>
            <p>A kihívó fél el volt zárva a visszavonulástól azáltal, hogy Tarnaváry úr az ajtóba
               vetette magát, s közelíteni hozzá semmi szín alatt sem volt tanácsos, mert úgy leüti
               az embert azzal a székkel, hogy sohasem fog többet párbajt vívni.</p>
            <p>A lármára s gyilkos kiabálásra pedig felriadt az udvari cselédség, s a méhállványon
               keresztül lehete látni, mint rohan minden oldalról a méhes felé cséplő, nyomtató,
               hajdú és béres, cséppel, szórólapáttal, vendégoldalakkal...</p>
            <p>“Nem jó dolog lesz itten!” – gondolá magában a két fiatalabb ember, s ahol rést
               látott a méhes osztályai között, sebten kibújt rajta, s azzal, “Ne hagyd magad!”,
               futott a kerten keresztül. A celebris párbajsegéd siettében feldönté az útjában álló
               tele méhkast, az egész raj nekiesett, s bár a fogdmegek markaitól megmenekült is, de
               e kicsiny párbajvívók, kiknek egész point d’honneur-jöket felfordítá, úgy
               megszurkálták hegyes spádéikkal, hogy mire hazaért, maga sem ismert magára, egyik
               arca kétakkorára dagadván, mint a másik.</p>
            <p>Emánuel barátunk másfelől csak fél frakkja hátrahagyásával menekült egy utána
               iramodott civilizálatlan szelindek fogai közől, s végighasította nanking
               mondhatlanját, amint a sövényen átmászott.</p>
            <p>Csak Dabroni maradt meg a csatatéren rendületlenül. Összefont karokkal ott állt a
               méhes közepén, megvető nyugalma egy percig sem hagyá el.</p>
            <p>A béresek és hajdúk odaérkezének, Tarnaváry ekkor kinyitá előttük az ajtót.</p>
            <p>– Ahol áll a gyilkos. Az akar engem megölni! – szólt odamutatva Dabronira. – Fogjátok
               meg, kötözzétek meg!</p>
            <p>– Uram – szólt e szóra egészen dühbe hozva Dabroni –, ez alávalóság, ez illetlenség!
               Ön lovagiatlan ember.</p>
            <p>– Én az ország törvényeire felügyelő hivatalnok vagyok, akinek kötelessége önt
               elfogatni mint ország- s világszerte hírhedett veszekedőt, ki a nyilván- és
               magánéletben keresve keresi az okot a dulakodásra, s gyilkos módra leöldösi a
               legbecsületesebb embereket, kiknek nem az volt a dolguk, hogy egész életökben a
               kardot tanulják forgatni; igen jó helyre jött az úr hozzám, én majd elveszem a kedvét
               az ilyen lovagias haramiáskodástól. Kísérjétek a vármegyeházára! Ha nem megy
               szépszerével, meg kell kötözni!</p>
            <p>Dabroni egyszerre fenyegető állást vett, s egy veszett állat hangján ordíta:</p>
            <p>– Aki hozzám mer nyúlni, halál fia!</p>
            <p>– Dehogy halál fia! – monda rá egy hajdú, ki hajdan pandúr volt, s azzal rárohant
               Dabronira. Kapott ugyan egy olyat a fejére, hogy holmi gyönge koponya szerteszakadt
               volna tőle, de már az övé megszokta, s dacára Dabroni ütlegeinek, pofozásainak,
               átnyalábolta őt, s lerántotta magával a földre, ott azután a többi béresek, cselédek
               elnyomták; a nagy küzdésben betörték az orrát, s gonoszul megtiporva, összevissza
               kötözték egy hosszú ruhaszárító kötéllel, hogy mozdulni nem volt képes; úgy tették
               fel egy gyalogtargoncára, s azon szállíták a megyeházáig, átadva ott a
               várnagynak.</p>
            <p>Tarnaváry nagy lármát ütött, törvényes vizsgálatot, bűnvádi eljárást követelt, s
               Kőcserepynek minden befolyását elő kelle venni a ispánnál, hogy Dabronit
               kiszabadíthassa a börtönből, s a további következéseket elsimítsa.</p>
            <p>A derék gladiátornak azonban el kellett tisztulnia a székvárosból, s Pozsonyig meg
               sem állani, ahol aztán elegendő ideje maradt végigeszmélni azon furcsa prózai
               expediensen, amilyennel ez az alföldi táblabíró a párbajkihívást viszonozta. Az
               ilyesmi a spanyol romantika előtt merőben ismeretlen eset.</p>
            <p>Az előleges vitatkozó gyűlések után három hétre volt kitűzve az országgyűlési követek
               megválasztásának határideje.</p>
            <p>A viták terén tökéletes kudarcot vallott Kőcserepy pártja.</p>
            <p>Azonban még három hetök volt e veszteséget más úton helyrehozhatni.</p>
            <p>Az ő követjelölt társa volt Korondy, jelenleg a megye első alispánja, a főispán
               kegyence, ennélfogva nagy befolyású férfi a megyében; valamennyi ügyvéd és
               ügyes-bajos fél, akinek pere van nála, kénytelen tőle remegni, s szükségből pártjára
               állani.</p>
            <p>A tömegek előtt nekik meglehetős állásuk van, mindkettő köznemes ember, ámbár odahaza
               büszkébb és hozzáférhetetlenebb és követelőbb bármelyik hercegnél; mindazonáltal
               nekik előnyük azt mondhani a bocskoros választók előtt: “Lássátok, mi éppen olyan
               közönséges nemesemberek vagyunk, miként ti; veletek egy rangban állunk, jobban
               ismerjük, hol fáj, mije fáj a szegény nemesembernek; jobban meg tudjuk védeni
               igazait, mint ezek a mágnási jelöltek, Szentirmay és Kárpáthy, az egyik gróf, a
               másik báró. Hogy bíznátok ezekre ügyeiteket, hogy várnátok, hogy majd mikor a mágnási
               osztály el akarja nyomni az alsóbb nemességet, akkor ők emeljenek szót érdekeitekért,
               hogy saját magok ellen képviseljenek benneteket!...”</p>
            <p>Másik előnye a Kőcserepy-pártnak az volt, hogy a Szentirmay-Kárpáthy-párt legutóbbi
               értekezletén szilárdul elhatározá, miszerint ügye szentségét vesztegetésekkel nem
               fogja befertőztetni.</p>
            <p>A praktikusabb hazafiak ugyan ily módon lehetetlennek tarták a győzelmet, s maga
               Tarnaváry, azt gyanítva, hogy a többség gazdálkodási szempontból egyez az
               indítványba, felajánlá, hogy ő egymaga kész az összes költségek viselésére; hanem
               azután addig könyörögtek neki, míg megígérte, hogy nem, egy pohár bort sem fog adni
               senkinek.</p>
            <p>Mennyivel jobban értették ezt a másik párton; míg ezek bölcs beszédekkel jártak
               faluról falura, az emberek lelkeit hódítva, azalatt Kőcserepyék a sokkal könnyebben
               hozzájárulható úton kísérték meg a tömeget: az ínyen és a torkon keresztül, melyek,
               mint tudva van, sokkal értelmesebb orgánumok a szívnél.</p>
            <p>Kárpátfalván is nagy konferencia volt. Előtte való napon a tanácsos úr három
               uzsorásnak eladta jövő évi gabona- és gyapjútermését kétszázhúszezer pengőért,
               melyért rendes idejében még egyszer annyit kaphatott volna, s ennyi pénz levén
               szekrényében, könnyen beszélhetett.</p>
            <p>Fel voltak rendelve a járások, falvak legszájasabb emberei, az előcsahosok, kik
               tudnak részeg fővel részeg emberek közt beszélni, a kolomposok, kik után a tömeg
               megindul, vidéki celebritások, kik, bár annyira még nem vitték, hogy a zöld asztalnál
               tudnának beszélni, de a falu házánál, hordó tetején meg lakomákon pompásan el tudják
               azt ismételni, amit másoktól hallottak.</p>
            <p>Mindenkinek kiosztották szerepeit: ki melyik járásba megy, hol fognak tanyázni, a
               falukon rendelet adatott a korcsmárosoknak, hogy ételről, italról gondoskodjanak, s
               amíg a nemes pártfelekre szükség lesz, ingyen legyen számukra minden, s ha tányért,
               poharat összetörnek jókedvökben, vagy valamelyiknek az érdemes atyafiak közől
               megtetszik a kés, villa, amellyel ebédelt, s azt tévedésből a csizmája szárába
               találja eltenni, ne üssenek érte lármát, engedjenek mindent történni; a tekintetes
               urak mindent kifizetnek.</p>
            <p>Minden egyes szavazatképes férfiúnak két pengő forint ígértetett napidíjul az egész
               követválasztás folyamára, ingyen dínomdánom egész odáig, tollas bokréta a kalapja
               mellé, s forsponton szállítás a megye székvárosáig.</p>
            <p>A kortesvezéreknek nyílt büdzsé adatott. Ki-ki határozza meg, mennyi pénzre van
               szüksége, költse, amire jónak látja, s adjon számot tetszése szerint; semmi áldozat
               nem kíméltetik.</p>
            <p>Magok a fő-fő tekintetes urak is el fogják járni sorba a falukat sallangos
               parasztszekéren; pitykés dolmányokban, pörge kalapban, úgy, ahogy a többi nemes
               atyafiak járnak; ott leszállnak a tanyázó testvérek közé, együtt isznak velök,
               összecsókolóznak a részegebbekkel, meghordoztatják magokat vállaikon, s tartanak
               olyan beszédeket, hogy a szegény kortes rekedtté ordítja magát az éljenzésben.</p>
            <p>Cigányokról is gondoskodva lesz; a nemes törvényhozók nehéz jogaik gyakorlatában meg
               ne unják magokat, húzzák nekik kedvenc nótáikat.</p>
            <p>A legügyesebb népszónokok megbízattak, hogy járják el rendre azon helységeket, ahol a
               Szentirmay-párt többségben van, térítsék józanabb gondolatokra az embereket;
               ígérjenek öt-hat pengőt egy szavazatért, mely tőle elpártol, s Kőcserepy számára
               eladó; terjesszék az elégületlenséget közöttük; mondják el nekik, hogy az illetlen
               szegény emberektől oly áldozatot kívánni, miszerint nyári munka idején saját
               költségükön menjenek alkotmányos jogaikat gyakorolni, holott Kőcserepy mindenkiről
               busásan gondoskodik, ami rendén is van, mert azt kívánni falusi embertől, hogy olyan
               nagy uraknak ingyen szolgáljon, csúnyaság. Áztassák el erősen Szentirmayt és Zoltánt,
               hogy azok mind a ketten el akarják árulni a nemzetet; hogy azt akarják, miként a
               nemesember is paraszt legyen ezután; amazok pártvezetőit biztassák, hogy ha
               megtérnek, a Kőcserepy-Korondy-párt nem lesz irántok háladatlan, e jövő tisztújításon
               megválasztják őket szolgabíráknak, esküdteknek s több efféle.</p>
            <p>Ilyen előkészületek folytak Kőcserepynél éppen, midőn egy ismerős emberünk beállít
               hozzá a nagy tevékenység közepett.</p>
            <p>Ez fráter Bogozy.</p>
            <p>Nagyon alázatos képpel jött az atyafi, bátorkodik reményleni, hogy emlékezik rá
               valahogy a méltóságos úr.</p>
            <p>– Hogyne, fiatal barátom, ön Maszlaczkynál praktizált, nemde?</p>
            <p>Bátorkodik a kérdésre igent mondani; de most már nincsen nála, mert Maszlaczky úr
               gonoszban töri a fejét, mintha pert akarna indítani őméltósága ellen. Ő ilyen embert
               nem kíván szolgálni; inkább a méltóságos úrnak ajánlja fel tehetségeit.</p>
            <p>A méltóságos úr előtt nagyon jó ajánlólevél a Maszlaczky rágalmazása. Bogozy úr majd
               lesz bátor igen sok anekdotát mondani róla.</p>
            <p>Most pedig igen boldognak érzené magát, ha a méltóságos úr megtisztelné magas bizalma
               egy sugárával. Az alázatosan folyamodó maga is ebből a vármegyéből való, mégpedig a
               híres Kokánfalvából, ahonnan a legjobb markú, legjobb torkú kortesek szoktak
               kikerülni. Ő már gyakorlott az efféle eljárásokban. Sok alkalma volt rá.
               Országgyűléseken szerepelt, tudja, hogy kell az emberek nyelvén beszélni; ha a
               méltóságos úr rá merné bízni, valójában senki olyan hatalmas fel nem lovalná a
               kokánfalviakat, mint ő.</p>
            <p>– Igen örülök ön szép tehetségeinek tért nyithatni, kedves barátom. Miben sem
               gyönyörködöm annyira, mint midőn fiatal embereket sikerül a józan elvek számára
               megnyerhetnem. Önt megbízzuk ezennel a kokánfalvi nemesség vezényletével. Ne kíméljen
               ön semmi áldozatot, melyet az ügyre nézve szükségesnek talál. Vegye magához most ezt
               a kétezer pengőt; ne engedje, hogy nemes barátaink szükséget szenvedjenek; ne mondja,
               hogy sok lesz, önnek magának is úri módon kell előttük föllépni, hogy respektálják.
               Mi az ügy érdekében semmi áldozatot sem sokallunk, és ha sikerül önnek az ottani
               nemességet ügyünk számára megnyerni, számolhat ön hálánkra. Egy-két ezer pengőről
               biztosíthatom önt. Aztán közel van a tisztújítás, a főispán úr hallgat szavunkra, s
               egy aljegyzői hivatal üres.</p>
            <p>A megtisztelt folyamodó bátorkodik megjegyezni, hogy egy actuarius esküdt minősége
               még inkább betöltené óhajtásai netovábbját. Ez még biztosabb kilátásba helyeztetik
               reá nézve.</p>
            <p>Fráter Bogozy ezenfelül még teljesen equipíroztatott; kapott egy egész új
               atilladolmányt ezüstgombokkal, nagy hatágú pörge kalapot sallangos szalaggal, melynek
               cafrangjait, mint mondák, maga a nagyságos asszony hímezte. A filozófnő igazi spártai
               részvéttel osztá meg a férfiak küzdelmeit, egész nap harmadmagával kalapcsokrokat
               hímezve a közös ügy bajnokai számára.</p>
            <p>A lovaggá ütött vén jurátus (bocsánat! fiatal ügyvéd) a jelen volt celebritások által
               összecsókolt arccal s megszorongatott kézzel távozék el Kárpátfalváról, zsebében
               hordván a pátenst, mely számára a felhasználandó forspontok tetszés szerinti
               mennyiségét elrendelé.</p>
            <p>“Ez jó fogás volt – mondák magok közt a Kőcserepy-pártiak –, a kokánfalvi nemesség
               igen sokat nyom a latban, mert hírhedett veszekedők mind; azok szoktak legtöbb
               széket, ajtót összetörni tisztújításon, s legtöbb beütött fej nekik köszönheti
               eredetét. Eddigelé inkább látszottak hajlani Szentirmay pártjára, mert Kiss Miska, a
               Kárpáthy-család régi jó cimborája, tartotta őket pórázon, csak egy ilyen körmönfont
               fickó, mint Bogozy, lehet képes őket jobb útra téríteni, aminthogy bizonyosan
               megcselekszik, az semmi kétséget sem szenved; az ember oly alázatos, oly földig
               lekötelezett úri pártfogói előtt, mint amilyen megátalkodott és impertinens kortesei
               élén.”</p>
            <p>Arra, hogy egy ilyen kézcsókoló simplex ember olyan előkelő nagy urakat, kik őt
               asztalukhoz ülteték, s kik vele kezet szorítani leereszkedének, meg találjon csalni,
               ugyan ki gondolt volna? Hogy lehetne ezt Bogozyról feltenni? Ez minden logikai,
               minden pszichológiai valószínűségen kívül esik.</p>
            <p>Néhány nappal a követválasztás határideje előtt sorba vették a követjelöltek a
               falvakat, személyes megjelenésökkel megerősítendők párthíveik bizalmát, mely
               alkalommal, amint Szentirmayék részéről nem hiányzottak a válogatott dikciók, még
               inkább gondoskodva volt Kőcserepyék által válogatott jó borokról, s mindkettő
               megtette a maga hatását.</p>
            <p>Kokánfalván is megjelent Kőcserepy, s nagy megelégedésére szolgált az egész faluban
               egyetlenegy józan embert sem találhatni; mindnyájan édes kedves testvéröknek nézték,
               sorba csókolták, óhajtották, hogy igyék a borukból; veszteni való rossz volt!
               Csakugyan nagy hatással kell lenni ennek a Bogozynak a vad tömegekre, hogy rávegye
               őket, miszerint ettől a bortól leigyák magokat. A fráter impromptu tartott is egy
               dikciót ott Kőcserepy hallatára, melynek hiányzott ugyan eleje-veleje, de a sok
               éljenzés és közbekiabálás miatt úgysem lehetett kivenni, hogy vajon a töltött
               káposzta fölött tart-e apológiát, vagy az alagutakról értekezik.</p>
            <p>Kőcserepy teljesen megnyugodva hagyá el Kokánfalvát. Bogozy valamennyi “fűzfán
               fütyülő”, “jégen kopogó”, “kifordított subájú” s más efféle népszerű epithetonokkal
               emlegetett szentekre esküvék, hogy az egész falu a miénk! Kiss Miska mutatni sem
               merte magát Kokánfalván azóta, hogy ő otthon van; azt jól is tette, mert szíjat
               hasítottak volna a hátából.</p>
            <p>Eljött végre a nagy alkotmányos ünnepély napja, melyre oly szent lelkesüléssel
               egyfelől, mint borfogyasztással másrészről készülének hetek óta.</p>
            <p>Minthogy a megyeház teremei nem voltak képesek befogadni a választók nagy tömegét,
               künn a megyeház kővel kerített udvara rendeztetett el számukra. Az erkély alá nagy
               faállvány emelteték, melyen a főispán s az ünnepély előkelői helyet foglaljanak,
               tarka függönyökkel s háromszínű lobogókkal felékesítve.</p>
            <p>A megelőző estvén már tarka látványoknak volt tanúja a székváros; minden oldalról
               jöttek hosszú szekérsorral a választók tömegei; elül lóhátas legény vitte a lobogót,
               melyre a választottak neve fel volt írva, melyről a két párt feleit meg lehete
               ismerni, amire egyébiránt még erősebb különböztető jel volt az, hogy Szentirmay hívei
               csendesen, szép rendben vonultak be minden utcán, pompásan öltözött, mentés, délceg
               lovagoktól vezetve; a szekerek mellett kardos ifjak nyargaltak a rendre ügyelve, s az
               egész menetet előre kitűzött tanyáikra vezették; míg Kőcserepy korteseit messziről
               meg lehete sejteni a nagy ordításról, mellyel közeledtek; legelső volt a cigánybanda,
               mely az insurrectionalis marsot húzta, utána mindenik szekéren dalolta összevissza
               ki-ki a maga nótáját, s valahányszor egy-egy jótorkú embernek eszébe jutott emelt
               iccés üveggel felállni a szekérben, s elordítani magát: “Megállj!”, meg kellett
               állítani a lovait mindenik parasztnak, hadd mondhassa el őkelme a mondókáját.</p>
            <p>– A mi nagyságos és tekintetes követjelölteinket, Kőcserepy és Korondy urakat az
               Úristen éltesse!</p>
            <p>– Ééljen! – ezer torokból.</p>
            <p>S ez így ment minden utcaszegleten. Estefelé már oly muzsikálás és kurjongatás vette
               fel a várost, mintha minden ember férjhez ment és megházasodott volna benne. Tíz óra
               felé már egy kicsinyt verekedni is kezdtek, valami tanyát el akartak a tarka tollasok
               foglalni az egyszín tollasoktól, szerencsére az utóbbiak vezérei közbeveték magokat,
               és lecsillapíták a vitát, s ilyenformán az egész éjszaka minden nevezetesebb baleset
               nélkül folyt le, csupán a kortesvezetőknek kellett résen lenni mind a két
               felekezetnél, hogy valamiképp a farkas be ne lopózzék juhaik közé, s rá ne beszéljen
               egyet és mást, hogy reggel átálljon az ellenpárthoz.</p>
            <p>Az volt a szerencse, hogy a kokánfalviakat nem hozták be a városba. Már az
               hagyományos dolog volt, hogy őket az eldöntő nap előtti éjszakán a városon kívül eső
               “Térjkineki” csárdában szokták hagyni, mert ha éjszakára behozzák, nem marad
               beveretlen ablak s megveretlen ember a városban. Nekik csak éppen a múlhatatlan
               órában kellett a hely színén megjelenni.</p>
            <p>A Szentirmay-párt hívei rendszeres tömegekben levén felosztva, miket értelmes és
               nagyhatú férfiak vezettek, sokkal könnyebb volt őket rendben tartani, kormányozni,
               mint Kőcserepy rakoncátlan hadát, melynek nagy részét a túlságos bővölködés úgy
               eláztatta, hogy semmi szót be nem vett.</p>
            <p>Ennek köszönhető, hogy mindjárt a legelső taktikai előnyt az elsőbbeknek sikerült
               megnyerni.</p>
            <p>A nap kimenetele nagy részben az előnyös álláspont választásától függ, ezt tudja
               minden hadvezér, aki valaha csatatéren volt; vagy ha nem tudta, a legelső alkalommal
               bizonyosan megtanították rá. A választási harcmezőn kétségtelenül kedvezőbb helyzete
               volt annak a seregnek, mely a főispán s egyéb fő-fő urak állványához közelebb
               férkőzhetett; mert először is az ő kiabálását jobban lehetett hallani, mint
               ellenfeleiét, kik a túlsó oldalra szorultak, másodszor sokkal könnyebb volt onnan
               fenyegetőzni, hogy ha a főispán kiáltásaikat nem akarja meghallani, az egész
               faalkotványt szétszedik alóla.</p>
            <p>Az volt tehát a legelső feladat, hogy korán reggel négy órakor, midőn a megyeház
               kapui megnyittatnak, melyik párt foglalja el hamarább a megyeház udvarát.</p>
            <p>Szentirmay választói pontban három órakor hajnalban már mind talpon voltak, s végezve
               a rövid, de szükséges szíverősítő reggelizést, szép rendben, egymás sorjában
               megindulának tanyáikról a megyeház felé, s midőn annak kapui megnyittattak,
               helyzetükhöz illő méltósággal vonultak be a tágas udvarra, s körülfogták a főispáni
               tribünt, anélkül, hogy ebben valaki által akadályozva lennének.</p>
            <p>Kőcserepy embereibe pedig még hat órakor sem lehetett lelket verni. Hasztalan volt
               biztatás, kiabálás, a mulató tömeggel nem bírt senki, a vezetők rekedtté ordították
               magokat a nagy buzgóságban, s még utoljára csak azzal bírták őket kimozdítani
               tanyáikról, hogy az ivóedényeket mind összetörték, amikor azután néhány fanatikus
               bacchánson kívül, aki kalapkarimából is megissza a bort, a többi ráadta a fejét,
               hogy meginduljon a vármegyeház felé. De ez is oly zavarral ment véghez, minden
               lépten-nyomon megállottak az utcán, felemeltek valakit a vállukra magok közől, s
               annak beszédet kellett tartani, ami némelynek nehezére is esett; egy helyen eszökbe
               jutott, hogy a követjelölt uraknak fáklyászenét kellene adni, s nagy erőfeszítéssel
               sikerült a vezéreknek elhitetni velök, hogy korán reggel nem dívik a fáklyászene. Még
               felgyújtanák a várost.</p>
            <p>Ilyenformán túl volt hat órán az idő, midőn a legelső csapat Kőcserepy választói
               közől a megyeház udvarára nagy énekszóval bevonult, s elbámulva tapasztalá, hogy már
               akkor az udvar jobbik felét egész tömött rendben elfoglalva tartá az ellenpárt.</p>
            <p>Kőcserepynél korán reggel volt még nyolc órakor, midőn a kortesvezérek megjelentek
               nála. A nagyságos úr diadala előérzetében kissé sokáig talált aludni. A derék
               pártkolomposok boldogoknak érezték magokat, ha egy dolmányt vagy egy mentét
               fölsegíthettek az öltözködő főúrra. Esküdtségek és szolgabíróságok néznek ki azon
               mente és dolmány ujjaiból.</p>
            <p>Minden jól megy, legkisebb aggodalomra sem lehet ok, a pozíciók megvíhatatlanok, a
               hadsereg a legjobb borszesztől van lelkesülve, az ellenség száma kevés. Ki merne
               valaha egy hadvezérnek ellenkezőt mondani? Ki merné őt arra figyelmeztetni, hogy
               hátha megveretik?</p>
            <p>A szolgálatkész kolomposok egészen bizonyossá tevék a tanácsos urat, hogy diadala
               minden kétségen kívül van, s ő előre biztosítá őket hálás lekötelezettségéről.</p>
            <p>A tanácsos úr számára a főispán a megyeházban rendeltetett szállást, s annak hátulsó
               szobáin keresztül jól lehete már hallani a légbolygató “éljent”, mely Kőcserepy és
               Korondy nevei után riadozott. Szentirmay emberei nem kiabáltak; a hivatalos állványon
               még akkor senki sem volt jelen néhány kíváncsi patvaristánál egyéb, aki keresztülment
               rajta, s annak kedvéért biz ők nemigen erőtették meg hangműszereiket, hanem engedték
               az ellenpártnak ezt a mulatságot, kiknél kész volt az éljenzés, mihelyt valaki egy
               ablakon kidugta a fejét.</p>
            <p>Kőcserepy tehát egész gyönyörrel hallhatá szobáiba saját nevének kizárólagos
               hangzását, s ragyogó arcával kérdezé nejétől, kihez órákkal díszített harcias
               köntösében belépett:</p>
            <p>– Hallja-e ezt az égzengést odakünn?</p>
            <p>A tanácsosnő kezét nyújtva harcba induló bajnokának, igazi filozófi felfogással
               monda:</p>
            <p>– A népszerűség sohasem szerencse; az az érdemek méltó jutalma.</p>
            <p>Eveline őszinte bámulója volt férje érdemeinek, s magában tökéletesen meg volt afelől
               győződve, hogy a haza és az emberiség eléggé soha le nem róható hálával tartozik
               Kőcserepy úrnak.</p>
            <p>A tanácsos megcsókolá Eveline homlokát, megölelte leányát, s elvárta mind a kettőtől,
               hogy őt nézni fogják ablakaikból. Vilma arca olyan hideg volt, mint a hó, a diadalmas
               csók alatt, az ő szívét nem hatotta meg semmi gondolatja a családi örömnek; titkon
               szívében, midőn atyjára s anyjára nézett, s látta őket büszke, elbízott reménnyel
               egymást biztatni, az a keserű gondolat támadt: “Hátha megszégyenülnének?”.</p>
            <p>A tanácsosnő figyelemmel vizsgálta gyermeke halavány arcát, mely e diadalban sem bírt
               kipirulni, s magában ezt következteté: “Ez a gyermek valakit szeret”. Nagy gyanúja
               volt, hogy ez a valaki Emánuel barátunk lesz.</p>
            <p>Ez éppen illenék hozzá. Emánuel a legszeretetreméltóbb fiatalember minden ismerősök
               között, tanulmányait fényesen végezte, családja gazdag és nagy befolyású, Vilma
               örömest látja őt, örömest hallgatja, mint beszél előtte apró rágalmakat a család
               gyűlöltje, Kárpáthy Zoltán felől, s ha kifogyott belőlök, még ő biztatja rá: “Nem tud
               több rosszat felőle?”.</p>
            <p>Azt a filozófnő nem is gyanítja, hogy Emánuel barátunkat kora kicsapongásai azzá
               tevék, amit a Biblia “festett koporsónak” nevez, s hogy Vilma senkit a világon úgy
               nem gyűlöl, úgy nem utál, mint őt, s amidőn biztatja, hogy rágalmazza előtte Zoltánt,
               ugyanakkor gyönyörrel gondol a rágalmazottra, s édes eszmének találja őt szerető
               szívébe eltakarhatni. Mentül jobban szidják, mentül jobban üldözik, annál erősebben
               öleli ő magához annak eszményképét, mintha azt hinné, hogy az ő édes hivatása
               elleneitől megvédni őt.</p>
            <p>A tanácsos úr magával voná hízelgő kíséretét. Ő maga is kíváncsi volt a harcmezőt,
               seregeik fölállítását megtekinteni; evégett egy hátulsó terem ablakán kegyeskedett
               kitekinteni.</p>
            <p>Ez a pillantás nagyon elrontotta belső jókedvét.</p>
            <p>Egyetlen tekintettel keresztülláthatá, hogy kolomposai vagy magokat, vagy őt csalták
               meg, amidőn a diadalt minden kétségen kívülinek állíták. Sőt inkább nagyon is
               világosan látható, hogy az ő párthíveinek tömege kevesebb, mint Szentirmayé; más
               szemei ugyan csalódhatnak, a tarka tollasok tömegei a tágas udvar minden terén
               szétoszolva, százakra menő lobogóikkal kétannyit látszanak mutatni, mint Szentirmay
               tömött rendben álló falanxa; de Kőcserepy egy tekintetre meg bírja becsülni a két
               sereg számértékét, néhány százzal aligha többen nincsenek ellenfelei. És azonfelül a
               legkedvezőbb állást ők foglalták el. Itt csak ésszel lehet segíteni.</p>
            <p>A kolomposok észrevették a nagyságos úr örök mosolyán keresztül a kellemetlen
               benyomást, s igyekeztek elsimítani azon új reményt adó biztatással, hogy a kokánfalvi
               nemesség még nem érkezett meg, miután az a városon kívül tanyázott, s ha az berukkol,
               bőségesen túlnyomja az ellenfél létszámát.</p>
            <p>Kőcserepy mindamellett úgy kezdé érezni, mintha sokkal sebesebben vernének azok az
               órák ott a keblén; vagy talán a szíve volt az, midőn kolomposait visszabocsátá
               híveihez, s maga a főispán látogatására ment.</p>
            <p>Valami futó gondolat háborította meg lelkét, hogy ezek az emberek puszta szóval több
               eredményt bírtak kívívni, mint ő pazarlással; hogy többet érnek azok puszta kézzel,
               mint ő minden kincseivel együtt. Óh, mennyivel jobban gyűlölné őket, ha az a gondolat
               megérnék szívében, miszerint azok magasan – magasan állanak őfölötte.</p>
            <p>A megye előkelő rendei már ott voltak a főispán udvarlásán, mind a két párt fő-fő
               vezetői, kik kölcsönösen iparkodtak egymásnak alkalmatlanok lenni, s mind a ketten a
               főispánnak.</p>
            <p>Amint Kőcserepy úr sorba mosolygá ismerőit, Korondy fülébe súgta halkan:</p>
            <p>– A kokánfalvi nemességért jó volna előreküldeni, mert az ellenpárt rögtön szavazatot
               fog követelni.</p>
            <p>Kőcserepyt ez a tudósítás nagyon megrettenté. Szavazás alkalmával a kapuk bezáratnak,
               s minden szavazó egyenkint bocsáttatik ki a megyeudvarról az őrálló huszárok kis
               ajtaján keresztül. Ennélfogva természetesen, aki már a szavazás kezdetekor a zárt
               kapukon kívül rekedt, az többé nem jöhet be.</p>
            <p>Rögtön felszólítá a tanácsos Emánuelt, hogy üljön lóra, s nyargaljon lóhalálában a
               “Térjkineki” csárdához, beszéljen Bogozyval, hogy rakja szekerekre embereit, úgy,
               ahogy vannak, és siessenek megjelenni a színhelyen, különben az ígért diurnumot
               vesztik.</p>
            <p>Emánuel sietve fogadott szót, s veszedelmes buzgalommal vágtatott végig a városon,
               nemkülönben, mint aki egy ostromlott vár sorsát viszi magával, a felmentő seregért
               iramodván.</p>
            <p>Azalatt a főispán és alispán és a tanácsos összesúgtak; a legjavasolhatóbb terv az
               volt, hogy a választás megnyitását mindenféle ürügy alatt el kell diplomatizálni
               addig, míg a várt segédsereg megérkezik.</p>
            <p>Evégett a főispánnak hirtelen fontos levelet kellett kapnia valahonnan, azt hirtelen
               keresztülolvasni, bocsánatot kérni, hogy kénytelen egy pillanatra elhagyni a
               rendeket, s szobáiba vonulni. Azalatt a jegyzőknek nagy sietséggel kelle futkosniok a
               termeken keresztül, mintha rettenetes, elmúlhatatlan dolgokkal bízattak volna meg a
               főispán úr által, ki koronként megjelenik ajtajában, s bocsánatot kér a zúgó
               rendektől, hogy csak még egy pillanatig kénytelen távol maradni.</p>
            <p>E diplomatikus jegyzékváltások ideje alatt a künn levő választó közönség türelmetlen
               kezdett lenni; már tíz óra is elmúlt, ami falusi emberek előtt csak két óra
               járásnyira van az ebéd idejétől, amiből hihetőleg vacsora lesz, ha a méltóságos urak
               még sokáig késnek. A nemesség eleinte csak zúgni, később hangosan kiabálni kezdett,
               mind a két párt elkezdte jelöltjeit éltetni, amiből oly gonosz lármatámadt, hogy a
               gyűlésterem ablakai remegtek bele.</p>
            <p>Végre Tarnaváry, ki mindenütt tüskéken látszott ülni, felugrott, nekigyürkőzött, s
               jobbra-balra taszigálva a főispán ajtajában álló hajdúkat, beront hozzá
               erőszakosan.</p>
            <p>Kőcserepy és Korondy ott álltak az ablakban, türelmetlen várakozással; egy csomó
               fiatalember ott ácsorgott a főispán körül, iszonyú dologtalanság kifejezésével
               arcaikon; maga a főispán pedig pamlagán ült, s valami hosszúkásan összehajtott
               papirosból látszott olvasni nagy figyelmesen. Akkor kapta fel azt, midőn Tarnaváry
               belépett a szobába.</p>
            <p>– Méltóságos uram – szólt, egyet csavarintva izzadt üstökén Tarnaváry –,
               megbocsásson, hogy így berontok, de kénytelen vagyok méltóságodat figyelmeztetni,
               hogy az idő telik, s az egybegyűlt nemesség odakinn türelmetlen kezd lenni.</p>
            <p>A főispán vállat vonított, s tovább is figyelmesen nézett abba az összehajtott
               papirosba.</p>
            <p>Tarnaváry föltette magában, hogy most igen higgadt kedéllyel fog szólani.</p>
            <p>– Kérem méltóságodat, vegye tekintetbe, minő rossz származhatik abból, ha méltóságod
               még sokáig késlekedik. Az egybegyűlt nemesség odakünn hajnal óta készen várakozik,
               egy része ugyan jól felpálinkázva, de a nagyobb rész étlen-szomjan. Az emberek
               zúgnak, zajongnak, máris kezdenek egymással feleselni, ha méltóságod meg nem jelenik
               előttük, én nem tudom, mi fog történni. A leggyalázatosabb verekedés üt ki közöttük,
               mely szégyent hoz mindnyájunkra.</p>
            <p>A főispán úr erre sem felelt semmit, szép nyugodtan olvasván abból a fontos
               okiratból, melyet kezében tartott; hanem helyette nagyságos Kőcserepy úr mutatta
               némajátékkal, hogy őméltósága nagyon el van foglalva most.</p>
            <p>– Dolga van őméltóságának? – kérdé Tarnaváry.</p>
            <p>– Fontos, sürgetős, mulaszthatlan! – súgá Kőcserepy lassan, nehogy megzavarja őt
               fontos elmélkedéseiben.</p>
            <p>De annál hangosabban beszélt Tarnaváry.</p>
            <p>– Semmi sem fontosabb a jelen ügynél! Semmi sem elébb való kötelesség ennél, és én
               komolyan figyelmeztetem méltóságodat szent kötelességére.</p>
            <p>Valami szerencsétlen titkárja a főispánnak arra a gondolatra talált jönni, hogy
               valahonnan a kuckóból előszólaljon:</p>
            <p>– Bátorkodom emlékeztetni uraságodat, hogy itt a főispán úr szobáiban vagyunk.</p>
            <p>Tarnaváry felöklelte a megszólamlót tekintetével.</p>
            <p>– Tessék visszaülni az úrnak oda, ahonnan felkelt! Ez nem a főispán háza, ez a megye
               háza! S a főispán csak olyan szolgája az országnak, mint az úr a főispánnak.</p>
            <p>A főispán megint csak olvasott, s a vállát vonogatta.</p>
            <p>Tarnaváry föltette magában, hogy olyan szelíd lesz, mint a bárány.</p>
            <p>– Méltóságos uram. Én elismerem méltóságod hazafiúi érdemeit...</p>
            <p>A főispán egy új lapot fordított olvasmányában, s oda sem hallgatott.</p>
            <p>E megvető közönyösség oly dühbe hozta egyszerre a bárány Tarnaváryt, hogy sem látott,
               sem hallott többé; az erőszakosan elnyomott vér mind a fejének rohant; egy perc
               alatt, mielőtt valaki csak sejthette volna, kikapta a főispán kezéből azt az írást, s
               úgy vágta a földhöz, hogy minden levele szétrepült.</p>
            <p>– Ah, ez erőszak! Violencia! Crimen laesae! Actus majoris potentiae! – kiáltának a
               szobában levők, s ugrottak a földhöz csapott iratokat felkapkodni.</p>
            <p>Késő volt már; Tarnaváry megleste, hogy mik voltak azok. A fontos, sürgetős okirat
               nem volt egyéb egy csomó képes Charivarinál, mely éppen akkor érkezett a postán, s
               melyben nagy gyönyörűségét szokta találni a főispán úr üres óráiban.</p>
            <p>Tarnavárynak sikerült egy számot megragadhatni belőle.</p>
            <p>– Ah! Tehát ezek azon sürgetős dépèche-ek! Ez azon fontos ügy! Ez azon
               elhalaszthatatlan olvasmány, mely miatt az összes nemességnek várakozni kell, mely a
               közügyeket háttérbe szorítja. Jó napot, uraim! Jó napot! Ez ugyan derék dolog.</p>
            <p>Utolsó szavait már a gyűlésteremben mondá el Tarnaváry, mint valami elfoglalt zászlót
               rázva kezében az elrabolt Charivarit.</p>
            <p>– Íme, tekintetes karok és rendek, itt van a mindennél fontosabb diplomáciai jegyzék,
               amitől országok sorsa függ, amiért úgy kellett szaladni a megye jegyzőinek, majd
               nyakukat törték. Ez ám ama sürgetős staféta, amit lóhalálában hoztak a főispán úrnak.
               Tessék! Olvassák önök is, hogy szólhassanak hozzá. Tessék uraim, a fontos
               dépèche-ek!</p>
            <p>Míg a gyűlésteremben levő előkelők egy része szörnyűködött, más kacagott a bárány
               Tarnaváry dühös ragadományán, azalatt odakünn a köznemesség békétlenkedése a végső
               fokot érte el. A tarka tollasok belefáradtak már a kiabálásba, a vezetők a
               csillapításba, s a Szentirmay-párt emberei egyhangúlag kezdék sürgetni a
               szavazatot.</p>
            <p>Bizonyosnak lehete tartani, hogy szavazat útján ők fognak győzni. Az egyszerű
               felkiáltássali választás ezúttal a Kőcserepy-pártnak szinte nem használt, mert
               ellenfeleik álltak az erkélyhez közelebb.</p>
            <p>E rossz helyzet régóta bosszantá az érdemes atyafiakat, s több ízben megkísérlék már
               egyes csapatokkal amazok közé nyomulhatni, de itt oly szigorú rend uralkodott, hogy a
               zárt tömegen sehol sem lehetett keresztülhatolniok, s mindannyiszor kényszerítve
               voltak visszahúzódni a túlsó oldalra.</p>
            <p>Az alkalom végre a leggonoszabb tanácsadó; a megyeház udvarának egyik szögletében
               nagy rakás tégla volt felhalmozva, jövendőbeli építkezés végett; egy ideig csak arra
               használták a téglahalmazokat a tisztelt választók, hogy felálltak azokra, s onnan
               lármáztak; később azonban, midőn az ellenpárt a szavazást kezdé sürgetni,
               mulatságosnak találták amazokat olyanformán bírni más gondolatokra, hogy egynehányat
               azon téglák közül az előttük állókra hajigáltak.</p>
            <p>Ez igen jó gondolat volt. Amazok oly sűrű tömegbe vették magokat, hogy minden
               elhajított kőnek emberére kellett találni közöttük.</p>
            <p>A rossz példánál semmi sem gyümölcsözőbb; az ingerelt, mámoros sereg egyszerre rohant
               az alkalomnak, s mintha ez így volna legjobban, elkezdé ostromolni téglabombáival az
               ellenfél választóit. Ebből pokolbeli lárma támadt; a Szentirmay-párt emberei nem
               akarták magokat engedni, s ki botot, ki csákányt ragadva, elkezdék visszaverni
               támadóikat, egypár zászlót már el is vettek tőlök, s azoknak a nyeleit odaverék a
               zászlótartók hátaihoz, amiből ott a szűk, megszorult helyen a leggonoszabb öldöklés
               támadt volna, ha hirtelen maga Szentirmay és Kárpáthy meg nem jelennek párthíveik
               között; amidőn Zoltán a választók vállaira emelkedve, a mérges zsivajon keresztülható
               szózattal hívá fel választóit, hogy rögtön hagyják el a megyeház udvarát, és
               protestáljanak ez alkotmánytörő erőszak ellen.</p>
            <p>Józan választói igen helyesnek találták e felszólítást, s azonnal kezdtek a főkapun
               keresztül kifelé nyomulni.</p>
            <p>Az ellenfél azáltal még vérszemet kapott, s a távozóknak rohant egész dühvel; vége
               volt a rend, a fegyelem utolsó színének is; “Üsd, vágd!” hangzott minden oldalról, a
               bőszült ittas sereg űzte az előle menekvőket, kiknek hátul maradozói csak úgy bírtak
               a világos agyonveréstől megszabadulni, hogy elhajigálták megismertető tollaikat, s
               üldözőik közé vegyülve, ők is kiáltozák: “Üsd, vágd!” míg amazok mind ki voltak az
               utcára terelve. – Ekkor valaki elkiáltja magát:</p>
            <p>– Ki kell őket verni a városból!</p>
            <p>A merész gondolat rögtön pártolásra talál.</p>
            <p>– Ki velök a városból! Hazáig kell őket verni!</p>
            <p>Amazok sem veszik tréfára a dolgot, hanem látva, hogy ez már csakugyan nem mulatság,
               futnak, ki merre lát; ellenfeleik mindenütt nyomukban, egész a város végeig, s hogy a
               szavuknak álljanak, még az országútra is ki! Ők hazakergetik ellenfeleiket.</p>
            <p>Egy csapat a legittasabb vérengzők közől ezalatt felrohant a lépcsőkön a
               furkósbotokkal, s az ajtóban álló hajdúkat földre verve, elfoglalá az előtermet,
               felugrált a székekre, asztalokra, s onnan ordítá torkaszakadtából:</p>
            <p>– Le a mágnásokkal!</p>
            <p>Néhányan a gyűlésterem ajtajának estek, s azt zárva találván, nekiveték vállaikat,
               hogy befeszítsék.</p>
            <p>Az ajtó egyszerre felnyílt, s a dühödt vakmerők előtt állt Tarnaváry.</p>
            <p>– Megálljatok! – ordíta rájok mennydörgő szóval, hogy azok ijedten hallgattak el
               egyszerre.</p>
            <p>– Nem tudjátok-e, hogy ez a hely szent? Ez a hely az ország terme! Ki innen,
               istentelenek! Takarodjatok ki rögtön, vagy aki e küszöbre merészli tenni lábát, azt
               én ezzel a kardommal hasítom ketté!</p>
            <p>Az ugyan problematikus dolog volt, hogy vajon az a kard kihúzható állapotban van-e.
               De a fenyegetés oly határozott modorban volt téve, hogy a kortes urak jónak látták
               azt komolynak venni, s szépen leszálltak a zöld asztalról, s anélkül, hogy újabb
               ostromot kísérlenének meg a gyűlésterem ellen, szép csendesen kimentek az
               előteremből, csak az ajtóban állt még meg valami korifeus, s rekedt hangon onnan
               kezdett el dikciózni holmit; de azt is úgy túlkiabálta Tarnaváry, hogy maga nem
               hallotta, mit beszél. Csak elment azután ő is, amerre a többi.</p>
            <p>Tarnaváry dühtől reszketve fordult vissza a gyűlésterembe. Éppen akkor lépett ki a
               főispán szobájából a nála volt urakkal, kik az egész botrányjelenet alatt nem is
               mutatták magokat. Most jött elő, s a főispán oly diplomatice mosolygott, mintha nem
               történt volna semmi.</p>
            <p>– Méltóságos uram! – ordított rá Tarnaváry. – Én protestálok ez alkotmányszegés
               ellen, s óvást teszek minden lehető eredmény ellen, melyet nyers erőszak szült.</p>
            <p>– Protestálunk! – kiálták minden oldalról Szentirmay pártfelei, amit a méltóságos
               elnök úr éppen annyiba vett, mintha Bécsben az olasz operában hallaná, mint kiáltanak
               bravót a jól kivitt ensemble-nek. Szép csendesen kilépett az erkélyre, s ott a
               számára rendelt helyet elfoglalá.</p>
            <p>Az egész udvaron alig volt egyéb ember, mint nehány maraudeur Kőcserepy táborából,
               holmi vén fogatlan kortesek, akik féltették irháikat, s néhány okosabb honorácior,
               aki nem tartotta rangjához illőnek az utcákon végig verekedni.</p>
            <p>– Méltóságos uram – szólt Szentirmay a legcsendesebb vérrel a főispánhoz –, hiszi-e
               méltóságod, hogy mai napon végre lehet hajtani ez alkotmányos lépést?</p>
            <p>Az elnök Szentirmay irányában legalább volt annyi tekintettel, hogy kérdését
               feleletre méltatá.</p>
            <p>– Praesentes concludunt. (A jelenlevők határoznak.)</p>
            <p>Rudolf egy szarkasztikus tekintetet vetett az udvaron lézengő néhány választóra, s
               visszahúzta magát. A vele tartók mindnyájan elhatározák, hogy együtt el fogják hagyni
               a megyeházat.</p>
            <p>E pillanatban jött Bogozy a maga kokánfalvi híveivel. Mintegy háromszázan lehettek
               mindössze; a hátulsó kapun vonultak be az udvarra, s mindaz, ami az első kapun túl
               történt, tudomásukon kívül esett.</p>
            <p>Szép rendben történt bejövetelök; elöl lóháton Emánuel barátunk, ki e pillanatban a
               legfontosabb embernek képzelhette magát, s büszkén köszöntgetett fel kardjával az
               ablakokból alátekintgető hölgyekre, különösen a szép Vilmára; milyen diadalt hozott ő
               most magával.</p>
            <p>Utána Bogozy jön, hosszú tenyérnyi szalaga hátáig lobog kalapjáról, kezében
               rézbuzogányos botot visel, a sallangos dohányzacskó szíja mellé dugva.</p>
            <p>A többi atyafiak is mind sallangos, kackiás vitézek, egyik kezében a rézcsákány,
               másikban a kotyogós kulacs; gyönyörűség rájok nézni!</p>
            <p>Üdvözlik is őket mindenünnen, erkélyekből, ablakokból; a hölgyek kendőiket
               lobogtatják feléjök. Kőcserepy kalpagjával köszönt rájok. Milyen pompás, derék fiúk!
               A főispán rögtön kiíratja nagy betűkkel a fekete táblára e végzetes szót: “Vox”!</p>
            <p>A menet szép toborzó lépésben járul a főispáni erkély elé, ott Bogozy felállítja őket
               katonás rendbe, s mikor sorban állnak, egyet int nagy menkű botjával, s megriad
               egyszerre háromszáz torokból:</p>
            <p>– Éljen Szentirmay és Kárpáthy!</p>
            <p>Mi volt ez? Hogyan volt ez? Álom-e ez? A nyelvek beszélnek-e rosszul? Vagy a fülek
               nem hallanak jól? Az erkélyen állók elsápadnak, elszörnyednek, a főispán felugrik
               helyéről, mintha alatta sütötték volna el a bombát, s két kezével int, hogy
               hallgassanak el, ami által még rettenetesebbé teszi a veszedelmes éljenordítást.</p>
            <p>Bogozy felemeli buzogányos botját, és egyszerre elhallgat az egész tömeg, egy
               intésére.</p>
            <p>Odamutat botja bunkójával a fekete táblára: “Vox!, s azzal egyet int a kapuk
               felé:</p>
            <p>– Be kell zárni a kapukat!</p>
            <p>– Nem szabad! Nem szabad! Nem kell megengedni! – kiáltoznak alá az erkélyről, mire
               Bogozy stentorhangon felordít: – Praesentes determinant! (A jelenlevők
               határoznak!)</p>
            <p>E szóra lehetetlen Tarnavárynak megállani, hogy hangosan fel ne kacagjon a
               teremben.</p>
            <p>– Méltóztatott kimondani! – szól, odalépve az elnök széke mellé, s egyik kezével
               annak támláját ragadva meg, másikkal az előtte álló papírra mutat, hova az alispán
               untából tollpróbaképpen tízszer, tizenkétszer leírta ezt a mondást: “Praesentes
               concludunt”.</p>
            <p>– Ne engedjétek a kapukat bezárni! – kiálta az őrt álló megyehajdúknak Korondy, az
               alispán.</p>
            <p>Egypár sujtásos vitéz szót akart fogadni, amivel azt nyerte, hogy kilökték a kapun, s
               azután bezárták annak mindkét szárnyát, elébb megkérdezve, hogy akar-e még valaki
               kimenni. A felszólításnak rögtön engedett is néhány jámborabb fél, aki félt ott
               maradni a küzdtéren.</p>
            <p>Csak Emánuel ficánkolt még ott egymagában. Bízott nagyon bársonydolmányában, prémes
               mentéjében, azt hitte, ahhoz nem mernek nyúlni, s lovát hánykódtatva, váltig
               iparkodott beszédet tartani az áruló tömeghez, de sohasem vitte tovább a
               megszólításnál: “Barátim, kedves barátim”. Senki sem hallgatott rá. Olyan szép tarka
               szalag volt kalpagjára tűzve, maga a tanácsosné kötötte azt csokorba, s azt mondá
               neki, midőn mentésen, kardosan meglátta:</p>
            <p>– Az én hősöm!</p>
            <p>Ezt a hős nevet meg kell érdemelni! A szép hölgyek mind őreá néznek. Egyedül ő
               mentheti még meg a Kőcserepy-ügyet. Kirántá kardját, s a kapuhoz nyargalva, elkezde
               kiáltozni:</p>
            <p>– Nyissátok ki a kaput! Aki hozzám mer nyúlni, halál fia!</p>
            <p>Eleinte nem hallgattak reá, később azután könyörült rajta Bogozy.</p>
            <p>– Adjátok ki az úrfit a kapun, ha úgy kérezkedik!</p>
            <p>Egy pillanat alatt lekapták lováról az én hősömet, elvették a kardját, hattyúprémes
               mentéjét letépték nyakából, s kivetették a kapu tetején át, mint egy macskát. Senki
               sem kérdezősködött utána többet.</p>
            <p>Ezalatt, hogy a szertartás megkezdéseig ne teljék hiába az idő, az érdemes választók
               seregéből koronként előállt egy-egy hangosabb hazafi, s fokoskíséret mellett épületes
               verseket mondott a gyülekezet felvidítására.</p>
            <p>Legelébb egy görbedt nyakú, ősz bajuszú kortes emelte fel szavát, minden sor után
               diadalmasan tekintve végig minden jelen levő emberen.</p>
            <p>Kőcserepy gavallér.</p>
            <p> Van zsebében sok tallér, </p>
            <p> Nem kell nekünk inggallér, </p>
            <p> Lehetsz Pesten ácspallér!</p>
            <p>Az öreg megtörülte utána a száját, s a tömeg iszonyatos éljent kiáltott az ostoba
               versre.</p>
            <p>Hetyke korteslegény ugrott ki utána, s dacosan csóválgatta nyakát, míg a verset
               mondta.</p>
            <p>Kőcserepy és Korondy! </p>
            <p> Minket tovább ne bolondíjj! </p>
            <p> Ha megittuk a borodat </p>
            <p> Mégis megüljük torodat.</p>
            <p>A kokánfalviak híres költők ebben a zsánerban.</p>
            <p>Jött utána a harmadik; ez már valami nótáriusféle ember volt:</p>
            <p>Szentirmay, Kárpáthy, </p>
            <p> Hazánk igaz baráti. </p>
            <p> Korondy, Kőcserepy, </p>
            <p> Honunkat nem szereti.</p>
            <p>Valaki oda hátul mindjárt rögtönzött reá:</p>
            <p>Kőcserepy uram csak olyan tanácsos, </p>
            <p> Akitől még soha nem kérdtek tanácsot!</p>
            <p>Képzelhetni, hogy ezt a felvonást már nem nézték az ablakokból, a tanácsosnő elájult,
               a főispánné rosszul lett; milyen szégyen, milyen bosszúság!</p>
            <p>– Ily részeg, ittas csapattal alkotmányos ügyeket kezelni nem lehet – monda Kőcserepy
               odafenn elhalaványult ajakkal.</p>
            <p>Óh, a kedves, délceg, szeretetreméltó fiúk! Az elébb pompás, derék fiúk, most már
               részeg, ittas csapat. Pedig bizonyára azóta egy csepp bort sem ittak. Azelőtt sem
               itták Szentirmay borát; ha részegek, nem ő itatta le. Az irigység sem mondhatja, hogy
               Szentirmay vesztegette meg őket, Kőcserepy borát itták. Háladatlan hitszegők! Ez a
               név illik rájok legjobban. Öt forintot kaptak fejenkint, s mégsem adták el a
               lelkeiket.</p>
            <p>Az urak odafenn végtelen zavarban voltak. A tarka tollas tábor mind künn szaladgált
               az utcán, Szentirmay vert táborát kergetve ki a városból, s mire hírt vettek a
               veszedelemről, a kapuk be voltak zárva; a fekete táblán kiírva a szavazat
               visszavonhatlanul. Mit lehet itt még tenni?</p>
            <p>– A kokánfalviak érdemes vezére jöjjön fel egy szóra a terembe! – hangzott alá az
               erkélyről.</p>
            <p>A nemes urak, gonoszat sejtve, nem akarták engedni, hogy Bogozy felmenjen.</p>
            <p>– Hátha tüzes sárkánnyal volna tele mind az egész ház, vajh nem mennék-e fel? – monda
               büszke önbizalommal a szittya vezér, s távolléte alatt alhadnagyaira bízva a
               fővezérséget, megindult ad audiendum verbum, maga előtt bocsátva hosszú bunkós
               botját.</p>
            <p>Kőcserepy eléje futott, még az ajtóban elfogta.</p>
            <p>– Mit cselekedett ön, szerencsétlen ember! – támadt rá fogcsikorgatva.</p>
            <p>– Ha tudni kívánja nagyságod, megmondom, hogy mit cselekedtem; nagyságod és
               cinkostársa, Maszlaczky, az én tíz körmömet használták fel Kárpáthy Zoltán
               megrontására, mert ha én le nem írom neki azt az átkozott pert, nagyságod most nem ül
               Kárpátfalván; azért én most helyrehozom, amit vétettem azon derék hazafi ellen, akit
               az Úristen éltessen sokáig. Ezt cselekedtem, nagyságos uram.</p>
            <p>– Ön gyalázatosan, undokul megcsalt engem; ön egy... egy...</p>
            <p>– Mérsékelje magát, méltóságos uram! Tessék meggondolni, hogy én Kokánfalváról jövök,
               s kokánfalvi nemesembert még a pap se leckézzen meg a templomon kívül.</p>
            <p>Azzal rá sem nézett többet, hanem ment egyenesen a főispánhoz. Illendően meghajtotta
               magát előtte, ahogy tudta, s szépen megállt ott, két keze a botja végén. A
               Kőcserepy-párt emberei úgy körülállták, hogy Tarnaváry minden törekvése mellett sem
               férhetett hozzá.</p>
            <p>Az elnök sokat beszélt az előtte álló vad szittyához, de részint oly halkan beszélt,
               részint oly rossz akcentussal, kissé hebegve is, hogy aki nem volt szokva hozzá, ki
               nem találhatta, melyik idiómáját gyakorolja az indogermán szólásnak.</p>
            <p>Bogozy csak hallgatta türelemmel; végtül végig várta az egész beszédet,
               hellyel-közzel igen megelégedve látszott vele lenni, általában legkevesebb
               kételkedést, ellenvetést avagy tiszteletlen felindulást sem engedett arckifjezései
               közé vegyülni az egész beszéd alatt, mely kedvéért tartatott, hanem áhítattal állt
               ott az utolsó szóig, amidőn az elnök úr őméltósága ismét mentéjébe takargatta magát,
               azon hittel, hogy ezt az embert most az igaz útra térítette.</p>
            <p>Bogozy ekkor a legnagyobb kegyelettel és deferenciával tevé töredelmes hangon ezt a
               végre tartogatott alázatos vallomást:</p>
            <p>– Méltóságos uram, egy szót sem értettem ezen gyönyörű beszédből, mivel
               nagyothallok.</p>
            <p>Nem ismerem azt a géniuszt, aki ebben a pillanatban megőrizte Bogozyt attól, hogy
               Kőcserepyék rögtön nyakon nem ragadták, és le nem vetették az erkélyről nyakra-főre.
               Annyi bizonyos, hogy egyszerre öten-hatan kezdtek el hozzá beszélni, s ez a beszéd
               aligha volt valami magyarázat. Bogozy úgy tett, mintha semmit sem értene, pedig olyan
               közel jártak az orrához ököllel, mint egy paraszthajszál.</p>
            <p>Túldörgé valamennyi beszédét Tarnaváry harsány szava:</p>
            <p>– Ne hallgasson senkire, Bogozy! Ezek az urak csak időt akarnak nyerni. Az ő embereik
               megtámadták a mieinket, s gyilkos verekedéssel kiűzték őket az utcára; a nagyságos
               urak engedték megtörténni a verekedést, s most meg akarják azt újítani, ki akarják
               nyittatni a kapukat, hogy bőszült hadaikat önökre bocsássák.</p>
            <p>Bogozy e szóra felcsatolta eggyel magasabbra rezes fringiáját, s mutatá tenyérrel,
               hogy mármost ő is beszélni akar.</p>
            <p>– Megértem a szép szót, méltóságos uram. Tehát az a szándék, hogy kinyitván a
               kapukat, birokra eresszenek bennünket a künn dörömböző ellencsapatokkal. Már hiszen
               ismerik méltóságos és tekintetes uraim a kokánfalvi nemesség híres krónikáját, aki
               nem ismeri, annak, ím, elmondom. Amióta Árpád e helyen megszállott, Kokánfalva nemes
               legényei mindig híres-neves verekedők voltak. Ők pogány vallásuk gyakorlása miatt még
               II. András király alatt is beverték egynémely úr fejét, s ők magok hadat izentek
               egész Bihar vármegyének, mely határaik fölött igazságtalanul ítélt. IV. Béla király
               alatt csak Kokánfalva mocsárai közé nem jött be a tatár, s ha bement, ott maradt.
               Dózsa paraszthadát ezernyi ezerrel verte meg Dobzse László alatt egymaga e helység, s
               mióta Mohács alatt siralmasan elesett nemzetünk, hány különböző úr foglalta el már
               ezt a vidéket, de nem fizetett Kokánfalva egynek is harácsot soha, egy harapás
               kenyeret sem, sem pedig uraskodni oda még be nem jött senki apja fia, akit ki nem
               vertek; még csak szolgabíró sem járt a tájékon, mióta ember él. Az utolsó győri
               inszurrekciónál hátát vetette a többi nemesség a francia seregnek, a kokánfalviak ott
               is szembeálltak, s megfokosozták a nehéz vasasokat, úgy mentek azok panaszra Napóleon
               császárjokhoz, mondván: “Nem tudjuk, mi az a görbe, de nagyon rossz!” Azok a görbék,
               íme, most is kézben vannak, azok a kezek most is oly izmosak, mint ősapáinké, és
               semmivel sem kisebb bennünk a tudomány fejek beverésére, mint volt nyolcszáz esztendő
               leforgása alatt. Azért, ha azt kívánják a méltóságos és tekintetes urak, hogy most
               szavazatot adjunk rendes úton-módon, mi megtesszük azt is rendben, becsülettel; de ha
               jobban tetszik ökölre bocsátani a határozatot, mi annak is állunk, kinyitjuk a kaput,
               s fogadom a Jeremiás keserűségeire, hogy úgy elkergetjük innen a tarka tollasokat,
               mintha soha itt sem lettek volna.</p>
            <p>Ez a szép szónoklat mind lehallatszott az udvarra; a kokánfalviak ősi dicsőségük
               emlegetésére irtóztató ordításhoz kezdtek, amelyből annyi volt leginkább kivehető,
               hogy bizonyára kedvök volna egy új hősi tettel megszaporítani apáik hírnevét.</p>
            <p>A pártok mindegyike végtelen zavarban volt. Szentirmay odafutott a főispánhoz.</p>
            <p>– Méltóságos uram, az emberiség nevében könyörgök, vessen véget e természettelen
               tusának, napolja el a választást, oszlassa el a választókat, különben a
               legirtózatosabb dolgok fognak ma itt történni.</p>
            <p>– Történjék, ami akar! – kiáltott közbe dacosan Tarnaváry.</p>
            <p>– Akik verekedve elhagyták az udvart, azok nem jöhetnek vissza többé! Méltóságod azt
               mondta, a jelenlevők határoznak; íme, tessék a jelenlevők határozatát
               meghallgatni!</p>
            <p>Odalenn egyhangúlag kiálták: – Éljen Szentirmay, Kárpáthy!</p>
            <p>Egy hang sem éltette Kőcserepyt.</p>
            <p>– Méltóztatik hallani a jelenlevők kiáltását? – szólt Tarnaváry erőszakos hévvel
               ostromolva a főispánt.</p>
            <p>A főispán hidegvérrel mutatott a fekete táblán kiírt szóra: “Vox!”</p>
            <p>– Mi szükség itt szavazatra bocsátani a dolgot, midőn senki sem szól az ellenfél
               mellett?</p>
            <p>A főispán ismét csak a táblára mutatott.</p>
            <p>– Méltóságos uram – szólt Rudolf egészen magánkívül –, az lehetetlen, hogy méltóságod
               most szavazatot nyisson, hiszen amint ezek az emberek egyenkint kibocsáttatnak az
               utcára, a felbőszült ellenfél rögtön agyonveri őket.</p>
            <p>A főispán vállat vonított rá, s hideg nyugalommal nevezte ki a szavazatszedő
               bizottmány tagjait.</p>
            <p>Künn az utcákon már hallható volt a künnrekedt fél vad ordítozása, mely az üldözésből
               visszatérve a kapukat zárva találta, s a menekültek által értesítve lőn a
               kokánfalviak árulása felől, kik most egyedül bitorolják a választási tért.</p>
            <p>– Be kell taszítani szekerekkel a kapukat – ordíták odakünn, s rögtön hallható volt,
               mint rohannak nehéz társzekerekkel a zárt kapuknak, fejszékkel döngetve annak
               hevedereit, s kövekkel hajigálva a megyeház ablakaira, honnan minden nézősereg ijedve
               eltisztult.</p>
            <p>– Tessék szavazatra menni! – inte a főispán.</p>
            <p>– Tessék szavazni! – mondák utána Kőcserepy és hívei, gonosz kárörömmel fordulva
               Bogozyhoz, kit Rudolf és Zoltán meg akartak gátolni e merényletben, készebbnek
               nyilatkozva a lemondásra, mint ily jelenet előidézését megengedni.</p>
            <p>– Önöket mind meggyilkolják odakünn! – szólt Zoltán, átölelve Bogozyt, s remegve
               miatta és társai miatt.</p>
            <p>Ez nem volt azon ok, mellyel Bogozyt meg lehetett győzni.</p>
            <p>– Csak tessék azt reánk bízni! – szólt hetykén, s ő maga indult meg legelébb a
               szavazat asztalához, mely lenn a nyílt folyosón volt felállítva.</p>
            <p>Ez asztal előtt kellett mindenkinek szavazatát adni, s azután kimenni a megyeház kis
               ajtaján, melyet kívülről egyre döngettek fejszével és ólmos bottal.</p>
            <p>Bogozy odalenn összesúgott embereivel, s kiválasztva azt az ötvenet, akik legelébb
               járuljanak a szavazáshoz, a kis ajtónál szépen bevárta őket, míg mind elvégzék a
               szavazást, s akkor megnyálazva tenyerét, markába szorítá buzogányát, s kinyittatta az
               ajtót.</p>
            <p>– Üssétek agyon! – ez volt a legelső kiáltás, mely minden oldalról fogadta, amint
               kilépett.</p>
            <p>– De ki üt hát agyon? – kérdezé Bogozy, megforgatva maga körül buzogányát, s kirohant
               ötven emberével a sokaság közé, jobbra-balra ütve, s véres fejeket osztva
               mindenfelé.</p>
            <p>– Ti jöttök a kokánfalvi nemesség ellen? – ordíta a maroknyi csapat, mint a sárkány
               dúlva ellenfelei közt. – Ti akartok mivelünk kikötni? Nektek kell háború? Nesze
               háború! Nesze vitézség.</p>
            <p>A kokánfalviak percről percre többen jöttek elő a megyeházból, a verekedés egyre
               dühösebb lett, az emberek a földre gázolták egymást, letépték ruháit, beverték orrát,
               fejét, lehasogatták füleit, leharapdálták egymás képét, kitépték üstökét, egy-egy
               ember felugrott a többiek fejére, onnan csépelte az alatta levőket, míg őt is le nem
               tiporták; nem hallgatott már odabenn senki a szavazásra, a főispán s hivatalnokok
               felugrottak az erkélyről, bezárkóztak szobáikba, a még hátra volt kokánfalvi
               atyafiság kinyitá az utcai kaput, s egyszerre kirohant a csatatérre. Ez a roham dönté
               el a diadalt; a Kőcserepy-párt emberei megsokallták az ütleget, s látva, hogy egy új
               tömeg jön ellenük, hirtelen visszafordultak, odahagyták a megyeházat, s azon az úton,
               melyen néhány óra előtt ők kergették el Szentirmay négyezer emberét, most ők magok
               futottak el a kokánfalvi atyafiak elől, kik megűzték őket a város végeig, elszedték
               zászlóikat, fegyvereiket, s úgy tértek vissza a megyeházához, nagy diadalmasan végig
               énekelve az utcán:</p>
            <p>Kinyílott a piros rózsa, </p>
            <p> Szentirmay szakajts róla. </p>
            <p> Még pirosabb a mi vérünk, </p>
            <p> Azért ontjuk, kiért élünk!</p>
            <p>A Kőcserepy-családnál valaki nagy beteg lehet; cselédek, írnokok szaladgálnak orvosok
               után, a szállás ajtai be vannak zárva idegenek előtt, az ablakredőnyök lecsukvák.
               Mégis keresztülhallatszik:</p>
            <p>“Kinyílott a piros rózsa!”</p>
            
         </div>
         <div type="chapter">
            <head>XIX. Jellemek</head>
            <p>Kőcserepynek rossz éjszakája volt. Annyi veszteség mellett Eveline betegsége volt rá
               nézve a legsúlyosabb csapás. Férje meggyaláztatásán elájult a túlérzékeny delnő, s
               egész éjjel a legnagyobb kínok közt fetrengett; s ha néhány percre egészen magához
               tért, lankadtan susogá: “Minő gyalázat! Minő gyalázat”; és azután ismét elkezdett
               sírni, vonaglani, hogy ajkán a kín tajtéka habzott.</p>
            <p>Milyen éjszaka ez!</p>
            <p>Odakünn az utcákon egész éjjel hangzott a víg zene, a nemzeti induló, a fáklyák fénye
               bevilágítá az utcákat. Bizonyosan a nap diadalmas vezéreinek adnak fáklyászenét.</p>
            <p>Mégis legalább egy vigasztalása volt a megbukott pártfőnöknek: az, hogy ha ő
               gyalázatosan vesztett, de ellenfele is gyalázatosan győzött. A szégyen közös. A
               diadallal ők sem fognak dicsekedhetni senki előtt. Az eredmény által ők is le vannak
               rántva azok sorába, kik személyeiket kiemelték, de letaposták az elvet.</p>
            <p>Nem marad neki az a vigasztalása sem.</p>
            <p>A fáklyászene hősei nem találták sem Rudolfot, sem Zoltánt szállásaikon; mindkettő
               egész éjjel távol maradt, csak másnap reggel jelent meg Zoltán egyedül a
               megyegyűlésen, amidőn a főispán kimondá a tegnapi nap eredményét. A jelenlevők
               szavazata Szentirmayt és Kárpáthyt választá meg követekül.</p>
            <p>Mindkét név hangos éljent kapott. Csupán a kokánfalvi választók voltak jelen a
               teremben. A karzatok gyéren voltak látogatva, a hölgyek mind elmaradtak onnan.</p>
            <p>Pedig kár volt nekik ez órában Zoltánt nem láthatni.</p>
            <p>Halaványan, mint aki az egész éjt átvirraszta, kelt fel az ifjú az őt követi székében
               megerősítő éljenzések után.</p>
            <p>Mindenki azt várta, hogy e megtiszteltetést meg fogja köszönni.</p>
            <p>– Sokkal szentebbek előttem hazám törvényei – szólt az ifjú, nagy, sötét szemeit a
               gyülekezeten végighordva –, hogysem azokat még ügyfeleimnek is meg engedném szegni.
               Ami tegnap e szent helyen történt, az örökké megsiratandó emlék marad énelőttem, és
               annak eredményét, midőn reánk nézve kedvező az, éppolyan kevéssé ismerem el jogosnak,
               törvényesnek, mintha az ellenkező esett volna meg, s alkotmányos jogaink durva
               megszegése ellen, amint óvást tettem ellenfeleimnél, éppúgy óvást teszek saját pártom
               ellen, s a választást semmisnek tekintem. Én oly helyet, hol alkotmányunk
               fenntartására kellene őrködnöm, el nem foglalhatok azon az úton, melyen engem ez
               alkotmány megszegése vezetett, s a kényszer és erőszak, mely alulról jő, éppúgy
               ellenére talál bennem, mint az ellenkező. Én igazságot keresek, nem diadalt. Azért e
               választás ellen mind magam, mind jelölttársam nevében ünnepélyesen tiltakozom, a
               küldetést el nem fogadom, s új, jogszerű és törvényesen megtartott választást
               kívánok.</p>
            <p>E szavak mindenkit megleptek. Az ellenzék itt-amott zúg utána, mintha bosszankodnék,
               de mégis olyan jólesett nekik ez a beszéd, hogy kedvök lett volna az ifjút szíveik
               mélységébe takarni; ami pedig Kőcserepy híveit illeti, bizonyosan mondhatjuk, hogy
               Zoltán e váratlan lemondással legalább egyharmadát azoknak maga részére hódította
               úgy, hogy midőn néhány perc múlva megzendült az általános éljenkiáltás rá, azt – a
               jobb oldalon kezdték.</p>
            <p>Maga a főispán is megrendítve érzé magát. Lehetetlen volt neki meg nem vallania maga
               előtt, hogy kettő közől ez az igaz ember.</p>
            <p>Egész tisztelettel inte Kárpáthy felé, s valódi meghatott hangon monda a
               gyülekezetnek:</p>
            <p>– A nemes báró lemondását nagyra becsülöm, és elfogadom. Az újabb választásra a jövő
               hét ugyanezen napját tűzöm ki, s férfiúi szavamra mondom, hogy amelyik párt a
               legcsekélyebb vesztegetéshez folyamodik, annak jelöltjei nem fognak kandidációba
               jönni! Ígérem és megtartom.</p>
            <p>A főispán úr ezúttal őszinte és általános éljent kapott. Azt iparkodott is
               megérdemelni.</p>
            <p>Szentirmay még a választás éjjelén sietett fel a kormányhoz a választás eredményét
               megsemmisíttetni. A következő hét alatt nagy felügyelet volt rá, hogy minden
               vesztegetésnek eleje vétessék.</p>
            <p>A kijelölt napra a nemesség újra egybehívatott. Bölcs megfontolással, józanon,
               cselekvényök nemzeti fontosságától áthatva jelentek meg mindkét oldalon.</p>
            <p>A szavazás mély csendben, egész kegyelettel ment végbe, legkisebb botrány, legkisebb
               undorító tény sem történt. A választók háromnegyede Szentirmay- és Kárpáthyra
               szavazott. Tehát csak egy negyedrész maradt Kőcserepynek.</p>
            <p>Tehát meg kellett győződnie afelől, hogy nem szeretet, nem becsülés vonta hozzá az
               embereket, hanem csak mámor. Midőn kijózanultak, megvetették.</p>
            <p>Óh, mint kellett neki gyűlölnie ez embereket, kikről kénytelen volt elismerni, hogy
               jobbak, mint ő, mert hiszen azok, akik kezet szorítottak vele, még ők is elpártoltak
               tőle.</p>
            <p>Hát még ha arra gondolt volna, aki szívéhez legközelebb áll, s akinek a szíve mégis
               tőle legtávolabb van és leggyűlöltebb ellenségeihez közel: tulajdon leánya...</p>
            <p>A második választás letörlé az első gyalázatát; nem az intézmény volt kárhozatos,
               hanem azok, akik visszaéltek vele; nem a nép volt a rossz; óh, a nép mindig jó, hanem
               rosszak voltak azok, akik konkolyt hánytak közé, s valahányszor hasonló esetek jöttek
               elő alkotmányos életünk történetében, annak sohasem a pártviszály volt az oka, mert e
               nép mindig meg tudott férni magával, hanem a vezetők lelketlen önzése, hiú
               nagyravágyás, személyes ellenszenv; ami bűn volt, mindig a nagyok bűne volt, de nem a
               nemzeté, nem az intézményé.</p>
            
         </div>
         <div type="chapter">
            <head>XX. A nő védelme</head>
            <p>Aki a múlt évtizedek küzdelmeit együtt át nem fáradta, aki maga is részt nem vett
               azon általános izgatottságban, szenvedélyekben, melyek akkor az idők urai voltak, az
               előtt valami egzotikus tárgy fog lenni amaz elkeseredésrőli fogalom, mely egy bukott
               pártvezér szívét eltölthette.</p>
            <p>Szép olvasónéim közől igen sokan még nevelőintézeteikben voltak akkor, vagy még
               dajkáik meséit hallgatták, amidőn azon nemzeti galvanizmus felvillanyozta az egész
               országot, amire már csak mi vének emlékezünk. Legyen szabad saját fogalmat alkotnom a
               vénségről: aki e század negyvenes éveit mint férfi érte meg, vén az az ötvenesekben;
               legalább énnekem úgy tetszik, mintha nemcsak e század volna ötvennégy esztendős,
               hanem én magam is.</p>
            <p>Még akkor milyen fiatalok voltunk!...</p>
            <p>Kőcserepy tanácsos palotája siralomház. Mindenki kerüli; legjobb barátai sem találják
               korszerű vállalatnak hozzá járogatni. Azelőtt mindennap két-három levelet kapott az
               ország minden vidékeiből, nagyhírű férfiaktól, kik benne pártjuk támaszát ismerték.
               Magas kilátásokkal volt kecsegtetve, miknek elnyerése a fényes sikertől függött. És
               most mindennek vége; senki sem gondol rá többet, elfeledték, nem beszélnek róla, nem
               keresik, nem hívogatják, elvannak nála nélkül. A konferenciára küldött indítványait
               visszaküldték – hátirat nélkül... Semmit sem válaszoltak rá... De mégis: néhány betű
               volt rájok írva veres iraccsal: </p>
            <p>S. C.</p>
            <p> a. r. t.</p>
            <p>Talán csak a lajstromozó betűk azok, de ő ezt olvassa belőlök: “Scart”.</p>
            <p>Scart! Minő gúny, minő megvetés! Scartba tették, mint az egyedül maradt makk
               hetest!</p>
            <p>Nem mehet sehova falujából, attól félve, hogy mindenütt gúnnyal fogadják; nem mer
               senkihez levelet írni, attól tartva, hogy olvasatlan utasítják vissza; nem viheti
               családját sehova, mert nem fogják őket meglátni; nem kereshet magának a közéletben,
               hivatalában szórakozást, mert nem fognak semmit reája bízni.</p>
            <p>Minő szomorú alak: egy nagyravágyó pártfőnök, aki megbuktatta pártját.</p>
            <p>Valahol egy távol levő megyében rokonai éltek, szegény közsorsú emberek, akik a bukás
               után elváltoztatták neveiket Vályogosyra. Még azok is megtagadták.</p>
            <p>S bár találna otthon, házi körében vigasztalást. De ott érzi még legjobban
               elhagyatottságát. Mindenki olyan szomorú körüle. Nincs, akivel egy vidám szót
               beszéljen. Egy búskomoly nő jár a pompás szobákon keresztül, végtül végig
               valamennyin, s ismét vissza. Nem beteg már, de még rosszabbul van, mintha beteg
               volna; egész nap nem hallani szavát, csak szemlesütve jár fel s alá, mint aki mélyen,
               az őrülésig gondolkozik valami rögeszmén, s csak olykor sóhajt fel nehezen, nem
               törődve vele, van-e valaki, aki hallja vagy nincs: “Minő szégyen, minő gyalázat”!</p>
            <p>Jönnek naponként a fővárosi hírlapok, a nő mohón ragadja azokat; le van írva bennök
               hosszasan, körülményesen, megtoldva, felcifrázva férjének bukása. Egyszer gonoszul
               sajnálkoznak rajta, másszor megvetőleg szólnak felőle, és utána mindjárt következnek
               Kárpáthy ünnepelt diadalai a megnyílt országgyűlésen. Hogy dicsérik, hogy hódolnak
               neki! És ők ülnek itthon, Kárpátfalván...</p>
            <p>Minő szégyen, minő gyalázat!</p>
            <p>A tanácsos gyakran rajtakapja nejét a hírlapok olvasásán, s dühösen tépi azokat
               össze, s vágja a kandallóba, és megtiltja azokat házába bevinni. De mi haszna tépi
               össze? Ezer meg ezer példányban olvassák a hírlapokat az egész országban. Még az
               inasok is őróla beszélnek. Példabeszédképpen marad fel a neve.</p>
            <p>Amarról pedig éneket készítnek, még az arató leányok is azt danolják a tarlókon:</p>
            <p>“Rózsabimbó, borostyán,</p>
            <p> Füzért köt a magyar lyán” – stb.<hi xml:id="ftnref6">[6]</hi>
            </p>
            <p>Ilyenkor, ha közel lehetne hozzá, és egy kés volna kezében!...</p>
            <p>– Ne búsulj, ne légy szomorú – szólt egyszer, midőn nejéhez belépett –, eljön neki is
               az ő napja.</p>
            <p>Vilma ott ült az ablakban, és jól tudá, hogy akiről szó van, az Zoltán.</p>
            <p>A férj bizalmasan beszélt neje előtt; leányától is miért titkolózott volna? Közös
               ellenségükről volt szó.</p>
            <p>Miért titkolta volna el, hogy szíve örül, keserűen örül, mert amaz éretlen gyermek,
               ki az ő fejére mert hágni, bűnhődése elé megy, irtózatos bűnhődése elé.</p>
            <p>Itt mégis lassabban kellett beszélni. Ezt mégis suttogva kellett elmondani.</p>
            <p>– Van most Pozsonyban egy híres bajvívó, egy hatalmas spadassin, ugyanazon Dabroni,
               kivel Tarnavárynak volt esete. E Dabroni nekünk jó barátunk; most írt levelet, ő is
               meg van gyalázva az ellenpárt által, miként mi; ő is dühös, elkeseredett. Pozsonyban
               mindennap találkozik az úrfival, módjában van vele beszédbe elegyedhetni, beleköthet.
               Van-e az úrfinak valami különös érzékeny oldala, melynek érintésénél elfelejtkezik
               magáról, s elhagyja magát ragadtatni indulatától? Ezt kérdezi Dabroni. Óh, van, van;
               erősen érzékeny oldala van. Meg fogjuk azt ismertetni vele. A szemtelen kölyök!
               Bűnhődni fog. Véresen fog bűnhődni! Ne búsulj. Nem fogja azt mondhatni senki, hogy
               Kőcserepyt büntetlen meggyalázta.</p>
            <p>S még ezután sokáig suttogtak e tárgyról, borzalmas, félelmetes dolgokat, miket jó
               ember kigondolni is félne. Nem gondolnak rá, hogy valaki hallgatja őket, hiszen ami
               nekik úgy fáj, fájni kell a vérükből vett vérnek is arra.</p>
            <p>Nézzétek: milyen sápadt az a leány!</p>
            <p>Az apa felkel és hozzá megy, megsimogatja szép fejét: “Milyen halavány vagy, édes
               szép gyermekem!”.</p>
            <p>Hiszen igazán, önzéstelenül csak egyedül őt szereti.</p>
            <p>A gyermek nem tehet róla, hogy olyan halovány. Hiszen azt megtiltotta magának, hogy
               remegjen, hiszen megállta, hogy fel nem sikoltott, midőn Zoltánról beszéltek, mintha
               az a hegyes kard, amiről szó volt, az ő szívébe döfött volna.</p>
            <p>– Eredj, gyermekem, a szabadba – mondják neki apja, anyja –, eredj ki lovagolni
               kissé, a friss lég meggyógyít.</p>
            <p>A leány megfogadja a szót, felnyergelteti paripáját, felveszi lovagköntösét. Milyen
               szép, milyen délceg benne! Az ablakból is utána néznek mind a ketten.</p>
            <p>Hisz csak ez az egy igaz érzésök van. Ez az egy igaz érzés, mit a vadállat éppen úgy
               nem tud magától megtagadni, mint a tanácsos úr, kinek egyéb dolga is van.</p>
            <p>A délceg amazont csak egy groom kíséri, egy parányi törpe lovász; az emberek
               köszönnek neki végig a falun: “De kár, hogy nem más leánya”.</p>
            <p>Amint az utolsó házakat elhagyták, megcsapkodta lovát Vilma, s a paripa vágtatva
               rohant vele végig az országúton. Milyen sebesen nyargal, a szél lobogtatja fátyolát,
               hosszú lovagköntösét, mégsem pirítja ki orcáját.</p>
            <p>A kísérő lovász alig bír vele érni, a kisasszony nem fárad el. Már messze elhagyták
               Kárpátfalvát, a tornyait is alig látni, s a kisasszony hátra sem tekint.</p>
            <p>A határból is kiértek, már kezdődik az a széles erdő, mely Kárpátfalvát elválasztja
               Szentirmától. Régi erdő, nagy tölgyfákkal, télen farkasok is laknak benne; a
               környékbeli uraságok nagy hajtóvadászatokat tartanak ottan.</p>
            <p>Itt megállítja lovát a kisasszony, s odaintve lovászát, leemelkedik nyergéből; a
               kantárt odaveti neki.</p>
            <p>– Jártasd a lovakat itt alá s fel; várj itt reám, mindjárt visszajövök! Elmegyek az
               erdőbe ibolyákat szedni.</p>
            <p>“Ibolyákat szedni! – gondolja magában a lovász. – Rég elmúlt már az ibolyák ideje,
               tüske van ott és haraszt.” – S aggódva tekint úrnője után, ki egyedül, senkitől sem
               kísérve tűnik el előle az erdőben.</p>
            <p>Egy gyalogút vezetett az erdőn keresztül; Vilma úgy gondolá, hogy annak a szomszéd
               falunál kell végződni, s amint a fák elfedték a lovász szemei elől, elkezdett sietni
               rajta.</p>
            <p>A hosszú öltöny, melynek uszályát kezében kellett tartania, gátolta a sietésben, a
               lovaglás miatt még egészen el volt fulladva. Különben is oly gyönge, oly erőtlen
               volt. De az iszonyat erőt adott gyönge idegeinek. Őt kell megmentenie! Csak erre
               gondolt, s nem volt szabad fáradtnak, aléltnak lennie, nem volt szabad félnie
               közelgő éjszakától, erdők sötétjétől, ismeretlen állatoktól; minden, minden más
               félelem elenyészett azon egy előtt, hogy őt meg akarják ölni.</p>
            <p>Óh, bizonyára meg fogják ölni, ha azon irtózatos emberrel összehozhatják. Zoltán oly
               büszke, oly heves; egy szó elég neki, hogy a bizonyos halál elé kiálljon, s amaz
               ember előtt egy annyitól szeretett ifjút megölni annyi, mint játék. Meg fogja őt ölni
               minden irgalom nélkül.</p>
            <p>Óh, hogy kellett sietnie. Az út oly hosszú, talán el is tévedt rajta; de nem;
               harangszó hangzik felé, szívét könnyebbnek érzi rá: az estharangszó. Még egy keveset
               kell csak sietnie, csak még odáig tartson ereje; az erdő tisztulni kezd már, a
               ritkáson keresztül meglátszanák a házak. Szentirmát látni a bokrok közől.</p>
            <p>Odább már nem mer menni. Egy kis pórleány hajtja haza a mezőről libáit, azt odahíja
               magához.</p>
            <p>A gyermek engedelmesen járul a szép úrnő elé.</p>
            <p>– Ismered-e a grófkisasszonyt? – kérdi tőle Vilma szelíden.</p>
            <p>– A Katinka kisasszonyt? Hogyne ismerném, ki ne ismerné azt?</p>
            <p>– Elvinnél hozzá egy levelet tőlem?</p>
            <p>– Akárhányat.</p>
            <p>Vilma hirtelen leült a földre, s egy levágott fatörzsön tárcájából kitépett lapra
               irónnal e sorokat jegyezte fel:</p>
            <p>“Zoltán ellen irtózatos terv van készülőben; meg akarják őt öletni. Egy Dabroni nevű
               híres vívó van ellene uszítva; ha sikerül őt vele összeveszíteni, Zoltánt megöli.
               Siessetek őt megmenteni! Adjátok tudtára, hogy kerülje azt az embert, ahol csak
               meglátja. Hozzátok el onnan; álljatok az ő és a gyilkos fegyverei közé, gátoljátok
               meg minden úton e találkozást; tegyetek akármit, hogy őt megmentsétek!”</p>
            <p>Vilma reszkető kézzel hajtá össze a levelet.</p>
            <p>– Vidd ezt Katinka kisasszonynak rögtön, ha ő nincs otthon, add a grófnénak; ha mind
               távol vannak, mondjad, hogy küldjék utánuk, mert ez sürgetős, nagyon sürgetős
               levél!</p>
            <p>A kis pórleány részvéttel nézett az úrhölgy fáradt arcára.</p>
            <p>– A kisasszony oly bágyadt, jöjjön be a mi házunkhoz; nem messze van, pihenjén
               meg.</p>
            <p>– Köszönöm, sietnem kell vissza.</p>
            <p>Észébe jutott, hogy valami jutalmat kellene adni a kisleánynak a fáradságért, akkor
               vette észre, hogy tárcáját otthon feledé. Hirtelen leszakítá kebléről smaragdos
               mellkapcsát, s odaadá neki.</p>
            <p>– Fogd ezt jutalmul, és siess! Hozzám ne jöjj többet vissza, mert én már nem leszek
               itten.</p>
            <p>A kis pórleány csodálkozva tekintett az ajándékra, amivel úgysem tudott volna mit
               csinálni, s látva, hogy az ismeretlen kisasszony ismét visszafordul az erdőbe, ő is a
               helység felé tért, s nem bírt magának semmit megmagyarázni abból, amit látott, amit
               hallott. Rögtön sietve ment a kastélyba, felkereste a kisasszonyt a kastély
               kertjében.</p>
            <p>Azt a szép rózsaarcú kisasszonyt, aki úgy mosolygott mindig, vagy akarta vagy
               sem.</p>
            <p>S hogy elcsodálkozott aztán, midőn látta, hogy amíg a levelet olvassa a szép piros
               arcú kisasszony, az ő arca is olyan halavány lesz, mint azé a másiké volt...</p>
            <p>– Édesanyám! – kiálta Katinka, visszafordulva utána jövő anyjához, s mire a levelet
               oda akarta neki nyújtani, már akkor leesett a földre, a sértő bokrok közé, a nedves
               kavicsra, élettelen, mozdulatlan.</p>
            <p>A pórleány elfutott onnan, mint aki nagy kárt tett valahol, még a smaragdos ékszert
               is elhajította magától, s midőn anyja házához visszatért, ki nem lehetett belőle
               venni, mitől ijedt meg oly nagyon.</p>
            <p>Egy óra múlva, késő este egy fedett hintó vágtatott ki a kastély udvarából négy tüzes
               paripával, melynek égő lámpásai késő éjszakai utazásra mutattak.</p>
            <p>Egészen sötét volt már az erdőben, midőn Vilma visszafelé vette útját.</p>
            <p>Miután célját elérte, miután a segélykiáltást hírül adhatá, azon erő, mely addig
               fenntartá, elhagyta egészen. A magány félelme elfoglalta lelkét, elzsibbasztá
               idegeit; érzé, mily segélytelen, mily védtelen állapotban jár itt e rengetegben,
               egyes-egyedül, amire ezelőtt nem gondolt. Az út is bizonytalanabb kezdett előtte
               lenni, mintha nem ezen jött volna. Semerre sem látott már világosságot, mindenfelé
               csak az egyforma véghetetlen erdő. Kiáltnia akart, de a félelem visszafojtotta
               szavát; egész teste roskadozott, az öltöny is nehéz volt rajta, úgy vonta valami
               lefelé, olyan szívesen kínálkoztak a nagy, mohos fatörzsökök, hogy engedje rájok
               omlani lankadt virágtermetét, hajtsa rájok forró, szédülő homlokát. Mintha a fák is
               azt susognák neki, hogy ne menjen már odább...</p>
            <p>Az országúton hagyott lovász nyugtalanul várta vissza kisasszonyát, már az alkonyat
               is leszállt, s ő még mindig nem jött elő. Kiáltozni kezdett utána. Senki sem jött elő
               szavára. Éjszaka is lett, s a kisasszony mégsem került elő.</p>
            <p>Kárpátfalván azalatt nagy ijedség volt a háznál. Hová lett az egyetlen lány? Éjszaka
               már! Lóra hirtelen minden cseléd! Fáklyákat gyújtsatok, kérdezzétek fűtől-fától,
               keressétek mindenfelé!</p>
            <p>Maga a nagyságos úr is fáklyával, lovon nyargal kétségbeesetten, amerre mondják, hogy
               leánya eltávozott.</p>
            <p>Az útfélen ott találják a lovászt a két paripával.</p>
            <p>– Hol van leányom? – kérdi reszkető ajakkal a tanácsos.</p>
            <p>– Elment régen az erdőbe virágot szedni, s nem jött vissza.</p>
            <p>– Keressétek őt! Keressétek! – kiált a megrémült apa, s nem gondolva vele, hogy
               idegen úr birtoka, amelyet embereivel felkutat, keresztül-kasul száguldja az erdőt,
               leánya nevét kiáltozva.</p>
            <p>Késő éjfél van már, midőn egy szolga megtalálja a kisasszonyt. Ott fekszik egy fa
               tövében, a zöld mohára nyugtatva fejét – némán, mozdulatlanul, halaványan.</p>
            
         </div>
         <div type="chapter">
            <head>XXI. A spadassin</head>
            <p>“Ha ti bírjátok jól nyelvvel, én bírom jól karddal. Én emelek szót ellenetek a zöld
               asztal mellett, engemet kikacagnak; de álljatok velem szembe a zöld mezőn, és akkor
               titeket, fogadom, megsiratnak. Ti csak lármázni tudtok addig, amíg valaki tőletek
               megijed, de háttal mentek kifelé, ha egyszer valaki jól szemeitekbe néz. Hősök
               vagytok mindnyájan szájjal, de elsápadtok egy kivont kard előtt. Ti finom élceket
               szórtok ellenem, én nyílt gorombaságokat adok értök vissza. Száz meg száz ember
               bömböl ellenem: Le vele! Én szétnézek, és akire ránéztem, elhallgat. Úgy haragusznak
               rám, ha lehetne, elvesztenének egy kanál vízben; pedig tudhatják hol lakom, nem
               tagadom el szállásomat; mindenki számára otthon vagyok, s minden nyelven megértem a
               hozzám intézett szót. Pedig engemet nem mártott az édesanyám sarkam hegyéig a
               Léthébe, hogy sérthetetlen legyek, én nem születtem burokban, hogy ne fogjon a
               fegyver, sem amulettot nem hordok a nyakamban, mely a golyótól megőriz. És mégis úgy
               állok közöttetek, mint az oszlop. Magam kezdem szégyellni magamat, hogy az összes
               magyar nemességben nem akad egy férfi, akinek bátorsága volna szavaiért helyt is
               állni.”</p>
            <p>Ilyen és még ilyenebb beszédeket lehetett hallani mindennap a pozsonyi nyilvános
               helyeken, hol az akkori politikai élet hírhedett férfiai szoktak összegyűlni, amaz
               általunk már bevezetett és Tarnaváry által kivezetett egyéniség szájából, kit mi
               kármin és ultramarin arcáról s Dabroni névről ismerünk.</p>
            <p>Jól tudta mindenki, hogy kivel van dolga! Egy rabiátus renommista, kit
               keresztül-kasul kergettek már egész Európában lovagias vértettei miatt, s ki most
               azért ül itt, hogy mint a veszett állat a düh vak ösztönétől vezetve, másokat
               összemarjon.</p>
            <p>A szabadelvű párt első megjelenésénél visszautasította, s a konzervatívek nem tartják
               szerencsének, hogy hozzájok szegődött, mert többet árt elveiknek, mint használ;
               veszekedő hevessége miatt nem lehet miatta tanácskozni, kénytelenek konferenciákkal
               elbúni előle; semmire rá nem vehető, semmi tekintélyt nem tisztel, az ülésekben
               minden kérdést túlhajt, s emiatt a legkellemetlenebb szövetséges, aminőt csak
               képzelni lehet.</p>
            <p>Nyilvános hetvenkedéseit jól tudja mindenki, s iparkodik őt, amennyire lehet,
               kerülni. Az embernek nagy előnye van e tekintetben mindenki felett. Aki egész
               életében egyebet sem tett, mint örökké magánviadalokban gyakorolta magát, aki saját
               életével annyit sem törődik, mint egy elvetett szivarcsutakkal, akit semmi emberi
               érzéshez hasonló nem háborgatott soha, aki büszkeségét helyezi abban, hogy saját
               magát sem becsüli többre egy kósza vadállatnál, melyet ha valahol az erdőben lelőnek,
               senkinek sem szükség rajta sajnálkozni; az ilyen emberrel senki sem állítja örömest
               magát szembe, hanem inkább kikerülik, hadd menjen másfelé, s okosságnak tartják nem
               állni útjába.</p>
            <p>E kihívó magaviselet azonban annál tűrhetlenebbé kezdett válni, minél hevesebbek,
               minél ingerültebbek lettek az országház termeibeni viták. A fiatalság dühöngött,
               forrongott; egy alkalommal Dabroni a beszédjére zajgó karzatot tömegestül gyávának
               nevezte; a megsértettek összecsoportosultak járatos kávéházukban, dikciókat,
               határozatokat tartottak a meggyalázó ellen, s midőn a legjobban fel voltak a
               kölcsönös hevülés által tüzelve, akkor lépett be a kávéházba Dabroni, s gúnyosan
               mosolyogva foglalt helyet egy asztal mellett, mintha azt kérdené a nemes ifjúságtól:
               “Zavarom önöket talán?”.</p>
            <p>Ezt a szégyent nem lehetett tűrni tovább. Egyike a legismertebb ifjú szónokoknak
               felhevült arccal lépett hozzá, s felszólítá a dühöncöt, hogy hagyja el azt a termet
               szépszerével, mert itt senkinek sem tetszik az ábrázatja.</p>
            <p>Dabroni hideg, kárörvendő önbizalommal kelt föl, s kérte a felszólítót, hogy legyen
               szíves őt szállása és honléte adataival megismertetni.</p>
            <p>Az ifjú szónok odaveté eléje látogatójegyét, melyet Dabroni büszke mosolygással
               dugott keblébe, s azzal meghajtá magát, és eltávozott.</p>
            <p>A felszólító ifjú hevesen kérkedett még azután társai előtt, hogy mint fogja ő
               megtanítani becsületre ezt a mangeur des petits enfants-t, ezt a
               kisgyermek-nyeldesőt, ezt a hetvenkedő Bramarbast! Úgy meg fogja őt vagdalni, hogy
               maga sem ismer többé magára.</p>
            <p>Két napig azután egyébről sem beszéltek, mint a bekövetkezendő párbajról, mely
               Dabroni és a fiatal ellenzéki szónok között ez s ez napon korán reggel véghez menend;
               úgy beszéltek arról előre, mint valami nagy operai előadásról, melyet az érdekeltek
               mentül inkább köztudomásra akarnak juttatni.</p>
            <p>A fiatal ellenzéki szónoknak jámbor, öreg anyja volt, ki meghallva egyetlen
               gyermekének e vakmerő vállalatát, nem késett rögtön hozzá rohanni, s addig sírt,
               addig könyörgött előtte, míg az ifjú egészen meglágyult anyja könnyeitől; az ő
               kétségbeesett arca mellett elfeledé társai túlzott várakozásait, az ő jajszavától nem
               hallhatá ellenfeleinek és minden ismerősének gúnyhahotáját.</p>
            <p>“Elmegyünk innen, fiam – monda a jó aggnő, átkarolva egyetlen gyermekét –, oda, ahova
               hír sem jön a világból, ott fogunk elfeledve élni, ahol senki sem beszél rólad,
               egyedül én, akinek te mindene vagy.”</p>
            <p>Az ifjú ingadozott, elveszté önakaratát, s végre beleegyezett, hogy anyjával még azon
               éjszakán elhagyja Pozsonyt, melynek reggelén meg kellett volna vínia Dabronival.</p>
            <p>Az ifjú szónokról nem is lehetett többé hallani semmit. Valószínű, hogy igen boldog
               ember lett belőle, s fogott rajta a szerető anya áldása.</p>
            <p>De Pozsonyban lett gúnykacaj, midőn a határozott órában segédei nála nélkül jelentek
               meg a küzdtéren, szégyenpironsággal tudatva, hogy társuk véletlenül eltávozott.</p>
            <p>Mily hahota támadt belőle.</p>
            <p>“Íme, ilyenek a ti bajnokaitok! Ilyenek vagytok ti mind! Vitézkedtek nyelvvel,
               szóval, s csak olyan vitézek vagytok, mint amilyen hazafiak!”</p>
            <p>Ez örökös gúnyt kellett minduntalan hallaniok a leghatározottabb jellemű férfiaknak;
               a tömeg előtt mindig ezzel lőnek megalázva, legszilárdabb álláspontjaikon mindig e
               vád tette őket megalázottakká úgy, hogy végre nem volt más szabadulás e kínzó
               ingerkedések közől, mint a legbátrabbaknak előlépni a jók java közől, s vagy leverni
               ezt a dühödt embert, vagy megmutatni neki, hogy nem félnek általa megöletni.</p>
            <p>Hisz ő is éppen csak ezt akarta.</p>
            <p>Az akkori politikai világ első kedvencei között emlegeté az ifjú Kárpáthyt, kiben a
               honfierények példányát bámulta ifjú és öreg, kit pártfelei szerettek, ellenei
               becsülének, a nők imádtak. Olyan lélek, aminő alak; szív és arc egyaránt nemes.
               Mindenki azt mondja: “Nagy jövendője van”...</p>
            <p>Milyen gyönyörűség volna ezt a szép, ezt az imádott gyermeket, aki oly boldog, mint
               nemes, és oly okos, mint szép, akinek olyan nagy jövendőt ígérnek – egy ostoba
               karddal ledöfni! Lelőni onnan, mikor legjobban bámulják!...</p>
            <p>Sehol sem találkozhatni vele, mert ő nem keresi a léha társaságokat, csak
               választottjaival jő össze. De van nyilvános élete: a zöld asztalnál mégis rá lehet
               találni. Jön alkalom, midőn egy fontos kérdés megvitatásánál elhagyják az alsó tábla
               főnemesi tagjai székeiket, hogy a felső táblánál foglaljanak helyet. Ide Dabroninak
               is bejárása van. Születése által neki is jutott egy szék az ország legfelső
               törvényhozóinak zöld asztalánál. Itt nem kérdik tőle: van-e esze, hivatása, szilárd
               jelleme? Még azt sem kérdik: tud-e magyarul? Elég, hogy címere van.</p>
            <p>Ez éppen szép alkalom most; a karzatokon a legdíszesebb nép. Mindkét párt hősei
               remekelnek eszes, lelkesítő szónoklatokban; a hallgatók éljenzése szaporítja a
               hatást.</p>
            <p>A véletlen úgy hozta, hogy Szentirmay után Zoltán íratta fel magát a szónokok közé.
               Dabroni sietett az elnökhez, utánok iratni nevét.</p>
            <p>Azt sem tudta jóformán, mi lesz a megvitatandó tárgy, azt pedig éppen nem, hogy a
               megelőző két férfi mit fog beszélni; de hogy ő mit felelend nekik, arra már előre
               készen volt, fel is jegyezte előre magának egy széles papírra, s az egész ülés
               folyama alatt újra meg újra átolvasta azt, hogy minden szót aszerint mondjon.</p>
            <p>Midőn Zoltán helyét visszafoglalá, midőn az éljenzés lecsillapult, felállt a bajvívó,
               s gúnyos arcát Zoltánra szegezve, hozzá intézte szávait.</p>
            <p>– Minő különös az, hogy az előttem szólt két úr szavai rendesen úgy összhangzanak
               egymással, mintha különösen megegyeztek volna benne. Én nem kutatom, mi gyöngéd
               összeköttetés csatolja egymáshoz a két urat a magánéletben, de bárki előtt is méltán
               feltűnhetik azon fiúi ragaszkodás, mellyel Kárpáthy úr eszmejárása a nemes grófét
               követi...</p>
            <p>Mit beszélt, mit nem beszélt még aztán Dabroni, azt hallani sem lehetett többé a rá
               támadt zajtól, csak azt látta minden ember, mint halványul el Zoltán, mint kel föl
               helyéből oly fehéren, mint egy halott, s szótlanul, visszatorlástalan, elhagyja a
               termet rögtön.</p>
            <p>A tanácsterem reszketett a karzatok dühös tombolásától.</p>
            <p>Ekkor Miklós báró felállt, és nem várva be, míg csendesség lesz, az egész zaj fölött
               uralkodó szóval dörgé:</p>
            <p>– Én felszólítom a rendeket és a hallgatókat, hogy a szónok iránti megvetésöket
               szavazzák meg egy néma hallgatásban. Egyszerre olyan csöndesség lett, mint a sírban.
               Ez meg volt szavazva.</p>
            <p>Dabroni arca pedig a siker dicsőségétől ragyogott, mint akinek a polgárkoszorút
               sikerült elnyerni.</p>
            <p>Szentirmay semmi hatást sem mutatott arcán; ő tökéletesen tudott indulatain
               uralkodni.</p>
            <p>Jól tudá, hogy Zoltán miért távozott el; előre sejtette azt. Meg kellett előznie az
               ifjút. Meggátolni őt abban, amit teendő volt, helytelen és kivihetlen eszme lett
               volna, de megelőzni lehetséges.</p>
            <p>Két ifjú mágnás ült Rudolf mellett, azoknak halkan, egykedvűleg odasúgá:</p>
            <p>– Legyetek szívesek ülés után velem jönni!</p>
            <p>Szívesen ígérkezett mind a kettő.</p>
            <p>Amint az ülésnek vége lett, Rudolf rögtön kocsijára ült két meghívott társával
               együtt, s hajtatott Dabroni szállására.</p>
            <p>Az még akkor nem volt otthon.</p>
            <p>Rudolf és barátai helyet foglaltak szobájában, s rá vártak, míg megjön.</p>
            <p>Nemsokára hallatszott, amint fütyölve jött fel a lépcsőkön, s feltett kalappal lépett
               be termébe.</p>
            <p>Némely embernek tetszik az, hogy – odahaza úgy érezheti magát, mintha kocsmában
               volna.</p>
            <p>Rudolf sietett vele elvégezni dolgát.</p>
            <p>– Önnek szándéka volt engem megsérteni – szólt hozzá egész nyugalommal.</p>
            <p>– Úgy hiszem – viszonza a brávó –, hogy nem önt volt szándékomban megsérteni, hanem
               más valakit.</p>
            <p>– Tudom. Nálamnál gyöngébb embert.</p>
            <p>– Úgy tetszik, mintha ön féltené őt.</p>
            <p>– Az meglehet. Úgy hiszem, hogy én megelőztem őt.</p>
            <p>– Nem tagadom. Ámbár bizonyosan tudom, hogy ő is fel fog keresni.</p>
            <p>– Az kétségtelen. Hanem már én egyszer megelőztem. Mikor van önnek üres ideje?</p>
            <p>– Akár holnap.</p>
            <p>– Elébb nem?</p>
            <p>– Délután nem divat ily ügyeket elintézni.</p>
            <p>– Tehát ön nem találkozhatik reggelnél elébb velem?</p>
            <p>– Becsületemre mondom, senkivel sem.</p>
            <p>– Melyik önnél a legkorábbi óra?</p>
            <p>– Hat, reggel. Elébb nem öltözöm.</p>
            <p>– Jó. A többit lesz ön szíves elintézni segédeimmel.</p>
            <p>Rudolf azzal eltávozott, a többit társaira bízva, kik a találkozás helyét és a
               fegyvernemet egymás között elvégezik.</p>
            <p>Alig távoztak el, midőn két új látogató jelent meg Dabroninál. Zoltán küldöttei
               voltak.</p>
            <p>Egy kis találkozásra hívták meg a dunai ligetbe, másnap hat órára.</p>
            <p>– Lehetetlen korábban szolgálnom önöket nyolc óránál – felelt Dabroni –, el vagyok
               foglalva becsületbeli dologgal. Ha azt végeztem, legfeljebb nyolc órakor
               parancsolatjokra állok.</p>
            <p>Megegyeztek a nyolc órai határidőben.</p>
            <p>Tehát mind a kettőt egymás után!</p>
            <p>A spadassin örült, táncolt jókedvében; egymás után mind a kettő, két lövésre két
               madarat.</p>
            <p>Újra csengettek szobája ajtaján.</p>
            <p>– Tán még egy harmadik is jő?</p>
            <p>Miklós báró nyitott be hozzá.</p>
            <p>– Fráter! – kezdé, nem is üdvözölve Dabronit a báró. – Azt tudod jól, hogy te egy
               alávaló fickó vagy, s én csak azt bánom nagyon, hogy még eddig ki nem vertelek innen.
               Ma aztán betelt a mértéked, és én azt mondom, hogy ne tovább! – Te meg vagy
               bolondulva saját bámulatodban, s azt hiszed, hogy az emberek félnek tőled, azért,
               hogy utálnak. Ezt a hitedet egy kissé meg kell már ingatni. Ha teneked tetszik a
               gyilkos szerepe, énnekem meg tetszik a bakóé, s ha te az ésszel vívott
               tanácskozmányokba mindig a kardodat veted, illő, hogy akadjon valaki, ki egyszer már
               azt a hátadhoz verje. Reménylem, hogy ahova hívlak, ott leszesz.</p>
            <p>– Avec plaisir – sietett mondani a spadassin; neki az gyönyörűség volt.</p>
            <p>– Korán hajnalban.</p>
            <p>– Csak ezt nem tehetem. Hat órakor találkám van, és nyolckor ismét.</p>
            <p>Miklós haragosan dobbantott lábával.</p>
            <p>– Ördög vigyen el! Nem tart az olyan soká. Hat és nyolc között még két óra idő van,
               hétkor vagy eljössz, vagy itt várlak a kapudban, s erővel viszlek el magammal.</p>
            <p>– Oly sürgetős?</p>
            <p>– Igen, oly sürgetős. Mert ha hosszú időt adok, meg találja tudni a főlovászmester, s
               megakadályozza a találkozást. Nekem sietés kell.</p>
            <p>– Kitől tudná meg? – szólt Dabroni. – Nekem nincs öreg anyám...</p>
            <p>Ez gúnyos célzás volt a párbaj elől megszöktetett fiatalemberre.</p>
            <p>Miklós báró igen drasztikus feleletet adott rá:</p>
            <p>– Fráter, te szeretsz kifogásokat tenni, midőn találkozókra hívnak, ha ezt tudom,
               korbácsot hozok magammal és tanúkat.</p>
            <p>– Elég! – kiálta fel bőszülten Dabroni. – Hét órakor jelen vagyok. Küldheted tanúidat
               mindjárt!</p>
            <p>– El ne késd az időt! – szólt a báró, hátat fordítva neki, s markába tört az ajtó
               kilincse, midőn azt kinyitotta.</p>
            <p>Dabroni pedig ugrált és fütyölt örömében, és sipkáját hajigálta fölfelé, és
               felragadva a szegletből egy vítőrt, úgy megvívott vele egymagában, mintha minden
               döféssel egy-egy köztiszteletre méltó bajnokát a közvéleménynek szúrná szívén
               keresztül. Rudolf az utcán találkozott még Zoltánnal.</p>
            <p>Amint egymást megpillanták, elébb úgy tetszett, mintha megdöbbentek volna, azután
               pedig jókedvvel siettek egymást üdvözölni.</p>
            <p>Milyen jókedvű, milyen kedélyes iparkodott lenni mind a kettő. Karon fogták egymást,
               s végigsétáltak Pozsony utcáin, le és fel a Duna-parton; mennyi tréfás beszélni
               valójok volt ezalatt! Apróságok, útbaeső csekélységek mennyire érdekelték őket;
               lehetett felőlük beszédet kezdeni, hosszú, közönyös beszédet.</p>
            <p>Ebéd ideje is volt már, valóban észre lehetett venni; az órák ötre jártak délután;
               milyen tréfás dolog az, hogy ezt ők nem vették észre a nagy beszélgetés közben.</p>
            <p>Rudolf meghívta Zoltánt, hogy ebédeljen ma őnála. Ő elfogadta szívesen, úgyis oly
               régen ebédeltek együtt.</p>
            <p>Ismét karöltve, vidáman visszatértek Rudolf szállására; felsiettek a lépcsőkön, oly
               gyorsan, mintha fogadásból tennék: “Ki hamarább odaér”?</p>
            <p>Zoltán elébb nyitotta ki az ajtót, de mégis Rudolfot akará előrebocsátani. Rudolf
               ellenkezett, hogy ő itthon van; Zoltán azt állítá, hogy ő is itthon van, amiből nagy
               nevetség lett.</p>
            <p>Amint így kacagva belépnek, egyszerre megdöbben mind a kettő.</p>
            <p>Az előszobában hölgyi felsőruhák voltak lerakva, minőket utazók szoktak levetni.</p>
            <p>– Ki van itt? – kérdé Rudolf elősiető cselédjétől.</p>
            <p>– A nagyságos grófné és a kisasszony.</p>
            <p>– Nőm és leányom.</p>
            <p>Hogy elsápadt egyszerre mind a két férfi!</p>
            <p>Mint akit valami nagy bűnös tetten kapnak. Egy percig nem tudtak mit szólani.</p>
            <p>Rudolf hamarább magához tért.</p>
            <p>– No, az ugyan különös, hogy mi így meg vagyunk lepetve – szólt tréfás mosollyal –,
               ahelyett, hogy örülnénk, úgy nézünk, mint akik megijedtek.</p>
            <p>Azzal megragadá Zoltán kezét, s vidám arccal vitte őt magával szobáiba.</p>
            <p>A legelső ajtónyitásnál mind a két hölgy nyakában volt Rudolfnak.</p>
            <p>Sírt mind a kettő, szótlanul, keservesen.</p>
            <p>– Mi bajotok? – kérdé Rudolf csodálkozva. – Mi történt veletek? Miért jöttetek ily
               hamar utánunk? Mi csak egy hónap múlva vártunk. Azt hittétek, ugye, hogy meg fogtok
               bennünket lepni valami tiltott kalandon, valami hűtlenségi csínyen? De hát
               örömötökben sírtok-e így?</p>
            <p>– Nem, nem – szólt Flóra –, nézd ezt a levelet!</p>
            <p>És azzal átadá Rudolfnak a titkos tudósítást Kőcserepy leányától.</p>
            <p>Rudolf végigolvasá azt, és elmosolyodott rajta.</p>
            <p>– Hát ennek köszönhetjük, hogy ily jókor látunk benneteket? Óh, mi kedves bohók
               vagytok ti. Nesze, Zoltán, olvasd!</p>
            <p>Zoltán is elolvasá az iratot, és ő is nevetett rajta.</p>
            <p>Katinka úgy intette őt, félig sírva, félig haragosan, hogy minek nevet, mikor ők már
               három nap óta kétségbe vannak esve emiatt.</p>
            <p>Igazán kétségbeesve? Óh, azért a gyöngéd vallomásért százszor össze kell csókolni azt
               a gyöngéd, remegő kezecskét, azt a testvéri kezecskét.</p>
            <p>– Tehát te remegtél miattam? Te féltettél engem? Nem szeretnéd, ha elvesznék?</p>
            <p>Erre a szóra ismét újra kellett kezdeni a sírást.</p>
            <p>A két férfi kénytelen volt még jobban nevetni.</p>
            <p>– Ezek a bohók azt képzelik, hogy itt Pozsonyban csak úgy lövöldözik le az embereket,
               mint a madarat – monda Rudolf kötekedve, s összeölelgeté kedves szép nejét.</p>
            <p>Katinka ellenben elfordult Zoltántól, s úgy haragudott rá, hogy olyan könnyen tudja
               venni a dolgot.</p>
            <p>– De hát, kedves kicsikém, azt képzeled-e, hogy engem minden bohó embernek módjában
               van, hírem, tudtom nélkül megölni? De abba még én is beleszólnék. Nem láttál-e még
               soha lőni, vívni? Hát félek én valakitől? És éppen egy ilyen szájhőstől, amilyennel a
               te titkos tudósítód összehoz. Egy ilyen ügyetlen ember, akit mindenünnen kidobnak,
               elvernek, s aki csak dicsekedni tud, s legfeljebb olyan emberekkel köt ki, mint
               Tarnaváry bátyánk, akikről tudja, hogy nem értenek a kardhoz.</p>
            <p>Rudolf is segített ez eszmét bővíteni.</p>
            <p>– Az igaz, hogy gyönyörű hidalgóval rémítettek meg benneteket.</p>
            <p>– Valódi Don Quijote de la Mancha.</p>
            <p>– Egy gyermekijesztő Bramarbas, akinek a gyávasága példabeszéd.</p>
            <p>– Ez pompás tréfa volt akárkitől.</p>
            <p>– Hihetőleg valami szenvedő lovag műve lehet – szólt Rudolf, tréfásan karolva át szép
               neje karcsú derekát, s édes csókot nyomva annak szép piros arcára –, valami szenvedő
               lovagé, akinek az imádottja nagyon sokat kacsingathatott ránk a színházban vagy a
               termekben, s aki azáltal hitt bennünket imádottja előtt népszerűtlenné tenni, hogy
               titeket iderendelt.</p>
            <p>A két hölgy végre maga is mulatságosnak találta ez esetet, hogy el hagyta magát
               csábítani a férfiak jókedvétől, s abban egyeztek meg kölcsönösen, hogy akármint
               történt, nagyon jól ütött ki, hogy ők hamarább eljöttek egy hónappal a várt időnél,
               mármost nem is maradnak el Rudolftól egy napra sem többé.</p>
            <p>– De már holnapig mégis el kell maradnotok – szólt Rudolf jókedvűen –, mert itt az
               sincs, ahova letelepedjetek. Elébb rendbe kell hozatnom szállástokat, tehát reggelig
               csak vándoroljatok át Szenczyékhez, ők úgyis nagyon egyedül vannak; majd holnap
               azután hozzám költözhettek.</p>
            <p>Ez igen természetes volt. Hiszen ez oly rövid idő.</p>
            <p>A pitvarnok azonban jelenté, hogy fel van hordva az ebéd. Rudolfnak ki kellett
               menteni magát. Biz azt nem az ő szakácsa főzte, csak a kaszinóból szokta hozatni,
               hanem ami tán az ételek választékosságából elmaradt, azt kipótolá a viszontlátás édes
               öröme, egy-egy gyöngéd kézszorítás, egy tekintet több élvet ad az istenek minden
               olympi lakomáinál. Estig az asztalnál ült a kis család, vígan tréfálózva, enyelegve.
               Zoltán ma kifogyhatlan volt az elménckedésben.</p>
            <p>– Hogy féltettünk titeket – szólt Flóra, gyöngéden odasimulva férje átölelt karjához
               –, mikor távol voltunk tőletek; az ember olyankor a legnagyobb veszélyt is elhiszi
               azokról, akiket szeret.</p>
            <p>Szegény asszony! És amidőn a legnagyobb veszélyben voltak azok, kiket szeret, oly
               nyugodtan, oly aggodalomtalan hajtá le fejét az egyik keblére, s nézett mosolyogva a
               másikra.</p>
            <p>Azok poharat koccintottak szeretteik egészségére. Éljenek azok sokáig, és legyenek
               boldogok!</p>
            <p>Soká nem lehetett fennmaradni; a hölgyek fáradtak voltak a sietős út miatt,
               nyugalomra volt szükségök. Zoltán magára vállalta, hogy őket elkísérje
               Szenczyékig.</p>
            <p>– Holnap reggel hét órakor jöjj szállásomra – szólt Rudolf Zoltánhoz –, valami
               dolgunk lesz együtt.</p>
            <p>– Hét órakor? – monda Zoltán meggondolkozva. – Eljöhetek.</p>
            <p>– Ah, ti oly korán keltek fel? – kérdé Flóra.</p>
            <p>– Megszoktuk falusi életünkben – tréfálózék Rudolf, és nejét és gyermekét
               megcsókolva, megszorítá Zoltán kezét is, és amidőn ilyen vígan enyelegve kezet
               szorítottak, az egyik gondolta magában: “Jó barát, holnap megbosszullak!”, a másik
               pedig gondolá: “Kedves gyermek, holnap megelőzlek”!</p>
            <p>Zoltán kétfelől karjára fűzé a két hölgyet, s készakarva kerülőt tett velök, hogy
               mentül tovább együtt lehessenek; milyen boldog lehetett!</p>
            <p>Hallhatá, érezheté, mennyire szerettetik; nem volt előtte titok, sőt hit és való,
               hogy egy drága szívet bír, mely gazdag szerelemben és hűségben, s azt tőle senki el
               nem rabolhatja ez életben.</p>
            <p>Ez életben!</p>
            <p>Még Szenczyékhez is fel kellett mennie velök, még ott is végig kellett hallgatnia,
               mennyire féltve, mennyire szeretve van; midőn elbúcsúzott onnan, a legkedvesebb
               mosolygás a világon kísérte ki, s a legédesebb hang kérte, hogy holnap reggel tíz
               órakor jöjjön el értök, őket Rudolfhoz vezetendő.</p>
            <p>Holnap reggel tíz órakor! Elhozza-e ezt az órát az ő számára a holnap?</p>
            <p> Hetet ütött pontban az óra, midőn Zoltán Szentirmay ajtaján csöngetett.</p>
            <p>Hallotta ő a hat órát is ütni és az ötöt is és éjfél után minden órát. Még a nyolcat
               is meg fogja hallani.</p>
            <p>A pitvarnok nyitotta ki az ajtót, s kérte Zoltánt, hogy csendesen lépjen, mert a
               gróffal szerencsétlenség történt.</p>
            <p>Zoltán a földet érzé emelkedni lábai alatt.</p>
            <p>– Mi történt? – kérdezé reszketve.</p>
            <p>– A gróf korán reggel kikocsikázott, nem vette észre, hogy zekéje oldalzsebében egy
               töltött pisztoly volt, s amint a lovak megbokrosodtak, ő kiugrott, a pisztoly
               véletlenül a kerékhez csapódva elsült, s a grófot megsebesítette.</p>
            <p>– Veszélyesen?</p>
            <p>– Talán nem.</p>
            <p>Zoltán értette a többit. Rudolf megelőzte őt a párbajban, és meglövetett; egy
               pillanat múlva ott térdelt ágya előtt.</p>
            <p>A szobában nem volt Rudolfon kívül más, mint az orvos.</p>
            <p>A véres öltönyök oda voltak levetve a pamlagra.</p>
            <p>A gróf arca most is ugyanazon nyugalmas kifejezéssel bírt, mely mindig sajátja volt.
               Halk, de töretlen hangon kérte orvosát, hogy engedje egy pillanatra Zoltánnal
               maradni.</p>
            <p>– Kedves Zoltán – szólt a sebesült az előtte térdelő ifjúhoz –, én veszélyesen meg
               vagyok sebesülve, még fél óráig öntudatomnál vagyok, azután beáll a láz, és másik
               félóra múlva nem élek. Hogy miért történt ez? Azt te jól tudod, de sohasem fogod
               senkinek mondani. Véletlen szerencsétlenség ölt meg, ezt mondd családomnak. Ezzel a
               halállal tartozom neked, tartozom azoknak, kik téged szeretnek ezen a világon és a
               másikon. Aki engem megölt, most emiatt kénytelen elhagyni ezt az országot, s te
               többet fel nem találod őt. Amott asztalomon van egy hozzád címezett boríték, azt vedd
               magadhoz, és majd ha nyugodt óráidban leszesz, bontsd fel és olvasd el; két levél van
               abban, az egyiket én írtam, a másikat édesanyád, mindketten halálunk órája előtt,
               annak előérzetében; mindkettő halállal hitelesített. E két irat meg fogja veled
               tudatni, hogy nincs okod pirulni, midőn emlékeinkre gondolsz, e két irat megnyugtatja
               lelkedet, ha volna annak még gyanúja a halottak iránt.</p>
            <p>A tóduló vér meggátolá Rudolfot a további beszédben, pedig csak lassan, suttogva
               szólt. Zoltán az orvost akará szólítani, hanem Rudolf kezével intett neki, hogy
               maradjon. Minek volna pazarlani az időt?</p>
            <p>Perc múlva ismét beszélhetett.</p>
            <p>– Egy kérésem van hozzád. Hogy e szörnyű mesének vége szakadjon, hogy meg legyen az
               cáfolva örökre a világ előtt, vedd nőül leányomat. Ez el fogja hallgattatni az
               átkozott vádat...</p>
            <p>Az ifjú úgy zokogott, hogy nem tudott egy szót is felelni.</p>
            <p>– Igérd meg nekem, hogy szeretni fogod őt!</p>
            <p>A néma kézszorítás felelé az igent.</p>
            <p>– Ígérd meg, hogy semmire sem gondolsz egyébre, mint hogy őt boldogítani fogod.</p>
            <p>A még erősebben szorító kéz azt látszott mondani: “Igen; hanem elébb bosszút állok
               érted!”</p>
            <p>– Ez ígérettel tartozol az én becsületemnek és az ő szerető szívének.</p>
            <p>A haldokló szívét jobban nyomta a halál kezénél az a gondolat, hogy Zoltán is
               találkozni fog amaz iszonyú emberrel, hogy fel fogja őt futtában is keresni, vagy rá
               talál várni az, s vakmerően megjelenik a kitűzött órán még egy áldozatra. Azért
               követelte ez ígéretet oly nagyon.</p>
            <p>– Most küldj el családomért! Te maradj mellettem!</p>
            <p>Néhány perc múlva ott voltak a haldokló ágya előtt mind a hárman.</p>
            <p>Rudolf már nem tudott szólni, csak mosolyogni tudott még reájok.</p>
            <p>Flóra nem hiheté, nem volt képes a gondolatot befogadni, hogy Rudolf meghaljon; még
               tegnap oly kedves, oly vidám, és ma halott. Ez lehetetlen. Ily irtózat nem
               történhetik meg a világban. Nem is tudott sírni, egy könnycsepp nem jött ki szeméből.
               Tréfa ez, álom ez, hazugság e látvány? Érzékei csalják.</p>
            <p>Rudolf odaszorítá halvány ajkaihoz a kedves nő kezét. Ah, ne tréfálj, szökjél fel
               ágyadból, nevess, kacagj, mondd, hogy enyelegtél velök, hogy meg akartad őket
               kínzani, hisz az lehetetlen, hogy te meghalj. Ne tagadtasd meg az Istent!...</p>
            <p>Hanem a két gyermek úgy zokog.</p>
            <p>Hát ők hiszik, hogy ő meg fog halni? Rudolf odavonja magához kezeiket, s egymásba
               teszi azokat, úgy szorítja össze mind a kettőt.</p>
            <p>A másik kezével Flóráét szorítja kebléhez, s olyan édesen, olyan mosolyogva tekint
               reá.</p>
            <p>Ezek a szép mosolygó szemek úgy megtörnek, úgy elhomályosulnak lassankint, ez a deli
               arc úgy elsápad, elfehérül, és a nő azt képzeli, hogy az ő szemei homályosulnak el,
               az ő arca lesz halavány.</p>
            <p>Egyszerre lecsúszik mind a két gyöngéden szorító kéz, s erőtlenül esik le a
               párnára.</p>
            <p>– Anyám, anyám! – sikolt kétségbeesetten a leány, Flórát átkarolva; az pedig hidegen,
               aléltan rogyik le keblére, nem a könny, hanem a nehéz gyötrelem hideg verítéke csorog
               alá arcán.</p>
            <p>Zoltán csengetésére megjelennek a cselédek, jön az orvos is. A két hölgyet el kell
               távolítani innen. Rudolfnak nincs többé szava hozzájok. Rudolf arca nem mosolyg többé
               senkire.</p>
            <p>Milyen rövid a halál útja...</p>
            <p>Az óra háromnegyedet üt nyolcra. Zoltán halkan kérdi az orvostól:</p>
            <p>– A golyót kivették-e a sebből?</p>
            <p>– Itt van az – szól az orvos –, a mellén bement, és kijött a hátán.</p>
            <p>Zoltán elveszi a golyót, és zsebébe rejti. Ugyanazt magát fogja visszaküldeni a
               gyilkosnak.</p>
            <p>Az idő már közel, sietni kell; még egyszer megcsókolja Rudolf hideg arcát, s anélkül,
               hogy kedvesét megölelné, sietve elhagyja a házat.</p>
            <p>Hátha az üdvösség maga várna reá, nem hagyná-e azt el, hogy felkeresse azt az embert,
               aki Rudolfot megölte!</p>
            <p>Alant bérkocsija vár reá.</p>
            <p>– Sietve hajts! Tíz perc alatt a ligetben legyünk!</p>
            <p> Kőcserepy leánya beteg; nehéz lázbeteg.</p>
            <p>Napok óta nincs senkinek nyugta a háznál; egyik orvos a másikat váltja fel. Senki sem
               találja el valóban, mi a kór oka. Egyik forrólázhoz sejt, másik ifjúkori vérforgásnak
               tulajdonítja a kiismerhetlen bajt, harmadik himlőt gyanít. Beszélnek-e valaha az
               orvos előtt arról, hogy a lélek is fáj?</p>
            <p>A beteg nem tűrhet senkit maga előtt, egyedül a vak leánykát. Néha olyan okosan
               beszél, máskor meg összezavar mindent. Egyszer az üres szobában is embereket lát,
               akik nincsenek jelen; másszor a jelenlevőket sem látja, s a puszta erdőről beszél,
               melyben eltévedt.</p>
            <p>Egy reggelen odaszólítja vak ápolónéját.</p>
            <p>– Add ide ruháimat, felöltözöm!</p>
            <p>Liza nem meri azt magától tenni, hanem elküldi az ott levő cselédet, hogy kérdje meg
               a nagyságos asszonytól, szabad-e az. Eveline rögtön siet oda. Már akkor Vilma
               öltözködik; felveszi ruháit, cipőcskéit felhúzza. Egész teste reszket, mint a
               nyárfalevél.</p>
            <p>– Hová akarsz menni? – kérdi tőle Eveline. – Az orvos megtiltotta, hogy fölkelj. Mit
               akarsz?</p>
            <p>A leány arca, vadul elpirul, sötéten ránéz anyjára, és öltözködik tovább.</p>
            <p>Eveline szigorúbb akar lenni; keményebb hangon kérdezi:</p>
            <p>– Miért öltözöl?</p>
            <p>A leány egészen elváltozott hangon felel:</p>
            <p>– Mert meg akarom őt menteni.</p>
            <p>– Mit megmenteni?</p>
            <p>– Megmenteni őt, hogy meg ne öljék.</p>
            <p>– Kit meg ne öljenek? – kérdi Eveline elcsodálkozva.</p>
            <p>– Kit? Kit? – szólt a beteg kigyulladt arccal. – Mintha nem tudnátok! Hiszen ti
               akarjátok őt megöletni. Ti! Ti!</p>
            <p>És rámutatott anyjára reszkető kezével.</p>
            <p>– Gyermekem, Vilma! – kiálta ijedten Eveline, s odafutott hozzá.</p>
            <p>– Ne nyúlj hozzám! Ne nyúlj hozzám! Ti meg akarjátok őt öletni. De én nem engedem,
               nem engedem meg.</p>
            <p>– Miről beszélsz, gyermekem, én leányom? Kedves gyermekem, térj magadhoz!</p>
            <p>– Miért akarjátok eltagadni; hát nem hallom talán a kardcsattogást? Hát nem hallom,
               hogy verekszenek az erdőben, hogy csattognak a kardjaik. Óh, Zoltán, Zoltán,
               megálljatok! Én jövök. Odarohanok közéjök, kardvasaik közé. Engem öljetek meg! Óh,
               Zoltán, ne vívj! Tedd le azt a kardot! Megöl az az ember!</p>
            <p>A lázbeteg e szavaknál átkarolá előtte térdelő anyját, és érezheté az a forró, égető
               csókokról, mikkel a beteg leány hagymáza rohamában keblét, arcát, ajkait elhalmozá,
               mennyire szereti az – nem anyját, hanem azt, akit ők üldöznek.</p>
            <p>Ah, ezt nem mondta meg soha a filozófia!</p>
            <p>A leány erőtlenül rogy össze, ágyába fektetik ismét; egészen magánkívül van már,
               összevissza beszél, de minden szavának az a vége:</p>
            <p>– Megölik őt, és megölnek engem! Óh, Zoltán, óh, kedves Zoltán!</p>
            <p>A tanácsosné ott áll az ágy fejénél, és reszketve szól férjéhez, ki oly sápadt, mint
               ő:</p>
            <p>– Nézd, nézd, és hallgasd, mit beszél!...</p>
            <p> Hat órakor vívott Rudolf a spadassinnal, nyolckor következett Zoltán.</p>
            <p>A hét óra közbeesett. Ez volt Miklós báró találkája.</p>
            <p>A spadassin nem futott el Rudolf megölése után; gondolá, még ráér két óráig maradni;
               elvégezni dolgát Miklóssal és Zoltánnal, s azután veheti nyakába a világot.</p>
            <p>Miklóssal kardban egyeztek meg; egy nagy táncterem üres helyisége volt a
               viadaltér.</p>
            <p>Hét órakor együtt voltak a vívók és segédeik. Az ajtók bezárattak; a segédek
               tudósíták a feleket, hogy a szükséges előkészületek rendbe vannak hozva.</p>
            <p>Azok kezdtek szótlanul vetkőzni.</p>
            <p>Milyen pompás izmok, mily szilárd termet mind a kettő. Dabroni meztelen karján minden
               izom külön élni és mozogni látszik; a két csuklója szabadon mozog, anélkül, hogy a
               könyök megmozdulna, s egy feszülésre minden izom kidomborodik, csak éppen az tágul
               ki, amelynek a csapást kell intézni; – Miklós báró herkulesi termetében kevesebb az
               arány. A természet nagyon is gazdagon akart nála kiállítani mindent; széles vállai
               egy egész világ emelésére látszanak szánva, és kinyújtott karjánál eszünkbe jut a
               történet, midőn puszta ököllel küzdött félóráig a dühödt vadkannal. Egy ütés érjen
               meg ettől az ököltől, és ha vasból vagy is öntve, megtértél alkotódhoz!</p>
            <p>Midőn a vívók szembeállíttattak, akkor előhozzák a kardokat. Egyiknek sem voltak azok
               kezében addig. Jó két acélkard, háromujjnyi széles, lappal fedett vas
               keresztpajzzsal, minő a vívókardokon szokott lenni. Bizonyosak lehetnek benne, hogy
               el nem törik az semmi csapásra. És azt jó tekintetbe venni, midőn két oly vívó áll
               szemközt, kik nem szoktak karcolásra játszani egymással.</p>
            <p>Miklós már ekkor tudta, hogy Rudolf meglövetett. Láthatni egész arcán, hogy most is
               erre gondol. “Miért nem előzhettem őt meg?” – gondolja magában.</p>
            <p>– Siessünk, siessünk, uraim! – sürgeté Dabroni a rendes formaságokkal elfoglalt
               segédeket. – Énreám még egy harmadik is vár.</p>
            <p>– Az istenre mondom – szólt Miklós oroszláni morduláshoz hasonlatos hangon –, ez a
               harmadik hiába fog reád várni!</p>
            <p>– Gondolja méltóságod? – szól gúnyos mosollyal Dabroni.</p>
            <p>– Azt meglátod.</p>
            <p>– Akar még méltóságod valamit látni? – kérdi tőle a spadassin csúfondáros
               gyöngédséggel.</p>
            <p>– Semmit elébb, mint a te véredet! – kiálta Miklós, kezébe ragadva az odanyújtott
               kardot, s olyat dobbant lábával, hogy az épület megrendül belé.</p>
            <p>Mind a két vívó állásba teszi magát; a kinyújtott kardok összeérnek, amint köszörült
               éleikkel végigcsúsznak egymáson, olyan bántó hangot ad ez, hogy az ember szíve borzad
               bele.</p>
            <p>Egy hosszú percig halotti csend van a teremben; a segédek félrevonultak. A két kard
               egymáson fekszik. A két vívó szemei egymást keresik, a düh szikráival Miklós szemei,
               a gúny kígyóigézetével Dabronié.</p>
            <p>Miklós kezdi meg a harcot.</p>
            <p>Egy merev csapással hirtelen leüti ellene fegyverét, s mint a villám csap egyszerre
               hozzá, neki a fejének.</p>
            <p>Ha a spadassin védte volna magát elkésett kardjával e rettentő csapás ellen,
               kardostul, fejestül úgy hasította volna az ketté, hogy az ítéletnap sem csinált volna
               belőle egyet. De ehelyett hirtelen hátraugrott, egész testét hanyatt vetette, kardját
               is visszakapta, s engedte az ádáz csapást maga előtt elsüvölteni; a kard hegye nem
               járt messzebb teste előtt egy hüvelyknél.</p>
            <p>A másik pillanatban már ismét helyén volt. Legkisebb zavar, megdöbbenés nem látszott
               arcán. Még inkább ragyogtak szemei, mint a gyakorlott játékosé, ki ellenfelét
               furfangosan meg tudta csalni.</p>
            <p>A támadottból most ő vált támadóvá; a testét előrehajtva, egészen alácsúszott
               ellenfele kardjának, s cselvágásaival kényszeríté azt sokkal közelebbről védeni magát
               s ezáltal őt rövidebb távolságra bocsátani.</p>
            <p>Miklós segédei a hideg verítéket érzék arcaikon.</p>
            <p>Látni lehete, hogy Dabroni sokkal gyorsabb vívó, mint Miklós, ki ellenfele
               mesterfogásait roppant ereje és lélekjelenléte dacára is nem mindig elég sikerrel
               bírja meghiúsítani.</p>
            <p>Már egy lépést kénytelen volt visszafelé tenni. Ellenfelét ez még merészebbé teszi. Ő
               is egy lépést tesz előre.</p>
            <p>– Ne féljen méltóságod, én követem!</p>
            <p>Még gúnyolódni is ráér gyakorlottsági fensőbbsége érzetében.</p>
            <p>Miklós haragosan vág hozzá e gúnyra. Dabroni felfogja kardjával a nehéz csapást, s
               végigeresztve azt kardja élén, a keresztpajzs lapján engedi elveszni annak mérgét, s
               azzal vissza egy alvágást intéz a báróra, egyikét azon gonosz csapásoknak, miknek
               sebe gyógyíthatatlan; s amint a báró hirtelen annak védelmére fedetlenül hagyja bal
               oldalát, egy oldalcsapással odavág nyakához.</p>
            <p>Haj! Az éles kard behatott!</p>
            <p>A két segéd iszonyodva takarja el arcát. A báró nyakából egyszerre vastagon ömlik alá
               a vér, elborítva egész mellét.</p>
            <p>A következő pillanatban egy irtóztató ordítást hallani; Miklós a düh vak
               elszántságával rohant ellenfelére. Egy kardvillanás látszott, egy csattanás hangzott
               és azután – ott feküdt a földön a spadassin, szótlanul és sápadtan.</p>
            <p>A segédek odafutottak feleikhez.</p>
            <p>– Nincs semmi baj! – dörgé Miklós, kezével befogva sebét. – Egy kis érvágás az egész.
               De ez nem fog vívni többet! Amazok elszörnyedtek. Az irtóztató csapás keresztülvágta
               a kardmarkolat védő pajzsát és keresztül a markolatot a kézzel együtt; a
               spadassinnak nem maradt, csak a csonka karja.</p>
            <p>– Istené legyen a dicsőség! – hörgé Miklós, s nyugodtan segítette meztelen melléről
               letörölgetni a vért, míg az orvos azt a roppant mély sebet nyakán összevarrta...</p>
            <p>...Ah, hogy futottunk (mint gyermekek) néhány hét múlva utána, midőn legelőször
               kijött az utcára, fekete ragasztvánnyal fedve gyógyuló sebét, hogy mutogattuk őt
               egymásnak, s hogy szerettük volna megcsókolni azt a drága sebhelyet és azt a kezet,
               amely azt visszaadta!</p>
            <p> Pontban nyolcat ütött az óra, midőn Zoltán a ligetbe megérkezett. Segédei már vártak
               rá.</p>
            <p>Fél kilencig semmi hír sem jött ellenfeléről. Akkor érkeztek meg annak segédei.</p>
            <p>Odamentek Zoltánhoz, s kimentették ügyfelöket elmaradásaért, aki vele sem ezúttal,
               sem soha többé meg nem fog vívhatni, miután egy megelőző párbajban jobb kezét
               elvesztette.</p>
            <p>Zoltán valami hideg borzadályt érze végigvonulni lelkén. Nem Rudolf elszállt szelleme
               volt-e az, ki őt láthatlan alakban védve környezé, és most elszáll tőle, hogy messze,
               messze, ott a magasban számot adjon azoknak, kiknek megfogadta: mint viselé gondját
               egyetlen gyermeköknek?...</p>
            
         </div>
         <div type="chapter">
            <head>XXII. A kemény szívek</head>
            <p>A kárpátfalvi kastélyban napról napra nagyobb a gyász. Nagyon beteg a kisasszony,
               mindig-mindig rosszabbul lesz, talán sohasem is gyógyul meg.</p>
            <p>Minden éjjel új meg új rémlátásokkal képzeleg; álmodik kinyitott szemmel, és beszél
               fennhangon azokhoz, akikkel álmodik.</p>
            <p>Atyja, anyja felváltva ülnek ágya előtt; ha az egyik éjjel, a másik nappal virraszt
               mellette, s azután elmondják egymásnak, miről beszélt, mit álmodott, s
               hosszan-hosszan eltöprenkednek fölötte.</p>
            <p>– Ki lakik itt a mellettem való szobákban? – kérdezé egy reggelen a beteg, fehér
               ujjával megkocogtatva az ágya melletti elszőnyegezett falat. – Ki zongorázott itt az
               éjjel, a másik teremben? Itt mellettem jobbra!</p>
            <p>A tanácsos gyöngéden végigsimogatja gyermeke lázas homlokát.</p>
            <p>– Üres szobák azok, jó leánykám; nem lakik ottan senki. Az a folyosó is el van
               rekesztve, ami oda vezet.</p>
            <p>– Nem, nem. Én mindent jól hallok – bizonyítja a beteg –, néha egyet pattanik a
               zongora húrja, s olyan soká eldöng magában. Éjszaka mindig járnak-kelnek odabenn,
               csoszognak, tipegnek, lábujjhegyen járnak; a ruháik suhogását hallom.</p>
            <p>– Nincs ott senki, nincs ott semmi, édes gyermekem.</p>
            <p>– Óh, van. Itt egy ajtó van az ágyam lábánál; tudom, hogy ott van, csakhogy a szőnyeg
               elrejti. A múlt éjszaka éppen éjfélkor megnyílt az az ajtó ágyam mellett, s kijött
               rajta az a fehér asszony, aki itt mellettem lakik; milyen halavány volt, és milyen
               szomorú! Egy ideig ott állt az ágyam lábánál, és nézett rám csöndesen, aztán közelebb
               jött, s ide ült az ágyam szélére, szépen mellém.</p>
            <p>– Nem lehet az, kedves leányom, én ültem itt ágyad szélén egész éjjel, és senki
               más.</p>
            <p>– Óh, dehogy ültél itt. Én híttalak téged is, meg Lizát és a szobaleányt is. Egyitek
               sem volt itt, csak az a fehér asszony. Itt ült egész éjjel az ágyam szélén, s le nem
               vette rólam a szemeit. Gondolta magában: “Te is nemsokára ott fogsz lakni, ahol én
               lakom”.</p>
            <p>Kőcserepy még azon órában átszállíttatá betegét az épület túlsó szárnyába, távol a
               befalazott szobáktól.</p>
            <p>Pedig hát – én istenem – mi volt ott? Egy puszta berakott fal; kő és mész, semmi más.
               És azon belül? Üres tér, puszta levegő, amelyről tudja minden okos ember, hogy az nem
               egyéb, mint oxigén, hidrogén és karbonikum; az oxigén támasztja a rozsdát a zongora
               húrjain, attól pattogtak le azok; és az a kép ottan rámájában nem egyéb, mint vászon
               és apróra tört festék, nem szállhat az le onnan.</p>
            <p>Ez világos dolog minden okos ember előtt, és mégis a legokosabb emberek egyike nem
               merte beteg leányát azon szobák közelében hagyni, ahol Kárpáthy Zoltán édesanyja
               utolsó óráit leküzdé.</p>
            <p>Vilma nehéz, hagymázos forróbetegségben volt. Minden ideges embernek nem is jó volt
               vele érintkezni. Az orvosok magok tanácslák Kőcserepynek, hogy különösen Eveline-t
               tartsa távol, mert a betegség ragályos. Ezt a betegnek nem volt szabad észrevenni. És
               még más valamit sem volt szabad neki megtudni, amit gondosan titkoltak előle.</p>
            <p>Pedig a betegnek mindig azon jár az esze, hogy valamit kitudhasson, megálmodjék,
               kitaláljon, amit előle rejtegetnek.</p>
            <p>– Hol van Liza, az én Lizám? – kérdé többször. – Nem láttam már régen.</p>
            <p>– Itt volt, gyermekem – szólt nyugtatóan a tanácsos –, de te aludtál akkor, nem
               láthattad. Majd visszajön nemsokára.</p>
            <p>– Majd, majd – szólt a beteg elcsillapulva –, ha eljön, ébresszenek fel.</p>
            <p>Mikor legsúlyosabb volt betegsége, akkor mindig Zoltánról álmodozott; ha őróla
               kezdett el beszélni, az reszketés volt az egész háznál, mert akkor hideg gyöngyök
               izzadtak homlokán, akkor arca kipirosodott, mint a láng, akkor őrülés volt nézni azt
               a fájdalmat, ami vonásaira nehezült, és hallani azt a hangot, mely sikoltásaiból a
               zárt ajtókon keresztülhatott.</p>
            <p>Az atyának átölelve kellett őt tartani, és úgy takargatni vonagló gyönge testét, mert
               ki akart szökni ágyából, s odavetni magát az égő szemei előtt látott alakok közé, kik
               alig két-három lépésnyire tőle éles kardokkal vívnak halálos tusát. Óh, mint
               sikoltott, hogy takarta el arcát. Most éppen a szívébe döftek: piros vére
               csordul.</p>
            <p>És ezt a tanácsosnak végig kelle nézni, végighallgatni, érezni mindazt.</p>
            <p>Egy napon Kőcserepy levelet kapott Pozsonyból. Reszketett a keze, midőn felbontotta.
               Abban tudósíták, hogy Dabroni egy kardcsapással örökre ártalmatlanná van téve.</p>
            <p>– Hála neked, mindenható Isten! – rebegé a keményszívű férfi, hogy nem történt meg
               az, amit ő oly bizton elrendezett. Közbetevé igazságos Isten embertörő karját, hogy
               meg ne történhessék az. Óh, milyen jólesett! Ez még reményt ad. Ez többet fog érni
               a gyógytudomány minden íreinél.</p>
            <p>Futott a levéllel betegéhez.</p>
            <p>– Nézd, kedvesem! Kárpáthy Zoltán él. Aki meg akarta őt ölni, annak az egész kezét
               levágták. Nem fogja őt bánthatni soha. Nézd, olvasd!</p>
            <p>A beteg hitetlenül rázta fejét.</p>
            <p>– Nem hiszem, ezt csak úgy gondolták ki, hogy engem elámítsanak. Engemet mindig
               bolonddá akarnak tenni; minek az? Tán azt nem tudom, hogy Liza hol van, az én vak
               leánykám? Azt mondják, hogy itt járt, mikor én aludtam. Óh, tudom én, hogy ő hol
               jár. Tán nem tudok én mindent? Tudom én, hogy Liza meghalt. Tán nem hallottam én,
               hogy kopácsoltak a múlt éjjel idefenn az emeletben; tán nem tudom, hogy az ő
               koporsóját szegezték be akkor? Kivitték a kerti lakba, ott énekelték el; tán nem
               hallottam én azt? Szegény kis leánykám, még arra sem lehettem ott, hogy a koszorút én
               tegyem fel a fejére, a halotti koszorút; még meg sem csókolhattam utoljára. Énelőttem
               azt hazudják, hogy él...</p>
            <p>A tanácsos meg volt fagyva, és szólni nem tudott. Hogy olyan átható képzeleterejök
               van a betegeknek, ami nekik egy puszta hangról elmondja, amik történtek.</p>
            <p>– Minek titkolnak el énelőlem mindent? A múltkor a postasíp szólt a házunk előtt, a
               cselédek átvették a levelet az udvaron, s mondogatták nagy halkan: “Fekete pecsét”.
               Egy óra múlva bejött anyám. Ki voltak sírva a szemei, de nem akarta észrevetetni
               velem. “Kitől kaptál levelet?” – kérdeztem tőle. – “Ilvayéktól” – felelte. –
               “Csókoltatnak téged”. – “Hogy van Matild?” – “Nagyon jól – mondta anyám –, e napokban
               ment férjhez”. – Igen, férjhez ment a sírba. Tudom, hogy az volt írva a levélbe.
               Minek titkolják azt előttem? Mindenki meghal, aki engem szeretett – minden –
               minden...</p>
            <p>A gyermek eltakarta szemeit, és sírt volna, ha tud.</p>
            <p>Az a keményszívű ember ott a beteg leány ágya előtt úgy érezte, mintha az a nehéz,
               kemény szív morzsáról morzsára őrlődnék ott belül, és hullana ezer darabra, s
               mindenik darabja olyan nehéz volna, mint egy nagy, súlyos kő...</p>
            <p>– Hát mi nem szeretünk-e téged? – kérdezé leányától az apa, akinek úgy fájt ez a
               gondolat. – Hát mi nem szeretünk-e téged?</p>
            <p>A gyermek végighúzta homlokán reszkető kezét.</p>
            <p>– Óh, óh! Nem úgy kellett volna engemet szeretni, nem úgy...</p>
            <p>– Nem úgy? Miért mondod azt, gyermekem?</p>
            <p>Vilma sokáig gondolkodott, aztán egyszer érthetlen mozdulatot tett kezével szemei
               előtt, halkan susogva:</p>
            <p>– Hiszen már úgyis vége van mindennek.</p>
            <p>A tanácsos fájdalomtól leroskadva ölelé át egyetlen, lázbeteg gyermekét.</p>
            <p>– Mi nem szerettünk tégedet? Óh, hogy mondhatod azt, hogy mi nem szerettünk
               téged!</p>
            <p>A leányka csendesen megfogta atyja kezét, és odavivé szívéhez.</p>
            <p>– Érzed-e, hogy mi van itten? Szív. De azt nem tudod, ugye, hogy ez miért dobog olyan
               fennhangon. Óh, azt senki sem tudja, sem ti, sem az orvosok. Csak hárman tudták még,
               és azok is mind meghaltak. Mindig kérdeztétek tőlem, miért vagyok oly szomorú, és
               azzal akartatok felvidítani, hogy őt szidtátok előttem. Elmondtatok róla minden
               rosszat, gyaláztátok, gyűlöltétek, és mégis azt kérdeztétek, miért vagyok olyan
               halavány? Elkezdtétek őt üldözni, kihajtottátok atyai házából, s idehoztatok engem,
               hogy szívjam azt a levegőt, amit ő megátkozott; őt koldussá tettétek, elvettétek
               mindenét, hogy engem pompában temessetek el. Úgy fájt, úgy fájt az nekem, és ti nem
               tudtátok azt soha. Nem volt elég, hogy elvettétek jószágait, utoljára elvettétek még
               életét is. Leölték őt hidegvérrel, irgalom nélkül – minden irgalom nélkül. Átverték a
               szívét, az ő szívét! Azt a kedves szívet, azt a kedves, édes szívet!...</p>
            <p>A szegény leányka összekulcsolta e szóknál kezeit halvány ajkai előtt, s oly
               fájdalommal emelé szemeit ég felé, oly túlvilági fájdalommal, hogy egy ördögnek
               megesett volna rajt a szíve.</p>
            <p>– Leányom, kedves jó leányom! – rebegé az apa, és nem tudott neki többet mondani.
               Hisz a lázbeteg tudja, hogy mit beszél, de nem azt, hogy mások mit beszélnek
               hozzá.</p>
            <p>– Látod, látod! Milyen szépen megélhettünk volna másképp – szólt a beteg leány. – Mi
               otthon, és ő itten. Hisz ő nem bántott titeket soha, nem volt szükség őt üldözni. Mi
               laktunk volna a magunk házában és ő is a magáéban, és sohasem szóltunk volna
               egymásról senkinek. Mihaszna vettetek el tőle mindent? Házát, birtokát, még a jó
               napvilágot is? Mármost lakhattok egyedül ebben a nagy házban, egyedül ebben a nagy
               világban. Hát mit ér az mármost tinektek?</p>
            <p>Ily őszintén csak a láz beszélhet, ilyen nyílttá csak az teszi a szívet, aki minden
               szíveket lezár, s míg lezárná, kibocsátja azoknak titkait, s míg elhallgattatna,
               beszédessé teszen.</p>
            <p>A tanácsos úrnak egy nagy gondolatja támadt ez órában. Ezt a gondolatot nem űzte el
               szívéből. Ezt menedékének tartá. Egészen más gondolat volt az, mint aminőkkel eddig
               szívét elterhelé, egészen ellentéte azoknak.</p>
            <p>– Légy nyugodt, kedves gyermekem – szólt, odahajolva leányához. – Akiről beszéltél,
               annak semmi baja sincsen. Erről én téged meg foglak győzni. Ígérd meg, hogy nyugodt
               fogsz lenni addig, hogy nem gyötröd magadat. Hogy meggyógyulsz... énnekem... az én
               örömemre.</p>
            <p>A beteg felsóhajtott, s midőn atyja eltávozott tőle, halkan susogá magában:</p>
            <p>– Nem lehet az; nem lehet az úgy. Majd megtudom én azt nemsokára.</p>
            <p>Kőcserepy sietni akart azon eszmével, melyet magában forralt. Az orvossal találkozott
               a teremben, odahívta őt magához tanácskozni. Elmondá előtte őszintén, nyíltan, mit
               tapasztalt, mit tudott meg, és mit akar most tenni.</p>
            <p>Az orvos tökéletesen helyeselte szándékát. Ha valami, még ez segíthet a beteg
               állapotján.</p>
            <p>Kőcserepy azt is elmondta neki, hogyan és mi módon akarja e szándékát létesíteni. Az
               orvos elbámult rajta.</p>
            <p>Az apa tört hangon rebegé:</p>
            <p>– A világot magát odaadnám érte.</p>
            <p>Erről tudósítani kelle Eveline-t is. A tanácsosnő a legiszonyúbb kínokat állta ki
               ezen napok alatt. Ha eszébe jutott valami, úgy sírt, hogy minden szobán
               keresztülhangzott; napok óta szemeit sem hunyta le soha, s ha leánya mellett nem
               volt, minden órában küldött izenetért:</p>
            <p>– Hogy van?</p>
            <p>Az volt a különös, hogy még ma éppen nem tudakozódott felőle.</p>
            <p>Kőcserepy az orvos kíséretében ment nejét felkeresni. Az ajtóban megállt kissé
               hallgatózni, semmi neszt sem hallott. Elébb benyitott csendesen, széttekintve, ha nem
               zavarja-e meg. A nagyságos asszony ott ült íróasztala előtt, és nagy figyelmesen írt
               kitárt naplójába.</p>
            <p>Arca halaványabb volt a szokottnál, de tökéletesen nyugodt és csillapult.</p>
            <p>Férje megszólítá, mire föltekintett, s inte nekik, hogy üljenek le; ő írt tovább.</p>
            <p>– Kedvesem – szólítá meg a tanácsos, miután sokáig vártak reá –, valami sürgetőst
               írsz?</p>
            <p>Eveline e szóra letevé tollát, s könyökét az asztalra téve, állát hüvelykujjára
               nyugtatá, s amint ki nagyon el van telve megkapott eszméjétől, elkezdé:</p>
            <p>– Arról írok, hogy milyen különös az, miszerint az emberben két egészen különböző
               lény dolgozik: az ész és a szív; s aszerint, amint az egyik vagy másik lesz
               túlnyomóvá, változik át az ember jelleme, sorsa, élete, úgy, hogy mondhatni:
               “Mindenki két különböző embert foglal magában, az egyik az ész, a másik a szív
               embere. A szív és az ész két különböző ember...”</p>
            <p>A két férfi megdöbbenve bámult egymásra. Eveline szemeiben és homloka kifejezésén
               volt valami, amit nem jó volt sokáig nézni.</p>
            <p>– Kedvesem – szólt Kőcserepy –, én Vilmáról akarok veled beszélni.</p>
            <p>– Úgy? – szól a tanácsosné nagy kedvetlenül. – Majd mindjárt. Elébb ezt a fejezetet
               be kell végeznem. Mert a szív és az ész két különböző ember.</p>
            <p>Azzal vevé ismét tollát, és naplójába mélyedve írt tovább.</p>
            <p>Az orvos és a férj felkelhetett tőle, el is mehetett onnan, beszélhettek, amit
               akartak.</p>
            <p>– Irgalmas isten – suttogá a férj, megfogva az orvos kezét, midőn lassan eltávoztak a
               szobából –, ez a nő még meg talál tébolyodni!</p>
            <p>– Talán már nem – mondá az orvos.</p>
            
         </div>
         <div type="chapter">
            <head>XXIII. Csendesen</head>
            <p>A tanácsos szobájába tért, s leült levelet írni.</p>
            <p>Volt egy nagy, fekete bőrbe kötött naplója, melybe levelezéseit szokta feljegyezni,
               az eredetieket mindig magánál tartva; abban voltak összegyűjtve legtitkosabb iratai,
               a könyv táblájára fényes betűkkel volt sajtolva a sor:</p>
            <p>“E könyv holtom után elégetendő.”</p>
            <p>A legutolsó levél, melyet írt, Dabronihoz szólt.</p>
            <p>Végtől-végig olvasá azt, és újra és ismét elolvasá. Ezzel a bűnhődéssel tartozott
               magának. Nagyobb, nehezebb vezeklés volt az neki, mintha télben, fagyban, mezítláb
               kellett volna bűnbocsánatért mennie ellenségei sírjaihoz; minden sor egy kegyetlen
               szemrehányás volt abból, egy saját fejére visszaesett kő.</p>
            <p>Ő maga kínozta ez eszközeivel a gyűlöletnek saját édes gyermekét. Minden tőrszúrás,
               melyet gyűlölete tárgyának szánt, elébb az ő szívén ment keresztül; minden balsors,
               amit másnak készített, az ő lelkét sújtotta jobban.</p>
            <p>Hogy olyan titoktartók a gyermekek! Miért nem őszinték szülőik iránt? Miért nem
               hiszik el, hogy azok őket igen szeretik?</p>
            <p>Ha kérdezték a szomorú leánytól, miért olyan sápadt, miért oly méla, hogy nem felelt
               reá? És senki sem bírta azt kitalálni. Most már az is világos volt a tanácsos előtt,
               hogyan tévedt el Vilma a szetirmai csalitban. A féltett kedves életét megmenteni
               indult el ő, azon gyönge, töredékeny testtel, midőn ők idehaza az iszonyú
               bosszútervet koholták, talán éppen akkor, midőn ő ama levelet írta Dabronihoz,
               elbízott, elkeseredett lélekkel – írt a kétségbeesett leány vad erdő szélében, reves
               fatörzsre hajolva mentő óvást titkon imádott ifja rokonaihoz, reszkető kézzel,
               reszkető szívvel.</p>
            <p>Ezt elébb kellett volna tudni!</p>
            <p>A nagy, hatalmas férfi vevé kezébe a tollat, hogy írjon.</p>
            <p>Odakezdte a levelet mindjárt a másik levél alá:</p>
            <p>“Kárpáthy Zoltán úrnak.</p>
            <p>Uram!</p>
            <p>Amit soha nem hallott tőlem senki, azt ön, ím, írásban olvashatja tőlem: megbántam,
               amit cselekvém. Jól tudom, hogy önnek joga van örülni, amidőn én sírok, de sokkal
               jobban ismerem önnek szívét, mint hogy önnek ez örömétől rettegjek. Egyetlen
               gyermekem halálos beteg, s képzelődésének az a kísértő réme, hogy ön
               meggyilkoltatott. Hála a Mindenhatónak, ez nem történt meg; ön él, és egy szavával,
               egy megjelenésével megmentheti szeretett lányomat, aki Istentől egyedüli örömem. Én
               ismerem az áldozatot, amelyet ön hozand, amidőn e küszöböt átlépi, de hiszem,
               reménylem, hogy ön mégsem fogja azt megtagadni az emberek
               legszerencsétlenebbikétől</p>
            <p>Kőcserepytől.”</p>
            <p>Milyen nehéz, milyen keserű bűnhődés!</p>
            <p>Hová lettek a büszkeség, a világszereplés bálványai, amidőn ezen levelet írta? Hová
               lett az öntelt, elbízott hiúság, mely eddigi életét vezette? Mennyi lemondás e nehány
               sorban, mennyi önmegalázás!</p>
            <p>A levelet ismét leírta a tanácsos, s tiszttartóját hívatva, rábízta, hogy vigye el
               azt Szentirmára.</p>
            <p>Zoltán és Szentirmayék a gyászos nap után rögtön eljöttek Pozsonyból, Rudolf
               bebalzsamozott hulláját magokkal hozva Szentirmára.</p>
            <p>A nemes hazafi szerencsétlen végzetének híre az egész vidékre gyászosan hatott, s
               midőn Kőcserepy meghallotta azt, szíve nagyot dobbant, mintha őt vádolná abban.</p>
            <p>Ez nem jó munka volt, ennek nem kellett volna így történni. Amint a levelet elküldé,
               ismét beteg leányához sietett a tanácsos.</p>
            <p>A lyánka egészen magánál volt; a hagymázos lázroham után az elbágyadás tiszta percei
               következtek.</p>
            <p>Az apa odaült betege ágyához.</p>
            <p>– Hol fáj, én édesem, én kedvesem?</p>
            <p>– Itt és itt – szólt a lyánka, szívére és homlokára téve kezeit. – Tudtam én, hogy az
               megöl engem!</p>
            <p>– Miről beszélsz, kis leánykám, édes szívem?</p>
            <p>– Tudod te jól, atyám, hogy mi az. Nagy fájás az. Ha Liza élne, megmondaná, mert ő
               tudta azt. Mondtam neki mindjárt, ahogy ebbe a házba bejöttünk. Mikor idefenn a sok
               vendég kacagott, vigadott, mi akkor odalenn a platánfák alatt sírtunk, mert tudtuk
               jól, hogy ezen a helyen meg fogunk mi halni. Óh, ha arra vigyázott volna valaki!</p>
            <p>– Mire kellett volna vigyáznunk? – kérdé a tanácsos, oly közel hajolva beteg
               gyermekéhez, hogy annak legkisebb suttogását meghallhassa.</p>
            <p>– Ha arra vigyáztatok volna, midőn ebédeltünk, hányszor nevetett rajta más ember: ni;
               ez a két leány legízesebb falatját tányérján felejti! Ilyenkor azt mondják, hogy
               távol levő rokona éhezik. Mi kezet szorítánk Lizával, és mi értettük, hogy mit tesz
               az. Mikor eljártunk a templomba imádkozni, tréfáltak velünk: “Mit lehet ebbe a falusi
               templomba járni? Miért imádkozhatik két ilyen gyermek?” Mi tudtuk, hogy miért. Minden
               virágomnak, minden ruhámnak volt valami neve, valami jelentése: nem tudta azt más,
               csak Liza. Nem is fogja azt megtudni senki. Halottak estéjén meggyújtottunk három
               viaszgyertyát, az egyik vagyok én, a másik vagy te, Liza, a harmadik ő... Leghamarább
               leégett az övé, azután a tiéd, kis leánykám, azután az enyim... De egyik sem soká
               maradt a másik után... Mit csinálnak a gyermekek?... Játszanak magokban játékot... De
               azt a játékot érteni kell... érteni kell, mert anélkül nem ér semmit.</p>
            <p>Látszott, hogy mihelyt Zoltán eszméjére tér vissza a beteg, rögtön előjönnek a
               veszélyes kór jelenségei is. Kétségtelen volt, hogy rá gondolni és meghalni – egy
               dolog.</p>
            <p>A tanácsos nyugtalanul nézte óráját. Kiszámította százszor is, hány perc alatt érhet
               Szentirmára a tiszttartó, hány alatt jöhet vissza ismét. De a véletlen lehetőségei
               kínozák. Hátha nem találja ott Zoltánt? Hátha az megveti kérelmét, és nem jön el?</p>
            <p>Az orvos ismét új gyógyszert rendelt; a tegnapit félretéteté, mint elvetette a
               tegnapelőttit és az azelőttit is. Egyik sem tudott használni, mint nem javítand a mai
               sem. A tudomány hatalmának itt vége van.</p>
            <p>– Uram, segíts, uram gyógyítsd meg leányomat! – rimánkodék a tanácsos,
               kétségbeesetten szorítva meg a távozó orvos kezét.</p>
            <p>– Én csak a természet szolgája vagyok – felelt a tudományok embere –, itt Istennel
               kell küzdenünk.</p>
            <p>A tanácsos álmatlan aggodalommal járt egyik szobából a másikba. Már bealkonyodott, s
               a közelgő éjszakával a beteg kórjelenségei is súlyosabban kezdtek mutatkozni.
               Szentirmáról még semmi válasz sem jött.</p>
            <p>Odakünn fergeteges, zivataros idő kezdett beállani; az egyszerre elfeketülő éjszakát
               csak a távoli villámok deríték fel olykor, miknek mordulása mindinkább közelgett, a
               sík rónán végigüvöltő szél csikorogva forgatta az új szélvitorlákat a háztetőkön,
               miken a Kőcserepy-címer pompázott, egyszer nagy csörömpölve dobott le közőlök
               egyet.</p>
            <p>Milyen gonosz éjszaka! Ki mozdulna ki ilyenkor csendes kandallója mellől, hogy útra
               keljen?</p>
            <p>A beteg oly szánalmasan nyögött, lihegett... Óh, és senki sem tud segíteni rajta.</p>
            <p>Megint nagyot villámlott odakinn. Az ég olyan sokáig eldörög utána.</p>
            <p>De mégis... mintha ez már nem az égzengés volna. Ez kocsizörej.</p>
            <p>Hintó hajtatott be a kastély udvarára. Ez valóban megkülönböztethető. Hintógördülés.
               Pedig a tiszttartó könnyű szekéren ment el. Tehát valaki jött. Idegen.</p>
            <p>De ki?</p>
            <p>A tanácsos sietett az érkező elé.</p>
            <p>Amint a folyosón végigment, hallá, hogy a lépcsőkön felfelé jön valaki, s a kísérő
               pitvarnoktól felőle tudakozódik.</p>
            <p>De ez nem férfi hangja volt, hanem nőé. Úgy tetszék előtte, mintha ezt a kedves,
               csengő, gyermeteg hangot ismerné már valahonnan; de nem tudott rá egész tisztán
               emlékezni.</p>
            <p>A folyosó szögleténél szemben találkozott vele. Egy szép, sugár leányka volt az,
               egész gyászruhában.</p>
            <p>Kőcserepy megdöbbent előtte. Ez Szentirmay leánya. Azon Szentirmayé, kinek oly
               gyászos halála volt. Ez a fekete öltözet nem őt vádolni jön-e ide ez órában; ez a
               szomorú gyermek nem azért jött-e most, hogy őneki megmondja:</p>
            <p>“Egyért egyet, apáért leányt!”</p>
            <p>Óh, nem. A galamb fájdalmának nincsen mérge. A szomorú leányka nyájasan, szeliden
               siet a háziúr elé, s gyönge kezét nyújtva neki, részvevő, bánatos hangon tudakozódik
               Vilma felől.</p>
            <p>Hallotta a tiszttartótól, hogy barátnéja beteg. A levél nem találta Zoltánt
               Szentirmán, Marionhoz kellett elkísérnie anyját Kőhalomra. A tiszttartó utána ment
               sürgetős levelével. Ő pedig rögtön sietett át Kárpátfalvára, a jó Vilmát
               meglátogatni, akivel úgy szerették egymást, s akit oly régen nem látott. Tán, ha őt
               meglátja, örülni fog.</p>
            <p>Kőcserepy oly forrón szorítá a kezében felejtett kis kezet... Ártatlan, boldog
               gyermek, kinek még fogalma sincs a rosszról, a rútról, a gyűlöletesről!</p>
            <p>Ezalatt a beteg szobájához értek, Kőcserepy előbb nyitott be óvatosan.</p>
            <p>– Csendesen, csendesen! – suttogá a beteg, fehér ujját felemelve. Arca szokatlan égő
               pirosságán látszott, hogy ismét rossz éjszakája következik.</p>
            <p>Katinka odalépett ágyához, és kezébe fogta társnéja kezét.</p>
            <p>Valami vidám mosoly deríté fel egy percre a leányka arcát, amely azután ismét eltűnt
               onnan.</p>
            <p>– Te is őt gyászolod, ugye? – kérdé barátnéja fekete öltönyére mutatva.</p>
            <p>Katinka tudta már a tiszttartó által Vilma rögeszméjét: azt hivé, hogy ő is Zoltánt
               gyászolja.</p>
            <p>– Én atyámat gyászolom – felelt Katinka, és nem állhatá meg, hogy ennél a szónál
               könnyei meg ne eredjenek. El kellett takarnia arcát.</p>
            <p>A beteg leány közelebb vonta magához barátnéját, s félelmesen széttekintve kérdé
               tőle:</p>
            <p>– Őt is megölték?</p>
            <p>– Óh, nem – felelt Katinka, e percben inkább barátnéjára, mint saját bánatára
               gondolva –, véletlenül halt meg.</p>
            <p>– Úgy? Véletlenül? – suttogá a beteg. – Gondolod te, hogy véletlenül halnak meg az
               emberek? Óh, én ezt jobban tudom. Sokkal jobban tudom.</p>
            <p>És szemeivel atyjára nézett merően, sokáig, hogy a nyugodt, bölcs férfiú a vért érzé
               zsibbadni ereiben, és nem állhatá ki e kísérteti tekintet néma szemrehányását.</p>
            <p>– Csendesen, csendesen, kedvesem – suttogá Katinka, a lázas beteg fejét kezébe
               emelve.</p>
            <p>Milyen gyöngéden, mily édesdeden tud bánni a beteggel. Mintha tulajdon testvére
               volna!</p>
            <p>A tanácsos úgy elnézi, majd a szíve szakad meg bele.</p>
            <p>Katinka tudja már, mi fáj oly nagyon Vilmának, s suttog fülébe megnyugtató
               szókat.</p>
            <p>– Ne félj, Zoltán itthon van Szentirmán. Valaki megírta, hogy veszélyben van, és mi
               érte mentünk.</p>
            <p>A beteg szemei úgy ragyognak e szóra. “Valaki! – gondolja magában. – Az a valaki én
               voltam. De azt te ne tudd meg soha!”</p>
            <p>Azután ismét elkomorodik arca, szemei tétova járnak szét a szobában, a régi hagymázos
               víziók ismét visszatérnek.</p>
            <p>– Még nem bántották őt – suttog halkan vissza –, de majd bántani fogják. Hallod, hogy
               köszörülik a kardot? Én már hallom. Ott voltam, mikor beszéltek róla, hogy megöljék.
               Eredj, eredj oda, ne hagyd őt elmenni. Beszélj az atyámmal; csak egy szót szólj neki,
               és semmi sem fog megtörténni; szólj vele, Katinkám, kedves jó Katinkám, siess!</p>
            <p>A tanácsos ott áll az ágy fejénél, és hideg borzadály jár végig testén, amidőn ezeket
               hallja.</p>
            <p>A beteg miket fog még beszélni!</p>
            <p>Reszkető kézzel fogja meg az ifjú barátnő kezét.</p>
            <p>– Hagyjuk nyugodni a beteget, kedves grófnő; kegyed is fáradt, térjen szobájába, amit
               elkészítettek számára azóta. Ne csókolja meg most, ne hajoljon reá; jöjjön velem,
               látogassa meg nőmet, majd holnap reggel meglátogatjuk ismét Vilmát.</p>
            <p>– Eredj, eredj! – suttoga a beteg is. – Beszélj atyámmal, beszélj anyámmal érte. Ne
               időzz sokáig!</p>
            <p>Kőcserepy gyöngéd erőltetéssel vonta el Katinkát leánya ágyától. Attól félt-e, hogy a
               beteg leány láza közepett valami irtóztató titkot fog előtte kimondani, vagy attól
               rettegett, hogy azon férfi leánya, ki most őmiatta nyugszik a föld alatt, míg az ő
               lázbeteg gyermekét ápolja, annak kórragályát szívhatja rokon idegzetű testébe? Vész
               és romlás lehelete járt őkörüle, jól érezé. Jó volt abból mindenkit eltávolítani.</p>
            <p>Sietett Katinkát átvezetni Eveline-hez.</p>
            <p>A tanácsosné most is íróasztalánál ült, és naplóját írta.</p>
            <p>Kőcserepy mondá neki, hogy Szentirmay Katinka kisasszony van itt, ki Vilmát látogatni
               jött el.</p>
            <p>E szóra felkelt a tanácsosné, s Katinka elé járulva, megölelé, és megcsókolá
               homlokát. Miután leültette maga mellé, s hideg sötét szemeivel végignézve rajta,
               elkezdé:</p>
            <p>– Hallom, hogy édesatyja, a gróf elutazott.</p>
            <p>– Meghalt – igazítá ki Katinka, kit a megszólítás kellemetlen idegenül érintett.</p>
            <p>– Egy dolog az, kedvesem – biztosítá Eveline hideg, méltóságos hangon. – A halál csak
               elutazás. Aki innen elköltözik, átmegy egy másik csillagzatba; onnan ismét egy
               másikba és onnan egy harmadikba, és így megy végig minden csillagzaton, és ez az
               örökkévalóság.</p>
            <p>Katinka nem sok vigasztalót talált ebben a fölvilágosításban, amit Eveline azután még
               érthetőbbé kívánt előtte tenni.</p>
            <p>– Így például meghal az apa, másutt: például az Uranusban vagy a Mezarthimban,
               ugyanakkor újraszületik; utána meghalnak gyermekei, egyenkint azok is követik
               atyjokat, s az Uranusban vagy Mezarthimban ismét reátalálnak, és ez az igazak
               jutalma.</p>
            <p>Katinka nem felelt e bölcs szavakra semmit; a tanácsosné elmélázott sokáig, egyszerre
               fölkelt helyéből, s nyugtalanul lépett nehányat a szobában, azután megállt a szoba
               közepén.</p>
            <p>– Igen, de hátha a gyermek hal meg elébb, azután a szülők? – kérdezé magától
               nyugtalanul. – Mi történik akkor? Mi lesz abból?</p>
            <p>És aztán elkezdett alá s fel sétálni heves léptekkel, fejét tenyerébe hajtva.</p>
            <p>Kőcserepy kezét nyújtá Katinkának.</p>
            <p>– Gyerünk innen – súgá halkan, nagyot sóhajtva. – Menjünk tova!</p>
            <p>Az árva leány úgy reszketett, mint a falevél.</p>
            <p>Milyen borzasztó éjszaka ez!</p>
            <p>Ott kinn tombol a zivatar, a szél csavargatja a fákat, mik nyögve, zúgva hajladoznak
               haragos rohanása alatt; a zápor úgy vágja az ablakokat, mintha köveccsel hajigálnák,
               az orkán olyanokat taszít rajtok néha, mint az ágyúdördülés; azok a csikorgó,
               csörömpölő szélvitorlák forognak erre-arra, mintha nem tudnák már, hogy merre
               kerüljék ki a vihar haragját.</p>
            <p>Milyen rút, átkozott éjszaka ez odakünn!</p>
            <p>De iszonyúbb, vérfagyasztóbb éj van a kastélyon belől. Senki sem aluszik.
               Gyertyákkal, lámpákkal futkosnak egyik szobából a másikba, a gyertya kialszik olykor
               a sietők kezében a nagy szélrohamtól, mintha minden ajtónyitásnál egy gúnyos, mérges
               szellem leskelődnék, aki a lángot elfúni törekszik, s késlelteti a sietőket
               munkájokban.</p>
            <p>Óh, bizonyára Kőcserepy tanácsos örömestebb volna ez órában künn a zivataros ég
               alatt, s hallgatná egy puszta árokpart mellé húzódva a lakatlan rónán a villámok
               dörgő csattogását, a szél üvöltését, mint hogy ott üljön a csöndes, langy szobában,
               mely biztos szőnyegekkel, meleg kárpitokkal van elzárva a viharnak még csak hangjától
               is, s hallgassa ott azt a halk nyögést és azon őrjöngő szavakat, mik egy halálfehér
               beteg ajkáról ellebegnek.</p>
            <p>Amíg lázas látmányai tartottak, kín volt nézni a beteg küzdelmeit. A felhevült agy
               rettentő képzelme az arc minden vonásaiban kifejezé magát, s e nyugodt, szelíd
               angyaltekintetet egy elkárhozott torz arculatává alakítá. Ott mentek végbe szemei
               előtt a legiszonyatosb, a legundokabb gyilkosságok, megnevezte az embereket, akik azt
               elkövetik, látta arcaikat vonásról vonásra; minden mozdulatot, minden döfést; hogy
               védi magát az áldozat, hogy rogy össze, hogy foly minden sebéből a vér; hogy kiált
               segítség után.</p>
            <p>Mennyivel jobb volna ehelyett a zivatart hallgatni!</p>
            <p>Éjfél tájon elcsendesül a kór, s tisztább percek álltak be nála.</p>
            <p>Megismer mindenkit, atyját odahívja magához, s kéri, hogy nyissa ki íróasztalkája
               fiókját.</p>
            <p>– Találsz ott az imakönyvem alatt egy összehajtott levelet, öt fekete pecséttel.</p>
            <p>Kőcserepy meglelte azt a mondott helyen, és odavitte hozzá.</p>
            <p>Vilma elvette tőle az iratot, és két kezébe fogá.</p>
            <p>– Ez az én végrendeletem...</p>
            <p>– Végrendeleted! – sóhajta fel fájdalmas meglepetéssel a tanácsos.</p>
            <p>– Ne félj – szólt a mindent félreértő beteg –, csak arról rendelkeztem, ami az enyim!
               Ruháimat, amiknek úgysem vennétek ti hasznát, hímzéseimet, hagytam az én kis
               lyánkámnak, aki nincsen többé, aki már azóta vár reám valahol. – Más végrendeletet
               kell tennem. – Mert ez már nem ér semmit. – Osszátok ki ruháimat a szegény leánykák
               között, akik olyan jók voltak, hogy mindig köszöntek, ha velök találkoztam. – A kis
               ezüstperselyemben a megtakarított pénz van, névnap és ünnepélyek alkalmával kaptam
               azt mind, s félreraktam mind az én kis leánykám számára, hogy neki hagyhassak
               valamit. Arra sincs szüksége többé. Kerestessétek fel Szentirmán azt a kis
               parasztleányt, akinek egyszer egy idegen hölgy levelet adott az erdőben Szentirmay
               Katinka számára; adjátok neki ezt a pénzt; viselje magát jól, és legyen boldog...</p>
            <p>Itt néhány percig elhallgatott a halvány beteg; a csendes szobában nem hallatszott
               más nesz, csak annak a parányi féregnek a kopogása, mely úgy el tudja magát rejteni
               az ágyak deszkái közé, s midőn megszólal, azt mondják, hogy ez a halálóra. Ott van ő
               a nagyurak hálószobáiban is, mint a szegényekében, s tizenegyet szokott ütni egymás
               után.</p>
            <p>– Emlékedben tartod-e, atyám, amiket beszélek? – kérdezé a beteg. – El ne felejts
               azokból semmit is, mert én azt mind igen komolyan mondom, s kívánom, hogy úgy
               történjék.</p>
            <p>A tanácsos megcsókolá kedves betege halvány kezét, s úgy fájt neki, hogy az őt nem
               tudja szeretni.</p>
            <p>– Azután – szólt a beteg, ismét erőhöz térve –, itt a bal kezemen egy fekete gyűrű,
               saját hajamból van az készítve; legyen ez a gyűrű Szentirmay Katinkáé. Viselje ő azt.
               És ha férjhez megy, adja ezt a gyűrűt annak, akit szeret: hűséges lesz hozzá az a
               sírig!...</p>
            <p>– Óh, én kedves gyermekem! – zokogott a tanácsos, égő arcát betege fehér köntösébe
               rejtve.</p>
            <p>A gyermek rátekinte, s keserű, hideg bánattal mondá:</p>
            <p>– Teneked pedig és édesanyámnak hagyom drága ékszereimet, hagyom ezt a pompás
               kastélyt, ezeket a gazdag jószágokat, kincset, birtokot, gyönyörű kerteket mind, mind
               az egész szép világot! Milyen gazdagok lesztek utánam! Minden, minden rátok
               marad...</p>
            <p>Óh, ez volt az út a megőrüléshez!</p>
            <p>A tanácsos úgy várta volna még, hogy szóljon valamit hozzá, egy engesztelő, egy
               vigasztaló szót... A gyermek elhallgatott, és elfordult a fal felé, alig hallhatóan
               susogva:</p>
            <p>– Csendesen... csendesen... csendesen...</p>
            <p>Kőcserepy felkelt ágya mellől, s éjnek éjszakáján felment irodájába, a szemközt
               találkozó cselédeknek halkan súgva:</p>
            <p>– Csendesen, csendesen.</p>
            <p>Azok lábujjhegyen jártak a folyosókon végig. Még a zivatar is érteni látszott a
               csillapító szót, mintha neki lett volna az mondva, s elhallgatott, ellankadott –
               csendesen – csendesen...</p>
            <p>Odafenn az írószobában dolgozott egyedül a tanácsos.</p>
            <p>Szemei előtt amaz öt fekete pecsétes levél volt letéve az asztalra, mindig arra
               nézett, úgy írt tovább; mintha eszméjét mindig ugyanazon tárgyhoz vezetné vissza, s
               onnan indulna ki újra.</p>
            <p>Néha könnyebbült sóhajjal tekinte fel a magasba; mintha azon betűk, amiket leírt,
               súlyos, nehéz adósság mázsái volnának, amiket lelkéről lerázott.</p>
            <p>Arcáról végképpen eltűnt ama megszokott mosolygás; egészen más volt tekintete, ily
               komolyan, ily megtörve.</p>
            <p>Éjfél után egyet ütöttek az órák a kastélyban, a folyosókon élénkebb léptek hangjai
               hallatszottak. A kapus csengetett; az ajtók nyúlós csikorgással nyíltak fel.
               Kőcserepy nem hallotta sem az óraütést, sem a csengettyűt, sem a további neszt. Lelke
               egészen másfelé járt.</p>
            <p>Azt sem vette észre, hogy valaki benyitja írószobája ajtaját, s csendes léptekkel,
               miknek zaját elfogja a padlatolat szőnyege, íróasztala elé járul; csak akkor rezzent
               fel, midőn az érkező, lámpája világkörébe érve, vele szemtül szemben megállt.</p>
            <p>Ez ő...</p>
            <p>Egészen átázva, összecsapzott hajfürtökkel, felhevült arccal állt a tanácsos előtt
               Kárpáthy Zoltán.</p>
            <p>Az alig bírt szemeinek hinni, annyira megfoghatlan volt előtte, hogy ez ifjú, ki neki
               annyi keserűséggel tartozik, ily viharos éjszakán megjelenjen halálos ellensége
               hívására, azon ősi kastélyában, melyből őt csúfosan kijátszották – hogy vigasztalást
               hozzon abba ellenségei fájdalmának.</p>
            <p>Szólni sem tudott hozzá sokáig. Az ifjú maga lépett hozzá közelebb, és monda:</p>
            <p>– Ön hívott engem, és én eljöttem, uram.</p>
            <p>– Ilyen zivatarban? – rebegé Kőcserepy.</p>
            <p>Zoltán mondhatta volna erre, hogy ha Rudolf halálának emléke távol nem tartott tőled,
               ez a zivatar nem gátol akkor. De nem szólt semmit. Ezen búalázta arcot látva,
               lehetetlen volt neki szemrehányást tennie, lehetetlen volt őt meg nem szánnia.</p>
            <p>És az nem válik soha ifjú szívének szégyenére, és jellemén nem ejt semmi csorbát,
               hogy amidőn ez, igazán, mélyen szenvedő embert ott látta maga előtt, nehány nap alatt
               megőszült hajjal, megvénült, szomorú ráncokkal jelölt arccal, kisírt szemekkel,
               elfeledé, hogy mennyit vétett őellene, s kezét nyújtá elé...</p>
            <p>Milyen boldoggá tette őt azáltal!</p>
            <p>Hogy szorítá meg azt a megbocsátó kezet a bánatos apa, s hogy szorítá azután
               szívéhez!</p>
            <p>– Ön nemes... ön igen nemes... – ennyit bírt rebegni.</p>
            <p>Az ifjú felöltönye csuromvíz volt. Kőcserepy észrevette azt, s készteté, hogy tegye
               kényelembe magát, odavezette a kandallóhoz, segíté levetni kabátját, leülteté a tűz
               mellé.</p>
            <p>– Mint otthon. Mintha otthon volna ön – mondogatá neki, s rövid gondolkozás után
               kimondá: – Hisz ön úgyis itthon van már.</p>
            <p>Zoltán csodálkozva tekintett a tanácsosra.</p>
            <p>Az íróasztalához sietett, s azon iratot, melyet éppen most szerkesztett, odavivé az
               ifjúhoz, átadva neki, hogy olvassa el. Zoltán a legelső soroknál megilletődve hajtá
               azt össze.</p>
            <p>Törvényes cesszió volt az, melyben Kőcserepy a Kárpáthy Abellinótól nyert engedélyt a
               kárpátfalvi és madarasi uradalmak iránt visszaruházza Kárpáthy Zoltánra.</p>
            <p>– Mit akar ön ezzel, tanácsos úr? – kérdé Zoltán egészen megzavarva.</p>
            <p>– Csak az igazságot. Öntörvényes birtokosa e javaknak, más mindenki csak bitorló. Ezt
               nekem szemembe mondá az én tulajdon leányom. Én visszaadom önnek jószágait, és magam
               elmegyek innen. Elég gazdag maradok még akkor is. Csak leányom maradjon élve; nem
               cserélek senki gazdagságával. Ő nekem mindenem. Csak most érzem azt, midőn közel
               állok elvesztéséhez. De nem fogom őt elveszteni. Hazamegyünk szép budai lakunkba,
               ahol ő olyan boldog volt, ott ismét boldog fog lenni; nem törődöm én többet sem a
               világ zajával, sem a gazdagsággal; ő lesz az én kincsem, örömem, boldogságom. Nem
               lesz olyan boldog ember több, mint én. Hiszen már ez is azt mutatja, hogy ő
               megszabadul, miszerint ön eljött ilyen zivatarban. Az ön belátása meg fogja fordítani
               betegségét.</p>
            <p>Zoltán oly igazán szívéből szánta ezt az embert, akit nehány nap szenvedése olyan
               éretté tett, ki önfeledt izgatottsággal engedi magát egyetlen valódi indulatja által
               elragadtatni, s gyermeteg lelkesültséggel csügg fájdalmas illúzióin.</p>
            <p>Tehát valóban csak csalódások volnának azok?</p>
            <p>Igazán rá volna mérve azon büntetés a sorstól, hogy elveszítse azt az egyetlen
               kincset, amihez érzéssel ragaszkodott, s tán ez ártatlan gyermek szenvedéseinek nem
               tudja más orvoslását a végzet, mint hogy őt oly hazákba hívja, ahol ismeretlen eszme
               a fájdalom?...</p>
            <p>Óh, ki tudna erre megfelelni? Hiszen hányan halnak meg ifjan és szeretve, viruló
               szépséggel arcaikon, boldog reményekkel szíveikben, s ha kérdi valaki: “Miért?...”
               “Szerette őket Isten, mert ifjan haltak el”... azt válaszoljuk rá.</p>
            <p>– Jerünk hozzá... – monda a tanácsos, az ifjú karjába öltve kezét; Zoltán felölté
               megszáradt kabátját, s kétkedve kérdezi:</p>
            <p>– Nem zavarjuk-e ez órában?</p>
            <p>A tanácsos egy percig gondolkozott; azután azt mondá Zoltánnak, hogy elébb le fog
               menni, hírt hozandó betege felől; addig legyen olyan jó, hogy várjon itt reá.</p>
            <p>Kőcserepy eltávozásával Zoltán egyedül maradt a teremben.</p>
            <p>Ugyanazon terem volt az, melyben huszonegy év előtt az öreg Kárpáthy János
               végrendeletét mondolá az egybegyűlt férfiak előtt, amelyen annyit sírtak
               valamennyien.</p>
            <p>Az éjszaka csendes volt körüle, és a méla hallgatásban végigvonultak e kastély
               falaihoz kötött emlékei egész életének: elkezdve a nem ismert időkön, a csecsemő
               évnapjain, a születése órájában reá mosolygó szemek megtört halálsugárán, végig a
               gyermekörömek öntudatlan boldogságán, melynek édességét csak akkor tudjuk eléggé
               ismerni, midőn a távolból tekintünk vissza rája, a nélkülözéseken, az újrakezdett
               élet mindennapos küzdelmein, a keserű elváláson, s az üldöző titok kétségbeejtő
               ködalakjain, és ismét vissza a nem ismert, a soha nem látott alakokig, kikről csak
               képzelete beszélt olykor lelke előtt... És most íme, ismét itt van e kastély falai
               között, melynek küszöbe megátkozott kő gyanánt feküdt eddig útjába. Ide jutott
               vissza, csodálatos úton, szeszélyes játéka által a sorsnak.</p>
            <p>Az egész igazán úgy tűnik föl előtte, mint egy álom, mint egy csodálatos, tüneményes
               álom.</p>
            <p>– Jó reggelt, Zoltán!</p>
            <p>E különös, éber álomból egy édes, ismerős hang ébreszti fel egyszerre.</p>
            <p>Megrezzenve tekint fel. Katinka állt háta mögött.</p>
            <p>Éppen reá gondolt most is. Lám az erős képzelet élő alakot teremt, a leányka valóban
               ott áll előtte, s őt nyájasan köszönti.</p>
            <p>– Hogy jössz te ide? – kérdi Zoltán, ki Kőhalomról egyenesen jött Kárpátfalvára,
               Szentirmát nem is érintve, s így Katinka idejöttéről mit sem tudott.</p>
            <p>– Meghallottam, hogy Vilma beteg, eljöttem őt meglátogatni. Ugye nem tettem semmi
               rosszat? Ezt anyám is megengedte volna.</p>
            <p>Zoltán megszorítá a jó leányka kezét. “Nem tettél-e vele rosszat? Hogy ápolni,
               megmenteni siettél annak gyermekét, aki neked még többet vétett, mint énnekem?”</p>
            <p>– S hogy vagy ébren ilyen késő órában?</p>
            <p>– Megtudtam a tiszttartótól, ki érted ment, hogy ide hívnak, s én tudtam bizonyosan,
               hogy te eljössz. Egész éjjel vártam reád. Most tudtam csak meg a cselédektől, hogy
               megérkeztél. Mindjárt siettem hozzád. Látod, amint elindultam Szentirmáról, már akkor
               közelgett a zivatar. Sejtettem, hogy az téged útban talál, és nem fog
               visszatartóztatni, hogy átázva érkezel meg. Azért öltönyöket hoztam számodra; itt
               vannak e kis bőröndben. Öltözzél át! Látod, megbetegedhetnél e nedves ruhákban.
               Isten veled!</p>
            <p>Azzal elfutott a kis kedves leányka, ki háziasszonyi gondosságában el nem felejté,
               hogy akit féltünk, annak nemcsak arcképét kell magunkkal hordoznunk, hanem
               egészségére is gondot kell viselnünk.</p>
            <p>Zoltán érzelemtölten tekinte utána.</p>
            <p>Csupa szeretet! Csupa tiszta színarany szeretet!</p>
            <p>Ennek a hosszú éjszakának nem akart vége lenni. Zűrzavar, zajos futkosás, ajtók
               csattogása s csitító suttogások, lábujjhegyen járás minden szobában, folyosón.</p>
            <p>Valami babonás vén dajka keresve keresi viselt kalendáriomában, micsoda nap lehet ma,
               szentséges atyám; nem ez-e Kárpáthy Jánosné halálának éjszakája, ki ott benn kocogtat
               szellemujjaival a befalazott ajtókon keresztül, s számot kér azoktól, kiket valaha
               szeretett. Mit keresed, jámbor lélek, a napokat? Más évjárás, más időszámlálás van
               ott, ahová a halottak megtérnek. Egymásra következik a hiba és a vezeklés, s nem vár
               az aratással az időkre.</p>
            <p> Zoltán régen, készen volt már átöltözésével, midőn Katinka visszajött érte. Éppen a
               betegtől jött. A jó leányka arca egészen fel volt dúlva, és szemei zavartak.</p>
            <p>– Nagyon rosszul kell lennie – súgá Zoltánnak –, irtózatos, ahogy háborog. –
               Hallgatni is rettenetes, amiket beszél. Mindig tégedet lát megölve, és egy halavány
               asszonyról ábrándozik, aki ebben a kastélyban meghalt, s meggyilkolt fiának hulláját
               viszi karjai közt. Nincs hova fektesse... Óh, az iszonyatos!</p>
            <p>Zoltán sietett Katinkával a beteg szobája felé. A leányka tudatá vele, miszerint
               Kőcserepy az orvossal együtt legtöbb jót remélnek abból, ha a lázbeteg őt
               meglátandja, s meggyőződik róla, hogy él. “Hiszen ne féljen tőle” – tevé utána,
               kedves, bátorító nyomással szorítva meg Zoltán remegő kezét.</p>
            <p>Óh, más oka volt annak remegni...</p>
            <p>Még a szőnyegajtón keresztül is hallható volt a beteg fájdalmas sírása, nyögése. Itt
               szembe jött Zoltánnal az orvos, s tudatá vele, hogy a kórállapot éppen most van a
               válságpontján: az az élet és halál elválasztó pillanatja. Talán az ő arca ismét az
               innenső partra hívhatja vissza a már két világ határán tétovázó lelket.</p>
            <p>A beteg szobáját csak egy halvány tejüvegű lámpa világítá; a háttér, honnan az ajtó
               nyílt, egészen sötét volt.</p>
            <p>Ebből a ködös homályból támadtak elő a beteg kínos látványai, a fehér, a véres
               alakok, a sápadt arcok, a ködtermetek, a merev szemű kísértetek, az ismeretlen
               csoportok, a koporsóból előszálló rémek.</p>
            <p>Senkire sem ismert; akárki jött ott be az ajtón, azt valakinek elnevezte, akitől fél,
               s irtózott minden jelenlevőtől.</p>
            <p>A tanácsos reszketve ült ágya mellett egy alacsony zsámolyon, s fehér, reszketeg
               kezét tartá kezeiben.</p>
            <p>Ekkor ismét nyílt az ajtó, s a háttér sötétéből lassan előlépett Zoltán.</p>
            <p>A beteg egyszerre felemelé fejét vánkosairól, ajkai nyitva maradtak, szótlanul
               rebegve, szemeinek ragyogása leírhatlan gyönyört fejezett ki, karjait reszketve
               terjeszté ki, arcai rózsákkal mosolyogtak; néhány percig így volt hang, mozdulat,
               lélegzet vétel nélkül, azután visszahanyatlott fehér párnáira, arcáról elmúlt a lázas
               pirosság, csak az édes mosolygás maradt rajta.</p>
            <p>Néhányszor végighúzta kezét homlokán, nagyokat lélegzett, s pillanatok múlva csendes,
               nyugodt tekintettel nézett szét a szobában, mint aki terhes álomból ébredt fel.</p>
            <p>Zoltán odalépett hozzá közel:</p>
            <p>– Hogy érzi magát kegyed? – kérdé tőle gyöngéd susogással.</p>
            <p>– Igen jól... – viszonzá a beteg, s odanyújtá kezét Zoltánnak. – Köszönöm, hogy
               meglátogatott ön.</p>
            <p>Ezentúl mindinkább magához kezde térni. Mindenkire ismerősen tekintett; megfogta
               atyja kezét, s odavonta őt magához.</p>
            <p>– Kedves atyám – súgá fülébe –, hogy jön ide Kárpáthy?</p>
            <p>– Mint e kastély ura, mint e jószágok birtokosa.</p>
            <p>Vilma mindkét karjával átölelé e szókra atyja nyakát, és megcsókolá annak
               orcáját.</p>
            <p>– Látod, ez igen jól van. Ez nagyon helyesen van.</p>
            <p>És a nagy, hatalmas úrnak ez az ölelés, ez a csók és ezek a szók jobban estek, mint
               ami az egész világon azokon kívül létezik.</p>
            <p>– Így akartad te, és én így tettem. Ő vissza fog ide költözni, mi pedig elmegyünk
               innen haza, budai kéjlakunkba, ahol úgy szerettél mindig, ahol olyan boldog voltál,
               és ott ismét boldogok leszünk sokáig, sokáig.</p>
            <p>– Köszönöm, jó atyám. Köszönöm, kedves jó atyám. Énértem tetted ezt. Óh, ha tudnád,
               milyen boldoggá tettél vele! Hogy szeretlek! Hogy örülök, amiért szerethetlek! Nem
               kell azt hinnem, hogy igazságtalan vagy. Azzal a boldog gondolattal, hogy te jó, igaz
               vagy, atyám, fogok meghalni. No, ne sírj hát, hiszen oly édes, oly édes az...</p>
            <p>De a tanácsosnak lehetetlen volt ezen szónál nem sírnia.</p>
            <p>– Egy óra előtt nagyon rosszul voltam – szólt hozzá a beteg vigasztaló hangon –, az
               rettenetesebb volt a kárhozatnál; féltem és irtóztam mindenkitől, tőled is. És most
               olyan jól érzem magamat, úgy szeretlek, úgy örülök neked. Ne sírj hát, hisz egy jó
               halál többet ér egy rossz életnél. Hol van anyám?</p>
            <p>A tanácsos felsóhajtott e szóra.</p>
            <p>– Ő nagyon beteg.</p>
            <p>– Nagyon beteg? – ismétlé Vilma. – Szegény anyám! Mondd meg neki, hogy én őt nagyon
               szerettem.</p>
            <p>– Ő is nagyon szeretett téged.</p>
            <p>– Tudom. Csakhogy nem tudta azt úgy kimutatni. Hiszen mindenki szeretett engem. Most
               már mindent tudok. Olyan jó azt tudni, hogy engemet mindenki szeretett. Te is, kedves
               Katinkám, te is. Milyen jó voltál! Amint meghallottad, hogy én beteg vagyok, mindjárt
               jöttél hozzám ápolni, vigasztalni. De én is megemlékeztem rólad. Ugye, kedves atyám?
               Megmondtam, hogy ha meghalok, ezt a fekete gyűrűt, mely saját hajamból készült, adják
               teneked, legyen ez a te jegygyűrűd, viselje majd, akit szeretsz, és hű fog az lenni,
               amíg csak él, hozzád.</p>
            <p>Nem nézett e szóknál Zoltánra, és az sem őreá, de azért úgy értették egymást.</p>
            <p>A tanácsos gyöngéd aggodalommal szól gyermekéhez</p>
            <p>– Pihenj egy kevéssé, kedves leánykám, aludjál!</p>
            <p>– Majd később, még most nem – rebegé ez, szétzilált hajfürteit arcából félresimítva.
               – Hiszen már reggel is van. Úgy szeretném látni a hajnalt, a szép hajnalt, amint az
               ablakomon besüt. Fordítsátok arra fekvésemet.</p>
            <p>Katinka felkarolta beteg barátnőjét, az atya odaigazítá vánkosait; arcával az ablak
               felé fordulhatott, mely már akkor világosodni kezdett.</p>
            <p>Odakünn az éji zivatar után vidám mosolygó hajnal keletkezett, a mély égen pirosló
               felhőcskék úszdogáltak; a hajnali harangszó csengett a vidék fölött, tündéri
               vigasztaló szókban.</p>
            <p>A beteg keble nyugtalanul kezde hullámzani... Mégis, mégis olyan szép ez az
               élet!...</p>
            <p>Valami nyomta még szívét... Idáig rejtegette azt... Hová vigye tovább még?...</p>
            <p>Szemei Zoltánt keresték, odafordult hozzá, és arcán két hajnal pírja derengett: a nap
               hajnaláé, és a szívé.</p>
            <p>– Ugye, ön nem haragszik énrám? – szólt hozzá engesztelő, reszketeg hangon, s kezét
               nyújtá felé.</p>
            <p>– Óh nem, óh, nem – sietett mondani Zoltán, megfogva az eléje nyújtott kezecskét. –
               Sohasem.</p>
            <p>– Ön megbocsát nekem azért, amit szenvedett.</p>
            <p>– Kegyed nem véthetett nekem soha.</p>
            <p>– Ön megbocsát atyámnak – suttogá a beteg alig hallhatóan.</p>
            <p>– Szívemből.</p>
            <p>– Köszönöm, köszönöm. Még egyet kérek öntől. Ugye, ád ön nekem egy kis helyet, egy
               kis helyet itt a közelben; tudja, ott a fenyőfák alatt, amik mindig zöldek, amiket ön
               megtartott magának, midőn mindenét átadta, ott egy kis helyet énnekem.</p>
            <p>Az ifjú szíve elszorult e szókra, nem tudott egy szót felelni rájok.</p>
            <p>Katinka is odaborult a beteg ölébe, az apa szép fejét tartá kezei közt; körös-körül
               volt véve szerető szívektől.</p>
            <p>– Ugye, majd, Katinkám – suttogá a beteg –, sokszor meglátogattok ottan engem;
               virágot is ültettek oda, s ha rám emlékeztek, nem csúfoltok ki azért – hogy olyan
               sokat szenvedtem?...</p>
            <p>– Óh, ne mondja azt, kedves Vilma! – esenge Zoltán, magához ölelve a beteg leánykát.
               – Kegyed meg fog gyógyulni, és sokáig fog élni még boldogan.</p>
            <p>És amidőn ezt mondá neki, mindig erősebben szorítá őt keblére, mindig jobban átölelé
               karjaival omlatag termetét, ajkai csaknem a leányka arcát érinték.</p>
            <p>És a beteg leány, amint ott feküdt az ifjú karjai közt, szép, tiszta szemeit felemelé
               hozzá, két hófehér kezét összetevé lankadó keblén, s felsóhajta:</p>
            <p>– Óh, én most vagyok legboldogabb – legboldogabb.</p>
            <p>És egy szerető, egy üdvözült mosollyal bezárta szép szemeit...</p>
            <p>...Légy boldog, kedves gyermek... a te boldogságodat többé nem zavarja semmi.</p>
            <p>Künn a hajnalharang utolsó kondulásai rezegnek szét a tájon.</p>
            <p>Ti, kik ott álltok körül, boruljatok le, és imádkozzatok csendesen...
               csendesen...</p>
            <p>Csendesen!</p>
            <p>A nap most lövelli legelső sugárait az ébredő tájra, ott künn a toronyőr kiáltása
               hangzik a magasból:</p>
            <p>“Hajnal van, szép piros hajnal!”... </p>
            <p> ...Halott van, szép fehér halott!...</p>
            
         </div>
         <div type="chapter">
            <head>XXIV. Fény és árny</head>
            <p>Milyen különös dolog az!</p>
            <p>Mikor az egyik oldalon lemegy a hold, akkor a másik oldalon feljön a nap. Az egyik
               félig elsüllyedve, a másik félig felmerülve. Talán éppen egymás szemébe néznek?</p>
            <p>Milyen különös az!</p>
            <p> Meghalt a szép, kedves lányka, s mennyi változást hagyott itthon halálával.</p>
            <p>A halál még nem oly szomorú, mint amilyen szomorú a temetés. Erre a nagy mondásra egy
               kedves barátom tanított meg, aki azt temette el, kit legjobban szeretett.</p>
            <p>A halál még szép, nyugalmas, vigasztaló – hanem a temetés a szomorú, a gyászos, a
               kétségbeejtő.</p>
            <p>Az a folytonos temetés!</p>
            <p>Először eltemetik a halottat, rátapossák a földet kezeikkel, lábaikkal, mintha meg
               akarnának győződni felőle, hogy csakugyan meghalt, és el van jól temetve.</p>
            <p>Azután hazajönnek; eltakarítják a szobákból a megholt öltözeteit, nem nézheti azokat
               sírás nélkül, aki oly nagyon szerette. Elteszik, eltemetik lassanként, ami reá
               emlékeztetne.</p>
            <p>Délben egy hely üresen marad az asztalnál; egy nagy, megmérhetetlen üresség! Csak egy
               kis tányérka helye a fehér abroszon, és mégis nagyobb pusztaság a föld minden
               sivatagainál!</p>
            <p>Este egy szobában nem gyújtanak világot. Egy ágyat nem bontanak fel többé, egy nevet
               nem mondanak ki hívólag soha, soha. Aki említi is, csak sóhajt magában, s
               mindannyiszor temetkezni látszik; temetgeti bántó emlékeit.</p>
            <p>Eveline jár alá s fel a kastélyban, kezében egy szépen bekötött könyvet hord.</p>
            <p>– Ez Blair Hugó esztétikai munkája, ezt kell olvasni Vilmának, ez éppen neki való
               mű.</p>
            <p>És jár vele szobáról szobára, egyik emeletből a másikba, a kastélyból ki a kertbe és
               a kertből ismét vissza.</p>
            <p>– De hol lehet? Merre mehetett? – mondogatja magában halkan. – Az imént itt volt; már
               nincsen itt. Hol keressem most? Kérdezősködni nem mer utána senkitől, mert attól fél,
               hogy valaki azt találja neki felelni, hogy “meghalt”.</p>
            <p>Néha azután mégis eszébe jut, hogy hátha csakugyan meghalt! És akkor rohan szobájába,
               ágyára veti magát, és sír! Sír keservesen, hogy az egész házban szertehangzik.</p>
            <p>Azután csak ismét felveszi a könyvet, s megindul szobáról szobára szomorú
               keresésével, benyit minden ajtón, szétnéz, és magában susogja: “Már itt sincsen”.</p>
            <p>És így megy ez a temetés első nap, második nap, harmadik nap. Negyednap társzekerek
               jelennek meg a kastély udvarán, felraknak rájok bútorokat, házi eszközöket. A
               cselédség egy része útra kel velök. Sok ismerős arccal ismét kevesebb lesz, sok szoba
               üresen marad.</p>
            <p>Ötödnap ismét folytatják a temetkezést. Eveline-t a nagy, fedett hintóba ültetik.</p>
            <p>– Különös – mondja ő –, hogy Vilma jobb szeret atyjával utazni, mint énvelem.</p>
            <p>A fedett hintó is kigördül az udvarról, a hátralevő bútorokat mind szekerekre
               szállítják, az utolsó cseléd szava is elmúlik a hangos folyosókról, csak egy üres
               hintó áll még útra készen a kijárás előtt.</p>
            <p>Az egész nagy, puszta kastélyban egyes-egyedül van a tanácsos.</p>
            <p>Nincs többé onnan mit eltemetnie.</p>
            <p>Ott jár a Kárpáthyak családi könyvtárában, e nagy, idegen képekkel, idegen
               okiratokkal tele teremben, melyben semmi nyoma sincs még az ő ottlétének.</p>
            <p>Ki ismerne rá a hatalmas, büszke úrra ez órában?</p>
            <p>Ez arcról, mely örökké mosolygott, jó barátra és ellenségre egyaránt, hogy letörölt
               egy mindenkinél hatalmasabb úr minden hazug édességet, minden csalárd
               ragyogványt.</p>
            <p>Szomorúan, alácsüggesztett fővel áll meg néha jártában, s elbámul maga elé. Mit
               bámulhat olyan nagyon azon az előtte heverő tollon? Majd felveszi, kezében forgatja,
               de másutt jár addig gondolatja! S tán később is, ha tollat veend kezébe, ez a
               gondolat fog eszébe jutni, ez az elűzhetlen, ez az eltemethetlen gondolat.</p>
            <p>Majdan léptek hangzanak a folyosón, mikre a tanácsos magához tér, az ajtóhoz siet,
               hogy kinyissa azt az érkezők előtt.</p>
            <p>Ismerősök jőnek.</p>
            <p>Tarnaváry, Kovács és Varga Péter, a volt jószágigazgató. Szomorúan üdvözlik a
               tanácsost, és ő sem mosolyog eléjök, mint szokta egyébkor.</p>
            <p>– Foglaljanak helyet!</p>
            <p>Ünnepélyes tényre hívta őket ide Kőcserepy.</p>
            <p>A Kárpáthy-birtok engedélyének visszabocsátása végett annak valódi urára.</p>
            <p>Megígérte azt haldokló gyermekének. Merne-e valaha reá gondolni, ha ez ígéretet nem
               teljesítené?</p>
            <p>A nagy komoly férfiak leültek a terem asztala körül, olyan messze egymástól a hosszú
               asztal mellett, mintha mindenik távol szeretne maradni.</p>
            <p>A törvényes munka annak rende szerint be lőn fejezve köztük, a tanácsos saját kezű
               iratában átadá a lemondást.</p>
            <p>Midőn a tanúk részéről is alá volt az írva, akkor látszott arcán valami halvány
               mosolygás; éppen nem hasonló azon hajdanihoz, mellyel a világ előtt szokta magát
               álarcozni; ez olyan mosoly volt, mely nem tud magáról semmit, csak azt tudja, hogy
               látja az, akit senki sem lát.</p>
            <p>Ez a sóhajtás azt látszik lehelni:</p>
            <p>“Ugye, meg vagy elégülve velem? Mármost térj mennyországodba haza...”</p>
            <p>Az eddigi szavak mind igen hivatalos hangon és formában voltak mondva; az ilyen
               percekben úgy őrzi minden ember arcát, hogy azon valami kifejezést ne áruljon el.</p>
            <p>Azután még egyszer összeolvasták az okiratokat, aláírták s előttemezték, pecséteiket
               reá nyomták, anélkül, hogy valaki valami mondanivalót találna, amit a másikhoz
               intézzen.</p>
            <p>A tanácsos felkelt, azon ismeretlen mosolytalan arccal, melynek szomorúsága éppoly
               változatlan volt most, mint hajdan a mozdulatlan nyájasság. Meghajtá magát az urak
               előtt, kik hívására megjelentek, felölté készen álló útikabátját, vette fövegét, s
               távozni készült. Folyvást egyetlen fölösleges szó nélkül.</p>
            <p>Tarnaváry sem szólt hozzá mind ez ideig, s iparkodott nem nézni rá; félt, hogy kemény
               villogó szemei sérteni találják a bánatos férfit.</p>
            <p>Hanem az ajtónál találkozniok kellett, s ott nem állhatá meg Tarnaváry, hogy
               ellenségének, ki a sors legsúlyosabb csapása után úgy megadta magát, őszintén,
               férfiasan kezét ne nyújtsa.</p>
            <p>Kőcserepynek jólesett az. Talán várta is. Megszorítá Tarnaváry kezét, és azon
               pillanatban mind a két férfi arca ellágyult, elérzékenyült.</p>
            <p>A hétszemélynök éles, nyilazó szemeiben is látszott valami hívatlan vendég, valami
               ismeretlen, csillogó nedű.</p>
            <p>A tanácsosnak, úgy látszott, volt még valami mondanivalója, s most idejét és alkalmát
               látta azt elmondhatni. Ez a tartós kézszorítás bátorítá őt arra.</p>
            <p>– Midőn az ifjú Kárpáthy lemondott uradalmairól – szólt oly tört hangon, melyről alig
               lehete megismerni, hogy ez az övé –, akkor ő egy bezárt szobát tarta fenn magának e
               kastélyban, és egy bekerített folt földet a fenyvesek alatt, ahová más senkinek ne
               legyen szabad lépni. Most én távozom innen, most az én emlékeim maradnak itt. Legyen
               szabad nekem is egyet kérnem e kastély leendő uraitól. Egy kis szobácska itt, egy
               darabka föld odakünn énrám nézve is kedves emlék. Ahol leányom meghalt, ahol ő el van
               temetve, ne legyen azon két helyet látogatni joga másnak, csupán nekem és még egy
               embernek. Hogy ki az, ezt tudni fogja az ifjú Kárpáthy, és elég, hogy ő tudja. Isten
               legyen önökkel! Mondják meg Kárpáthynak, hogy én őszintén, szívemből kívánom neki,
               hogy legyen boldog.</p>
            <p>Azzal felnyitá az ajtót a tanácsos, vissza sem nézve többé, oly hirtelen eltávozott a
               folyosón, hogy midőn az őt kísérni óhajtók a lépcső aljára értek, ő már kocsijában
               ült.</p>
            <p>Onnan még egyszer üdvözölte őket; azután a hintó kigördült az udvarról; a három férfi
               kiment utána egész a kapuig, elkísérték szemeikkel a hosszú utcán végig, míg csak a
               távol jegenyesétány végén be nem kanyarodott... A távozó egyetlenegyszer sem nézett
               vissza.</p>
            <p>Amint az utolsó házakon túl az országút a fenyvesek felé tér le, ott megállítá
               kocsiját, maga leszállt, bement a temetőbe, felkeresett egy szép virágos sírhalmot,
               mely ezüstös ráccsal volt körülkerítve. Még most csak egy egyszerű fehér kő jelöli a
               helyet, a pompás fehér márvány síremlék még nem készülhetett el; ott azon kő előtt
               leborult, összecsókolá, megölelgeté azt...</p>
            <p>Van-e olyan hideg, olyan nehéz, olyan kemény kő több, mint a sírkő?...</p>
            <p>Egy virágot leszakított a sírról. Különös, hogy fűnek, fának, virágnak van élete,
               csak őneki nincs! – Ezt a rózsát ő maga ültette, alig három hete fejlett ki rajta a
               legelső bimbó. Napról napra leste, számította, mikor fog kinyílni.</p>
            <p>Ime, a rózsa kinyílt, és ő már halva van.</p>
            <p>A letört virágot tárcájába rejté.</p>
            <p>“Isten hozzád, isten hozzád.”</p>
            <p>A sír ott maradt virágozni, hervadozni... A tanácsos utazott tovább ... csendesen ...
               szomorún ... egyedül...</p>
            <p> Míg Kárpátfalva egyik felén egy bús, bánatos férfi távozik el, egyedül, senkitől nem
               kísérve, senkitől vissza nem óhajtva és soha vissza nem kívánkozva, a másik oldalon
               azalatt zöld ágakból, színes lobogókból diadalíveket készítenek, az utakat
               egyengetik, a házak falait meszelik mindenütt, mint valami közelgő sátoros ünnep
               előtt.</p>
            <p>A régi, a kedves birtokos fog visszatérni.</p>
            <p>Tárjátok ki a kapukat, tárjátok ki a szíveket, hogy jöhessen és mehessen, ahova neki
               tetszik.</p>
            <p>Tartsátok akkorra örömeiteket, lakomáitokat, keresztelővel, lakodalommal várni kell
               reája, mintha mindenkinek vendége, komja, násznagya lenne, akire vártok.</p>
            <p>A gyermekek tanulják az ő dalait, a leánykák öltözzenek fel ékesen azon napra.</p>
            <p>Az öregek előre beszélnek róla, a könny is kiesik szemökből, hogyha mondják:</p>
            <p>– Visszajön a régi gazda! Aki úgy szeretett mindnyájunkat, aki velünk kezet
               szorított.</p>
            <p>A délceg legények tisztogatják lovaikat, fényesítik szerszámaikat, kalapjaik mellé
               bokrétákat tűznek. A határig eléje fognak menni a kedves jövevénynek, kit számukra
               visszahozott Isten!</p>
            <p>Lám, megmondták ezt ők még akkor, midőn elvált tőlök!</p>
            <p>Minden rossz esztendő, a nemszeretem napok, miket a bitorló új gazda alatt
               eltöltöttek, csak arra tanítá meg őket jobban, milyen boldogok voltak ők az
               eltávozott, a megsiratott gazda alatt.</p>
            <p>A falu bölcsei is jobb napjaikat látták közeledni; még most is ott hevert helységök
               ládájában a megígért örökváltság díja, még csak kamatra sem adák, mert csak azt
               hitték, hogy hiszen ha meg nem jő Zoltán a zsenge kenyérre, majd csak megjő az új
               borra avagy pedig karácsonyi disznótorra; – jókor lesz, ha húsvéti páskabárányra
               érkezik is; – akármikor jön, csak eljön, végre is neki kell megnyerni a perét, mert
               az az igazság Isten előtt, s az Isten nem késik soká.</p>
            <p>És, íme, úgy is következett az; mint a villám terjedt el a hír, hogy Kárpáthy Zoltán
               visszafoglalja ősei uradalmát, s visszahozza falvaiba a régi aranyidőket.</p>
            <p>A család régi, hű tisztviselői, a hajdani jó cselédek, kiket a másik úr
               meghatalmazottja szétriasztott, összeszedkőztek annyi vármegyéből újra, s ott voltak
               napjára a kárpátfalvi kastélyban. A száműzött bútorok, a falakról elvándorolt képek,
               miket a volt jószágigazgató tartogatott magánál, visszaszállíttattak, elfoglalták
               régi helyeiket; a családi címer újra kitűzetett elfoglalt helyére, a palota homlokára
               és a kapuk fölé. Minden visszaváltozott úgy, amiként volt évek előtt, hogy, midőn
               Zoltán visszajön, mindenét helyén találja; még azt a szeretetet is, amit a szívekben
               hagyott.</p>
            <p>Szentirmán is múlni kellett a gyásznak.</p>
            <p>Rudolf végrendeletében az volt írva, hogy Zoltán az ő halála után hat héttel nőül
               vegye Katinkát, kivel oly régen szeretik egymást, őt ne gyászolják tovább.</p>
            <p>Azt egyedül Zoltán tudta, hogy e végrendeletet Rudolf még halálos sebe előtt írá, és
               hogy azt a sebet miért s miként kapta, és hogy házasságukat miért sietteté.</p>
            <p>Nemcsak szerelmi, hanem becsületbeli tartozás is volt az.</p>
            <p>E nemes férfi nevének tisztán kellett állania a világ előtt; e házasság az utolsó
               kételyt is elhallgattatá.</p>
            <p>A fájdalom lassan-lassan elveszté éleit, helyet adva boldogabb reményeknek, és az
               igazaknak azon jutalmuk van, hogy nekik még fájdalmaikban is van valami édes. Gyönyör
               nekik a visszaemlékezés, bárha keserű is, s őket a bezárt sír nem fenyegeti rémeivel,
               megbánással, lélekfurdalással.</p>
            <p>Szentirmay végső órájának titka egyedül Zoltán előtt volt ismeretes; csak ő
               sirathatta őt keserű szánalommal szívében, de annál édesebb szeretettel; a többi
               megnyugodott abban, hogy ezután ő leend családjoknak feje.</p>
            <p>Flóra vigasztalá magát azzal, hogy hiszen elég sokáig volt boldog, s ezentúl
               gyermekeiben leend az. Óh, az igaz jellemek nem iparkodnak terhére esni Istennek és
               embereknek panaszaikkal a megváltozhatatlanok fölött, hanem köszönettel fogadnak jót
               és rosszat, ami onnan felülről jön.</p>
            <p>Zoltán kezéhez véve ősei örökét, jobb ismerőit összehívatá házassága kitűzött
               napjára. Minden zaj és külpompa nélkül kellett annak megtörténni. Ki akart volna
               lármás vigalmat ülni, hat héttel Szentirmay tora után?</p>
            <p>Ugyanazon napra halasztá jobbágyainak örökváltságát is.</p>
            <p>A szertartás egész egyszerűséggel ment végbe. Zoltán megtiltott minden ünnepélyt,
               minden ragyogványt; úgyis, mi a világ minden ragyogványa olyan két bűbájos szem
               ragyogása mellett, aminő az oltár előtt szűzen, szemérmesen reá tekint.</p>
            <p>De ha minden fényt és ragyogványt megtiltott is, azt csak mégsem tilthatta meg, hogy
               minden vidékből tengernyi nép özönöljék a templomba, s akik ott vannak körüle,
               mindenkinek szemeiben ragyogjon valami, s minden szív és lélek ki legyen világítva az
               ő örömében.</p>
            <p>Ünnep volt e nap minden háznál, s ez órától kezdve ezernyi nép számítá élete
               boldogabb szakát.</p>
            <p>Fényesebb pompával még senki sem ülte meg menyegzőjét, és több igaz áldás senkire sem
               szállott esküvője napján.</p>
            <p>Ne hallgatott volna-e meg annyi igaz óhajtást Isten?</p>
            <p>Ne örültek volna-e azok, akik onnan a magasból lenéznek, midőn a boldog ifjú kebléhez
               ölelé régen-régen szeretett kedvesét, akiért annyit szenvedett, annyit áldozott, akit
               elvesztett és visszavívott, akihez hű volt örökké, és aki által boldog fog lenni
               halálig?...</p>
            <p>... – Hol van Vilma? – kérdi Kőcserepy neje megérkező férjét, kit egyedül lát
               leszállni hintajából. A tanácsos sóhajtva karolja át nejét, és nem tud neki mit
               felelni.</p>
            <p>Ime, a fény és az árny...</p>
            
         </div>
         <div type="chapter">
            <head>XXV. Régi jó barátok</head>
            <p>Mikor az ember hosszas ideig távol van valami helytől, ahol ismerősei laknak, s
               egyszer ismét véletlenül visszakerül oda, nem első dolgának találja-e sorba
               kérdezősködni hajdani ismerősei felől, megtudni, kiből mi lett, kivel mi történt; s
               olyan jólesik azután, ha azt mondják, hogy a jók a becsületesek most is élnek,
               boldogulnak, jól folynak sorsaik, a rosszak, a ravaszok pedig megbuktak,
               elpusztultak, gyalázatba estek.</p>
            <p>Az ember szereti azt mondani ilyenkor: “Szegény emberek”, pedig nem igaz, nem
               sajnálja őket, csak alakoskodik; belül azt érzi, hogy “Úgy kell nekik, megmondtam
               előre, hogy ez lesz a végük”, s meg van elégedve a sorssal, és titkon hálát ad
               Istennek, hogy őt megőrizte bajtól, gyalázattól, s engedte előrehaladni,
               becsületesnek maradni.</p>
            <p>Amidőn kárpátfalvai ismerőseinket elhagyjuk, s visszatérünk Pestre, éppen akkor
               legújabb újdonságul fogjuk hallani kedves Maszlaczky úr kudarcát.</p>
            <p>Csak egyszer történt meg rajta, de már százféle változatban tudják azt előadni.</p>
            <p>A tény körülbelül annyi, hogy kedves Maszlaczky úr egy kézre játszott a felperessel
               mint alperesi ügyvéd, s miután meg hagyta magát vesztegetni a felperes által, hogy a
               pert kliense számára elveszítse, akkor ismét a felperest is rászedte; az nem restellt
               lármát ütni ellene, és saját magát is bajba keverni, hogy őrajta bosszút álljon.
               Ebből azután igen csúnya lárma lett, Maszlaczky úrra száz meg százféle undokság sült
               ki; szerencséje volt, hogy vele együtt igen sokan belekeveredtek a kérdéses csávába,
               s így ő valami hangosabb bűnhődés nélkül úszott ki belőle.</p>
            <p>De mégis ottveszté, ami rá nézve drágább volt jó hírnél és névnél: ügyvédi
               oklevelét.</p>
            <p>Szilenciumot kapott örök időkre. Többé soha semmiféle pert nem szabad folytatnia.</p>
            <p>Azt hitte ugyan, hogy ezen a bajon könnyen segíthet. Akad fiatal okleveles ügyvédre,
               aki nevét odaadja neki, hogy annak jelszava alatt ügyködjék. Nem talált senkit. Nem
               volt olyan szerencsétlen ember a két fővárosban, aki eladta volna magát, hogy háta
               legyen egy olyan embernek, akit mindenfelől ütnek.</p>
            <p>Még Bogozyt is előkereste; fényes ígéreteket tett neki, ha ajánlatát elfogadja.</p>
            <p>A jeles fiatalember alázatosan köszönte a megtiszteltetést, de nem fogadhatta azt el,
               mert sokkal nyugodalmasabb kilátásai vannak; az ifjú Kárpáthyhoz folyamodott valami
               ispánságért, aki ugyan haragszik rá a követválasztás óta, s nem tudja neki
               megbocsátani, hogy a kedveért ellenfeleit főbe verte; ha ez elutasítja, akkor
               megpróbálja még elébb Kőcserepy úrhoz folyamodni íródiákságért, majd azután
               gondolkozik róla, ha elfogadja-e Maszlaczky úr ajánlatát, vagy sem.</p>
            <p>Maszlaczky úrra nézve megszűnt a világ “kedves barátom uram” lenni.</p>
            <p>Ismerősei, ha az utcán találkoztak vele, kikerülték; régi, messziről mosolygó
               ábrázatok úgy néztek reá, úgy kapták félre a szemeiket róla, mintha sohasem látták
               volna; hajdani pártfogóit ha meg akarta látogatni, egyet sem talált otthon. Talán ki
               volt már adva az arcképe minden kapusnak, hogy ha ilyen és ilyen ember talál jönni,
               senki sincs a számára odahaza.</p>
            <p>Boldogabb napjaiban gyakran találkozott az utcán egy nyomorult rongyos emberrel, ki
               embertől vissza nem emlékezhető idők óta járt ugyanazon rongyos atillában, télen
               éppen úgy, mint nyáron, s lábán egyebet nem lehete látni soha félregázolt sarkú
               csizmánál, de igen a lábait a csizma hiányosságain keresztül.</p>
            <p>Ez valami silentiarius ügyvéd, akit régen-régen valami csempészetért hallgatásban
               marasztaltak el, s aki azóta csak úgy tengett-lengett a fővárosban, emberek
               irgalmából. Néha meg megszánta valaki, s adott neki vagy egy kötélre valót, amit az
               még inkább beivott, mint hogy felakassza magát.</p>
            <p>Maszlaczky úr emlékezett ez alakra élte fényesb szakából, gyakran találkozott vele az
               utcán; milyen alázatosan szokott köszönni mindig; csaknem a földig eresztette le a
               kalapját előtte, pedig annak is alig volt már karimája, és hogy szokott ő olyankor
               félrenézni, mintha nem látná a nyomorút, mintha nem hallaná azt a hangosan elmondott:
               “Servus humillimus, domine spectabilis, bonum mane praecor!”</p>
            <p>Midőn senki sem akart többé Maszlaczky úrra ismerni, amidőn keresztülmehetett a város
               legnépesebb utcáján anélkül, hogy valakivel találkozzék, aki a kalapját megemelintse
               előtte, egyszer összetalálkozik a silentiariussal.</p>
            <p>A rongyos, szurtos alak messziről nyájasan nyújtá eléje kezét, s ha nem is vette le
               ezúttal kalapját oly mélyen, mint hajdan, de annál ismerősebb és örvendetesebb hangon
               kiálta eléje:</p>
            <p>– Servus humillimus, domine spectabilis; quomodo dignetur valere? Hogy mint
               méltóztatik szolgálni az egészségének?</p>
            <p>S azzal megfogá mosdáshoz nem szoktatott tenyereivel Maszlaczky úr kezét, és
               megszorongatá azt barátságosan.</p>
            <p>Maszlaczky elszörnyedt; csak akkor tűnt fel előtte, milyen mélyen kellett buknia!</p>
            <p>Ellökte útjából azt az egyetlen embert, aki kezet szorított vele, és futott haza, fel
               a negyedik emeletbe, s nagy kedve volt akkor meg onnan a negyedik emeletből kiugrani
               az ablakon.</p>
            <p>Ez az eset megszöktette Pestről.</p>
            <p>Összeszedé, ahol pénzei voltak, s gondolkozék rajta, hogy hova vonuljon el, ahol
               szépen összehúzódva, takarékossággal és uzsorával tisztességesen elélhessen
               holtig.</p>
            <p>Az mégis bántotta nagyon, hogy így be hagyta vágni pályáját; annyi küszködés után ily
               csúful lejáratni magát. Olyan kedve lett volna még valakin megbosszulni magát,
               valakinek a vállán kiemelkedni szigorú helyzetéből. Minden ember magasabban állt
               nálánál.</p>
            <p>Mégis úgy tetszék neki, mintha akadna még egy emberre, akit megrémíthet.</p>
            <p>Kárpáthy Abellinótól talált irományai között holmi hánytvetett szerződéseket, avult
               kötelezvényeket, miket az hihetőleg gondatlan volt tőle visszakérni, vagy amiket tán
               sürgethetett, de azon választ nyerte, hogy biz azok eltévedtek, meglehet, hogy erről
               ellenokmányokat, térítményeket is kapott Maszlaczky úrtól, s igen valószínű, hogy
               azokat régen felhasználta parókája fodrozásához. Itt még szerencsét lehet
               kísérteni.</p>
            <p>Könnyű volt a Kárpáthy-család bankárjától, aki rendes apanázsát utána küldözé,
               megtudni, hogy Abellino jelenleg Graefenbergben van; ott készíttet magából egészen új
               embert.</p>
            <p>Azon időben kezdett leginkább Priesznicz neve és a hidegvízgyógyrendszer hírre kapni
               nálunk. Abellino is elvivé Prieszniczhez roncsolt tagjait, adjon neki helyettök
               másokat.</p>
            <p>Maszlaczky úr elszántan utána indult.</p>
            <p>Gondolta magában, ha annak a huszonnégyezer pengőnek, melyet ő szerzett a bárónak,
               csak felét el lehetne tőle disputálni, az nem megvetendő halászat lenne.</p>
            <p>Az ő sérelme világos; egy nagy perben tizenkét esztendeig fáradott, arra költött, és
               annyi szép és nagy sikerű munkáért mégsem kapott semmit. Igaz ugyan, hogy az ő saját
               balgasága, miszerint a számára biztosított összegről önkényt lemondott Kőcserepy
               részére, hogy leánya kezét megnyerje, és hogy attól úgy el hagyta magát riasztani. És
               mármost ott nincs is mit keresni; a leány is meghalt, a jószág is vissza van adva
               Kárpáthynak; élők, holtak, igazság és hazugság, jog és csalás, olyan cifrán össze
               vannak keveredve, hogy aki ebbe a tömkelegbe bele meri magát mártani, soha ebben az
               emberi életben abból többet ki nem kerül. Itt nincs más orvoslat, mint Abellinót
               támadni meg; majd az talán megijed, s otthagyja a bőre egyik felét, csak hogy a
               másikban ne háborgassák.</p>
            <p>Ez üdvös gondolatok közt látta meg Maszlaczky úr Graefenberg csergedező patakjait és
               susogó fenyőfáit, s elgondolá magában, hogy ha e sok szép patak mind-mind tinta
               volna, s ezeknek a fenyőfáknak minden tűlevele egy-egy írótoll volna, mégsem volna
               elég, hogy azt a pert teleírja, ami most, az ő fejében összevissza van
               gubancolva.</p>
            <p>Megérkezve a fürdőintézetbe, rögtön tudakozódott a nagyságos báró után. Nem tagadták
               előtte, hogy itt van.</p>
            <p>Mikor lehetne vele találkozni?</p>
            <p>Akármikor. Graefenbergben nem csinálnak a kúrából titkot, folyvást lehet a betegekkel
               találkozni.</p>
            <p>Odavezették Maszlaczky urat a kérdezetthez.</p>
            <p>Künn a szabadban négyölnyi magasságról omlik alá egy embervastagságú zuhatag, az
               alatt állt valami nagyon kevés öltönnyel ellátott emberi alak.</p>
            <p>Maszlaczky úr azt hitte, hogy meg kell annak ott halni rögtön.</p>
            <p>Erre az arcra sehogy sem emlékezett. Ilyen kopasz fővel és piros pofával ő még nem
               látott embert, akit ismerjen.</p>
            <p>Mondák neki, hogy az őnagysága, a báró.</p>
            <p>Nem merte elhinni, amíg az ki nem jött a zuhany alól, s meglátva Maszlaczky urat,
               azon vizesen át nem nyalábolta.</p>
            <p>– Szervusz, kedves barátom uram!</p>
            <p>A lucskos alak azzal futott végig a harmatos fűben mezítláb, inte Maszlaczkynak, hogy
               csak menjen utána, ki még ez ideig sálját sem merte levetni nyakáról, hogy a reggeli
               légtől torokgyíkot ne kapjon.</p>
            <p>Bámulva kullogott a futó báró után. Mire azon szobába ért, ahol őt eltűnni látta, már
               akkor a nemes báró nyakig ült egy kád jéghideg vízben, s oly lubickolást vitt
               véghez, hogy Maszlaczky a szoba legszélső szegletében sem volt előle tökéletesen
               biztos.</p>
            <p>Ilyen állapotban alig lehet peres dolgokról beszélni.</p>
            <p>Elvárta, míg a nyugodtabb részei következnek be a kúrának.</p>
            <p>Nemsokára két izmos fogdmeg állt be, azok kiugratták a bárót a vízből, s fogtak egy
               csomó vizes pokrócot, azzal körültekergették, bepólyázták, mint egy mézeskalács
               kisdedet, s lefektették szépen, hogy izzadjon.</p>
            <p>– No, most nem szaladhat el! – gondolá Maszlaczky úr. – Különben is, ha az a cél,
               hogy izzadjon, hát segítünk egy kicsinyt rajta.</p>
            <p>– Legkedvesebb méltóságos úr, méltóztatik-e még emlékezni azon kellemetes időkre, a
               midőn a Kárpáthy contra Kárpáthy-per alkalmatosságával annyi kedves pillanatot
               töltöttünk el együtt?</p>
            <p>– Hagyja el, kedves Maszlaczky, hagyja el – replikázott Abellino onnan a sok pokróc
               közől. – Infámis idők voltak azok, az a semmiházi sarlatán, az a doktor Mauz milyen
               iszonyatos kínzást vitt rajtam véghez. Miért is nem lőtte akkor főbe, kedves
               Maszlaczkym, akkor mindjárt, ahogy összevesztek. Tíz esztendőt elrabolt az életemből;
               nem tízet, de húszat, a legszebb időmet. – Az a sok só, amit akkor megetetett velem,
               mind most izzad ki rajtam. Óh, ez a Priesznicz valóságos isten áldása, ha jó fátumom
               ide nem hoz, régen a föld alatt vagyok, régen.</p>
            <p>– Az ugyan nagy kár volna – sietett nyilatkozni Maszlaczky úr, magában gondolván: “Az
               kellene még csak, hogy te is meghalj, mielőtt illendően eret vághatnék rajtad”!</p>
            <p>– Óh, kedves Maszlaczkym, én egészen más ember vagyok most, olyan tál aludttejeket
               megeszem reggelire négy-öt font fekete kenyérrel, amilyennek a láttára kilelt volna
               máskor a hideg; minden csontom helyreáll, új vérem támad, a hideg víz keresztül-kasul
               mossa egész belsőmet, még a bőröm is elváltozik, mint a kígyóé tavaszkor; milyen élet
               van itt, milyen élet! No, majd meglássa; korán reggel felkelünk, mosdunk, fürdünk,
               nyargalunk a jó friss esőben, mert itt mindennap van eső, mezítláb szaladgálunk, nem
               képzeli ön, milyen gyönyörűség mezítláb járni a hideg, harmatos fűben, a jó tocsogó
               sárban. Majd meglássa ön, ha csak egy hónapig lesz is itt, mennyire átváltozva
               érzendi magát; ez a Priesznicz úgy kimossa, úgy kiszapulja önt, hogy maga sem ismer
               magára.</p>
            <p>Maszlaczky úr gondolta magában, hogy szeretné látni azt a Prieszniczet, aki a
               szilenciumot le tudná mosni róla.</p>
            <p>Abellino nagyon szeretett beszélni erről a tárgyról.</p>
            <p>– Majd meglássa ön, kedves Maszlaczkym, az első két hét nemigen kellemetes, amíg az
               ember hozzászokik a zuhanyhoz, hanem azután...</p>
            <p>– De instálom alássan – vágott közbe türelmetlenül Maszlaczky –, én korántsem azért
               jöttem ide, hogy itt mosdjam és fürödjem, s igyam a vizet napszámban...</p>
            <p>– Dehát miért? Itt nem szabad más kúrával élnie, Priesznicz azt meg nem engedi.
               Priesznicznek csak egy gyógyszere van, és az a hideg víz.</p>
            <p>– Köszönöm alássan. Én nem vagyok beteg, semmi bajom sincs; azaz, hogy tulajdonképpen
               igenis nagy bajom van, hanem azon nem segít sem a hidropátia, sem az allopátia, sem a
               homöopátia, sem az izopátia etc. graeca, mert az egészen egzotikus valami baj.</p>
            <p>– Halljuk, halljuk – kérdé Abellino kíváncsian, aki még csak távolról sem remélte
               azt, hogy Maszlaczky úr őt választandja orvosának.</p>
            <p>– Méltóztatik tudni, hogy Kőcserepy tanácsos engemet milyen rútul rászedett.</p>
            <p>– Hogyne tudnám. A leánya kezét ígérte önnek, s azután ráfogta, hogy a nejébe
               szerelmes, s megugrasztotta onnan. Ez zseniális ötlet volt tőle. Már hiába, kedves
               Maszlaczkym, én magát szeretem, de azt meg kell ismernem, hogy Kőcserepy ezúttal igen
               elmés volt.</p>
            <p>Maszlaczkynak kedve lett volna Abellinónak nekiesni, s amint ott a pokróc között nem
               mozdíthatta sem kezét, sem lábát, jól meggyomrozni.</p>
            <p>Ennél azonban sokkal okosabb tromfot is tudott.</p>
            <p>– Persze, persze; jó elmésség volt Kőcserepynek az én követeléseimet kivetni a
               nyakából, s azokat mind méltóságodra hárítani vissza.</p>
            <p>Abellinót elhagyta a kacagás. Kezdett jobban figyelmezni Maszlaczkyra.</p>
            <p>– Mit hárított ő énrám vissza? – kérdé nagy szemeket meresztve.</p>
            <p>Maszlaczky úrnak volt egy irtóztató nagy kabátzsebje, abban egy szokatlan terjedelmű
               sárga bőrtárca; azt most elővette, kibontotta, holmi avas papirost előkutatott
               belőle, s azt kiterjesztve hajtásaiból, odatartá a pokrócba takargatott férfi
               elé.</p>
            <p>– Tetszik ezt látni. Ez méltóságod írása, melyben nekem ötszázezer forintot kötelez a
               Kárpáthy Zoltán elleni perben tett fáradozásaimért.</p>
            <p>Abellino kezdett izzadni.</p>
            <p>– Azt méltóztatik tudni, hogy én követelésemről lemondottam volna azon esetben, ha
               Kőcserepy úr föltételeimet teljesíté. Miután azonban ez meg nem történhetett, én
               kénytelen vagyok elébbi követeléseimet ismét igénybe venni.</p>
            <p>– De ki fogja önnek azt kifizetni? – kérdé Abellino, s nagyon kíváncsi volt a
               feleletet hallani rá.</p>
            <p>– Kőcserepy úr aligha, mert ő a jószágot vissza is engedte Kárpáthy Zoltánnak; az még
               kevésbé, mert neki semmi köze hozzám.</p>
            <p>– Talán bizony én? – kérdé megrémülve Abellino. Maszlaczky úr igen jónak találta
               mosolyogni azon, hogy Abellino ilyen ügyesen meg tudja fejteni a rébuszokat.</p>
            <p>– Valóban, igenis.</p>
            <p>Abellino úgy meg volt rettenve, hogy egy szóval sem bírta magát védelmezni.</p>
            <p>Maszlaczky úr közelebb lépett hozzá.</p>
            <p>– Azt tetszik gondolni talán, hogy én magamat ki engedem játszani? Talán azt mondja
               méltóságod, hogy én erről a követelésemről lemondtam? Van erről valami írás? Nincs
               egy betű sem. A szó nem bizonyít. Verba volant, scripta manent, a szó repül, a sor
               marad. Van méltóságodnak csak egy sora tőlem, hogy én követelésemről ezért vagy
               amazért lemondok? Avagy talán azzal hiszi méltóságod magát védelmezhetni, hogy az a
               jószág kezére nem került soha? Hja, de tehetek-e én arról, hogy méltóságod cessziót
               adott róla Kőcserepynek, hogy huszonnégyezer rongyos forintért elprédálta egész úri
               birtokát? Tanácsoltam én ezt méltóságodnak? Nem méltóságod erőszakolta-e rám a
               cessziót, nem erőnek erejével küldött-e Kőcserepyhez?</p>
            <p>Abellino minderre egy szót sem tudott válaszolni. Elébb a kezeit iparkodott
               kiszabadítani a pokróc közül, majd a nyelvével keresett valami megfelelő igét, de nem
               bírt kibontakozni sem így, sem amúgy; Maszlaczky úr ott ült a lelkén, a nyelvén, a
               tüdején, mint a boszorkányos macska a mesében, melyet az álmodó nem bír magáról
               elhajtani.</p>
            <p>Végre kétségbeesett ordításban tört ki:</p>
            <p>– Héj! Segítség! Gyilkosok! Rablók! Meggyilkolnak! Segítsetek! Szabadítsatok meg!</p>
            <p>A nagy riadalra összeröffent a fürdői cselédség, a szomszédok, ki félig, ki sehogy
               sem öltözötten, egy-egy pokróccal a nyakukban, víztől csepegve, borzasan, lucskosan
               rohantak Abellino szobájába, ki kézzel-lábbal kapálózott pokrócai közepett, s egyre
               gyilkost és tüzet kiabált.</p>
            <p>Maszlaczky úr ijedten húzta magát egy szögletbe, s égre-földre esküdött a szobában
               tolongók előtt, hogy ő egy ujjal sem bántotta a nemes bárót; kiforgatta előttük
               zsebjeit, hogy ám nézzék, hogy őnála sem pisztoly, sem penicilus, sem semmi egyéb
               öldöklő eszköz nincsen. A méltóságos úr minden bizonnyal megőrült, talán a vér a
               fejébe ment a hideg víztől, s attól egyszerre megzavarodott.</p>
            <p>Alig bontották ki Abellinót a pokrócok közől, amidőn ez nekirohant Maszlaczkynak, s
               ha el nem csípik idejekorán, az sül ki, hogy ő akarja azt megölni, nem az őtet. Csak
               arra kérte visszatartoztatóit, hogy engedjék meg neki, hogy a nyakát kitekerhesse
               annak az embernek.</p>
            <p>Azt persze nem engedték neki, hanem ahelyett eltávolíták Maszlaczky urat, Abellinót
               pedig a zuhany alá vitték, s addig húzták a fejére a vizet, amíg azt nem mondta, hogy
               nem haragszik.</p>
            <p>Abellino azonban tüstént felmondta a kúrát Priesznicznek.</p>
            <p>– Vagy én nem maradok itt, vagy azt az embert kergessék el innen.</p>
            <p>A fürdőtulajdonos leleményes ember volt. Amint megértette eleitől végig a két úr
               közötti viszálkodás okát, rögtön sietett Maszlaczky úr szállására, s ott igen
               udvariasan bocsánatot kért tőle ezen rendkívüli eset miatt, ami közte és a báró
               között történt. Azt nem kell olyan érzékenyen venni. A báró úr nem rosszaságból
               cselekedett úgy.</p>
            <p>És itt bizalmasan megsúgá neki, hogy a báró úr igen jeles, derék ember ugyan, és
               minden tekintetben nagyon okos és értelmes, hanem néha-néha valamely monomániában
               szenved, az a sajátszerű rögeszméje van: hogy őneki nincsen lelke, és hogy azt tőle
               bizonyosan ellopta valaki. Ez az ötlet igen mulatságos bohóság egyébkor, hanem
               néha-néha oda fajul, hogy eszébe jutván, miszerint neki magának lelke nincsen, a
               hozzá legközelebb állóét kívánja elvenni; s biz ilyenkor nem tanácsos holmi vékony
               testalkatú embernek jutni melléje, mert hasonló lélekállapotban az emberek rendkívüli
               idegerővel bírnak, s egy kézszorítással képesek valakit megfojtani.</p>
            <p>Egy óráig sem maradt tovább Maszlaczky úr Graefenbergben.</p>
            <p>A másvilágon ám cseréljen vele lelket, akinek tetszik, de ezen az innensőn ugyan
               bizony senki se áhítozzék utána.</p>
            <p>Soha e perctől fogva nem látta Abellino többé Maszlaczky urat.</p>
            <p>Hanem azért csalatkozott, ha azt hivé, hogy megszabadult tőle. Ha személyesen nem
               tehette tiszteletét, jöttek a levelei, amikben három tömött lapon keresztül kért,
               könyörgött, fenyegetőzött; biztatta, hogy megidézteti, becsukatja, egzekváltatja;
               ingerelte, hogy béküljön ki, bőszítette barátságos egyezségek ajánlatával, a
               kétségbeesés örvényébe hajtá hű szolgálatainak felemlegetésével.</p>
            <p>Abellino bújt, futott előle egyik városból a másikba; Maszlaczky úr levelei mindenütt
               reá találtak, s olyan ravaszul voltak álarcolva, hogy Abellino mindig felbontá
               azokat. A címzet ismeretlen kéztől, néha franciául vagy németül volt írva. Mikor már
               azt hitte, hogy egyszer-egyszer jól elrejté magát valahol, megint csak kapja a
               veszedelmes leveleket, s ismét fut odább, mint a hajtott róka.</p>
            <p>Végre kiköltözött az országból; ekkor már nem találhatott rá Maszlaczky úr olyan
               könnyen levél útján, tehát elővette hírlapokban.</p>
            <p>Abellino majd itt, majd amott bukkant egy őt illető szerelmes nyilatkozatra valami
               külföldi lap hátulján.</p>
            <p>“Báró K. B. úr felszólíttatik Maszlaczky Gábor által, hogy ki nem fizetett ügyvédi
               díját térítse meg, különben az egész nevét ki fogja tenni.”</p>
            <p>Vagy pedig:</p>
            <p>“Báró Kárpáthy Béla úr, kinek tartózkodási helye nem tudatik, vagy maga, vagy
               meghatalmazottja jelenjen meg ez s ez napon Maszlaczky Gábornál fontos ügyek
               elintézése végett.”</p>
            <p>Azután</p>
            <p>“Báró Kárpáthy Bélával igen nevezetes közlendői vannak Maszlaczky Gábornak.”</p>
            <p>S több ilyenféle.</p>
            <p>Abellino dühösebb volt egy vért szagolt kannibálnál; nem tudott magán segíteni ez
               ember ellenében. Hiszen ha feleselni kezd vele, pörbe keveri, ha párbajra hívja, pört
               indít ellene, ha megdöngeti, pört akaszt nyakába, és abból sohasem lehet kikeveredni,
               soha kiszabadulni, soha végét szakítani.</p>
            <p>Végre is Zoltán sokallta meg a dolgot, s felszólíttatá Maszlaczkyt, hogy szabja
               valami árát annak a lemondásnak, miszerint nem hozza többet összeköttetésbe a
               Kárpáthy nevet a saját becses nevével, s békét hagy Abellinónak és Kőcserepynek és a
               többi jámbor embereknek.</p>
            <p>Maszlaczky először százezrekről beszélt, hanem azután leszállt ötezer forintig. Ez
               mindenféle sportulákkal és költségekkel együtt megint felment hatezer forintra; ezt
               azután kifizetteté neki Zoltán Kovács által, átvevén tőle Abellino ottfeledt iratait,
               s tudtára adatván, hogy mármost aztán úgy elhallgasson ám ezzel a bajával, hogy
               szavát se hallják, mert ha még egyszer valahol valami úton-módon előhozza ezt a
               tárgyat, Zoltán nem fog sokallni öt forintot egy korbácsért és kétszázat azért a
               gyönyörűségért, hogy azzal Maszlaczky úron hatalmaskodást kövessen el a magyar jus
               privatum criminale értelmében.</p>
            <p>Ez a drasztikus szer használt. Azóta nem tudnak Maszlaczky úrról mások, mint azok,
               akiknek pénzt kölcsönözget irtóztató uzsorára. Azoknak pedig úgy kell, minek mennek
               hozzá. Egykettő megszökik néha a felvett pénzzel, minden pszichológia dacára; a
               többin visszavásárolja azt az érdemes úr.</p>
            <p>Más ember vesztését veszteségnek híják, az övé mindig rajtavesztés, s az ilyenekre
               mindig azt szokták mondani az emberek:</p>
            <p>“Nagyon sajnálom, de ugyan örülök rajta.”</p>
            
         </div>
         <div type="chapter">
            <head>XXVI. A látnok és a világtalan</head>
            <p>Múlnak az évek. Isten tudja, hány esztendő, hány század, hány ezred múlt el
               azóta!</p>
            <p>Amíg a pálmafa törzsöke kőszénné válik a föld gyomrában, amíg egyik helyen elhagyja a
               tenger régi partjait, s másutt új medret mos magának, amíg egy nagy világvárost
               népeivel együtt elfed, eltakar a por és a moha, amíg egy-egy állatfaj úgy kihal, hogy
               későn előkerülő csontjait a múzeumokba viszik bámultatni, amíg megváltozik az
               éghajlat, hogy a datolyapálma helyén fenyő teremhet, hisz ahhoz ezer meg ezer
               esztendő kell!</p>
            <p> A régi homályos múlt ködéből talán kitűnik még két félig elmosódott alak, kikre néha
               vissza-visszaemlékezünk.</p>
            <p>Az egyik ott ül a dunai lánchíd oszlopán, nagy szellemének ez örök emlékén. Lábai
               előtt terül két zajos város, lábai alatt folyik égszínt játszó folyam.</p>
            <p>És ő oly szomorún, oly mélán néz alá, mintha látná mindazt, amit más nem láthat, és
               semmit abból, amit mások látnak.</p>
            <p>Óh, e sasszemekre nézve nincs többé világa a napnak, a sarkaiból kiforgatott lélek
               visszásan vet minden sugárt a szív sötétjébe, egy összedúlt világ van ott belől, amit
               a teremtés keze kétségbeestében összerontott.</p>
            <p>Mennyi sötétség ül e sűrű, fekete szemöldök alatt! Elég volna napfogyatkozásnak.
               Milyen halaványság e dúlt arculaton! Elég volna halálnak.</p>
            <p>Olyan búsan, olyan merően mit tudhat nézni semmi tárgyat nem ismerő szemeivel? Ha
               kérdenék, mit mondana? Ha mondana, ki értené? Ki értené, s ki tudná elviselni
               lelkén?</p>
            <p>Messze, távol Graefenberg hűs hegyei között roskatag férfi támaszkodik a levágott
               fenyőtörzsre, erőt vesztett vonásain a kelő nap fénye ragyog, sugárait nem látja ő,
               csak melegét érzi annak.</p>
            <p>Miért néz mégis áhítattal kelet felé? Tán kedvesebb is van rá nézve ott a kelő
               napnál?</p>
            <p>Óh, mint fájhat nem láthatni azt, amiről örökké gondolkozik! Körös-körül az egész
               világ be van zárva előtte. Szemeinek nincs világa többé.</p>
            <p>Egy összetört remekmű!</p>
            <p>Egy élő halott, aki hallja, mint szegezik le koporsóját, és amit kiáltott, amit
               jelentett, az csak képzelet volt, nem látta, nem hallotta senki. Megtaposták a földet
               fölötte; azt mondták, hogy meg van halva, és senki sem kérdezte többé: “Vajon talán
               ez a szegény halott ott a sír fenekén nem érez-e? És nem fáj-e neki valami?”...</p>
            <p>...Ez volt a vége hazánk két legnagyobb fiának: Széchenyi István- és Wesselényi
               Miklósnak, kiknek még csak a nagy szellemek szokott díját sem adta meg a nagy világ:
               “a dicsőítést a nemlét után”.</p>
            <p>Legyenek e szerény sorok azon emlékkő morzsái, melyet számukra elfeledtek emelni.</p>
            <p>A nagy szellem nem azért nagy, hogy jutalmat várjon vagy az életben, vagy a halálban,
               vagy a túlvilágon, hanem azért nagy, mert nem tud kicsiny lenni.</p>
            <p>Ti pedig, Kárpáthy Abellinók, Berzy Tivadarok és a többi és a többi – szeretetreméltó
               képmásai könnyűvérű barátainknak, haladjatok tovább is mulatságosabb pályáitokon,
               okulva mások szomorú végzetén, s ne hallgassatok a poéták unalmas prédikációira, akik
               úgyis csak azért korholják mások viseletét, mert ők nem tehetnek hasonlóan.</p>
            <p> Utolsó szavunkat végezzük Zoltánnál.</p>
            <p>Mióta ő megtért ősei lakába, azóta a kárpátfalvi kastélynak nincsenek rémei, de van
               örömhangja reggeltől napestig. Ő kivívta magának a sorstól, hogy neki néhány évet
               előlegezzen a mennyországból, mert a boldogságot nem elég megérdemelni, azt alkotni
               is kell tudni.</p>
            <p>Késői években egy hírlapi hirdetményben olvasá Zoltán, hogy egy hirtelen elhunyt
               különc főúr budai villáját fogják nyilvánosan árvereztetni.</p>
            <p>Valóban elszomorodott rajta.</p>
            <p>Az egész család úgy elpusztult, egymás után, egyik a másikat követve. Pedig bizonyára
               senki sem átkozta meg őket.</p>
            <p>Zoltán rögtön elrendelé ügyvédénél, hogy azon villát minden benne levő tárggyal
               együtt vásárolja meg számára; ne jusson semmi idegen kézre abból, ami valaha Vilmáé
               volt, azon leányé, aki oly nagyon szeretett, és olyan sokat szenvedett.</p>
            <p>Olcsó áron lett elprédálva minden, ahogy szokott költséges bohóságokkal történni,
               miket csak elmúlt tulajdonosuk becsült.</p>
            <p>Később maga meglátogatta a helyet Zoltán. Szép neje karján lépett az elhagyott
               kertbe, hol évek előtt legelőször találkozott Vilmával, s hol úgy féltette
               kicsikéjét. Most mindarra visszaemlékezett.</p>
            <p>A teremekben mindenütt az elhunyt leány képe. A meghalt tanácsos mindenütt maga előtt
               akarta őt látni.</p>
            <p>Künn a kertben el volt hagyva minden, míveletlen elparlagult szőlő és kert; az utak
               benőve fűvel. A két fiatal szerető ott áll egymást átölelve; olyan szomorú mind a
               kettő – és mégis olyan boldogok!...</p>
            
         </div>
         <div type="chapter">
            <head>Végszó</head>
            <p>Nem irigylek valamit jobban, mint azon regényíró boldogságot, ki bevégzett művével
               meg van elégedve.</p>
            <p>Hasonló gyönyörűségben nem tudom magamat részesíteni, s őszintén meg kell vallanom,
               hogy a kivitelben mindig hátramaradok saját eszményemtől.</p>
            <p>Különösen jelen regényemnél érzem azt a sajátságos helyzetet, amit a mezőtúri
               csapláros érezhet, mikor megkérdik tőle a vendégei, hogy a feltett zavaros tartalmú
               palackok közől melyikben van a bor, melyikben a víz.</p>
            <p>Egy alapeszme keresztülvitelével kívántam megküzdeni:</p>
            <p>“Nemes irányú nevelés mint adhat oly lelki önállóságot gazdag ifjúnak, hogy ha
               véletlenül egyszerre mindenét elvesztené, mégis fenntarthassa magát azon magason,
               melyen azelőtt állt?”</p>
            <p>“Hogy akinél ész, jellem és jó szív szövetkezett, arra nézve nincsen bukás az
               életben, mert ha egy pályáról elűzetett, másikon siethet feltett célja felé.”</p>
            <p>“Hogy a leggazdagabbnál is többet ér az, amit belül, mint amit kívül bír.”</p>
            <p>“Hogy egyik erény a másiknak szülője: aki jó honfi, az jó emberbarát is; aki a
               közügyekben igazságos, az magánügyeiben is az.”</p>
            <p>Ez eszmék körül képzeltem alakítani az egész regényt.</p>
            <p>Nem tartottam akadálynak azt, hogy regényhősöm első bemutatásánál még alig több mint
               gyermek, tizenhárom éves. Érzelme, vágya, jelleme legifjabb korában van mindenkinek,
               sokkal ragyogóbb még és sokkal tisztább, mint később; tizenhárom éves korában
               bármelyikünknél élet-ér volt a költészet, szűz gondolat a szerelem, önfeláldozás a
               honfiérzet; sokkal több volt a hűség, sokkal több a részvét, az idők csak eszesebbé
               tettek bennünket, csak a tudást szaporíták, nem az érzést, s ha volna valakinek kedve
               visszagondolni azokra az első sóhajtások éveire, milyen elvesztett egy világot látna
               azokban a legtisztább, a legeszményibb gyönyörrel tele.</p>
            <p>“Hagyd pirulni arcodat – mondá a görög bölcs az ifjúnak –, ne szégyelld ezt a
               színt.”</p>
            <p>A pirulni tudás évei a legköltőibb évek.</p>
            <p>Ama per, mely regényhősöm jellemének próbatüzét képezi, nem tartozik a
               legszokottabbak közé, éppen azért tán alapjára nézve valószínűtlennek látszhatik.
               Magam is aggodalommal választottam azt közvetítőül, míg meg nem győződtem felőle,
               hogy hasonló tartalmú perek nem tartoznak törvénykezési ritkaságaink közé;
               napjainkban ugyan, mint az általános társadalmi szokások és erkölcsi fogalmak alóli
               kivételek, kevés tartalékkal bírnak a közéletben, s közsorsú, szegényebb családok
               történetében hallatlanok, de nagy, terjedelmes örökségeknél, majorátusi ügyek
               bonyodalmainál hasonló kivételek előfordulnak, s napjainkban is két ily alapon
               indított per forog a törvényszékek előtt.</p>
            <p>Jelen esetben éppen nem igénylek a kérdésből jogi értekezést formálni; ez, mint a
               szíves olvasó tudni fogja, csupán Zoltán életének kritériuma.</p>
            <p>A pesti árvíz jeleneteinél kissé tovább időztem, mint ezt a felvett tárgy egysége
               kívánta volna, de meg kellett bocsátani magamnak, s remélem, hogy olvasóim is
               megbocsátják, ha e nagyszerű jelenetnek, melyben ránk nézve annyi tanúság van, kissé
               nagyobb tért szenteltem. Amik ott fel vannak hozva, mind históriai emlékek, s alig
               van közelebb múltunkban szebb és vigasztalóbb pont, mint az, hogy országunk fővárosa
               miképp lett semmivé, és semmiből miképp emelkedett ki újra, miképp lett szebb,
               nagyobb és virulóbb, mint volt azelőtt.</p>
            <p>E nagy, honérdekű esemény, ha nem képezi is alkatrészét regényhősöm élettörténetének,
               de egy nagyobb mérvű képet állít mellé, mely ahhoz oly sokban hasonlatos: A mindent
               elvesztés és a mindent újra szerzés eszméi itt és amott.</p>
            <p>Ha ezen eszméket nem voltam képes eléggé tisztára kifejteni, az az én hibám és az én
               szerencsétlenségem.</p>
            <p>A regényhős mellett egy női alak növi ki magát vezérlő jellemmé: Vilma alakja. Úgy
               hiszem, az olvasó is ehhez érez a többiek mellett legtöbb rokonszenvet, miként magam,
               és mégis ez tűnik el, ez áldoztatik fel a regény végezetén. Hol itt a költői
               igazságtétel?</p>
            <p>A költői igazságtétel valóban szép dolog, és nem is nehéz munka, mihelyt a költő
               felteszi magában, hogy teremtsen egy mindenképpen rossz embert, s azt azután a jók és
               igazak megvigasztalására megáldozza. Ámde az életben nincsenek általánosságok,
               nincsenek tetőtül talpig gonosz emberek, akiknek balsorsa örömriadást gerjesszen, s
               én még nem láttam temetést, ahol valaki ne siratta volna a halottat; ami arra mutat,
               hogy valami jó van mégis minden emberben, s olyan ember nincs a földön, akit senki se
               szeressen. A sorsszeszély bizarr kivételeit nem értem ez általános szabály alá.</p>
            <p>Ily felfogással a költői igazság helyébe a költői szükségesség lép. A legkedvesebb
               alakok szenvednek és meghalnak, nem azért, mert megérdemelték, nem is a sors, nem is
               a költő szeszélyéből, hanem az eszme kényszerűségéből, mely őket eszközeiül választá.
               A Megváltó élete és halála legvilágosabb és legnagyobbszerű magyarázata e
               mondásnak.</p>
            <p>Mi volt az, amit Zoltán Vilma iránt érzett? Szerelem volt-e az? – – – Szeretsz
               valakit forrón, híven, igazán és szeretettel viszont. Nem ismersz mást, csak a
               szerelem boldogságát. Akkor egy véletlen pillanat összehoz egy más szerető szívvel,
               ki régóta hallgat és emésztődik eltitkolt, nem sejtett fájdalmával. – Mit felelhetsz
               e kérdésre? Megveted-e, elutasítod-e hidegen, mert te boldog vagy már, akkor
               nemtelenül, szívtelenül cselekedtél. Vagy reményt adsz neki, szívedben helyet nyitsz
               számára? Akkor hűtelen vagy. És mégis kénytelen vagy reá gondolni; tudod, hogy
               szeret, hogy téged szeretve hal meg, és kénytelen vagy érezni iránta, midőn
               legboldogabb vagy is. Ha tudod a nevét ez érzésnek, közöld velem, mert én nem tudom
               azt. – A szerelem érzése az, a szerelem vonzalma nélkül.</p>
            <p>Ily esetben lehet-e költői igaztalanság a halál? A halált különben sem tartom
               megbosszulási eszköznek. Ez avult eszme, amit már a büntető törvények is kezdenek
               elégtelennek találni. És azt is jól tudom, hogy a szenvedő iránt mindig részvét marad
               a szívben, s a leggonoszabb ember is, ha a regény végezetén kiszenvedett,
               kivégeztetett, rokonszenvet hagy az olvasó emlékében. Ezt a rokonszenvet én inkább
               biztosítom a kedvesebb alakok számára.</p>
            <p>Azért nem volt bátorságom egynek is az életéhez nyúlni azon alakok közől, akik a
               szerencsétlenség elvét képviselték. Az számukra a részvétet biztosítaná.</p>
            <p>A legtöbbet az apró, mellékes alakok közől végül meg sem említettem. Szeretem
               elhagyni a regény bevégzése után azt a semmi érdekű toldalékot, melyben röviden
               elmondatik, hogy hát a mellékszemélyekkel hogyan, mi történt tovább, krónikai
               rendben, költői eszme és lélektani okulás nélkül, csupán mendemonda és kíváncsiság
               kielégítése végett, mint a hajdani jó vígjátékokban történt, ahol midőn végezetül a
               báró elvette a grófkisasszonyt, a tiszttartónak meg el kellett venni a társalkodónét,
               s hátra levén még az inas és szobaleány: azok is összeházasodtak.</p>
            <p>A mellékszemélyzet csak staffage-nak való, s pontos kirajzolásuk által a kínai
               tájképeket utánozzuk, ahol a távol levő hegy szintoly eleven színnel van festve, mint
               a rajta levő ház s az előtte álló mandarin, aki éppen most lépett ki abból a
               házból.</p>
            <p>Végül a tisztelt olvasóközönség megnyugtatására ünnepélyesen megígérem, hogy a
               Kárpáthy-család geneológiáját tovább folytatni nem törekszem, s Zoltán boldog
               házasságából nem következik ismét egy új regény, mely májustól decemberig kísértsen
               az igen tisztelt Pesti Napló tárcájában, melynek érdemdús szerkesztője iránt, azon
               példás baráti türelmeért, hogy regényem hosszas menetelét szelíd rezignációval
               végigvárta, és engemet soha azon fenyegetéssel nem ijesztgetett, hogy, ha nem
               sietek, embereimet röviden összeházasítja – őszinte köszönetemet kifejezni el nem
               mulaszthatom.</p>
            <p>Pesten, 1854. december 23-án.</p>
            <p>teljes tisztelettel</p>
            <p>JÓKAI MÓR</p>
            
            <p>
               <hi xml:id="ftn1">[1]</hi> Ez tény. Őfensége az üdvözült főherceg-nádor személyesen
               jelen kívánt lenni a színház megnyitásán, s e szándékában történt változást egyedül
               az akkori rendezőség elhamarkodása idézte elő.</p>
            <p>
               <hi xml:id="ftn2">[2]</hi> Hogy ezt nemcsak báró Berzy mondja, arról meggyőződhetik,
               aki nem restelli felkeresni a lipcsei képes újság tavalyi folyamát, melyben egy bölcs
               utazó szép és gyöngéd nemzeti táncunkat a francia kocsmák erkölcstelen buja
               botránytáncaihoz hasonlítja.</p>
            <p>
               <hi xml:id="ftn3">[3]</hi>Ezerszer bocsánatot kérek, hogy egyszer életemben új szót
               mertem csinálni, ezt a <hi rend="italic">“komornok”</hi> helyett kívánom értetni.</p>
            <p>
               <hi xml:id="ftn4">[4]</hi>Remélem, hogy e kis anakronizmust azokkal a gőzösökkel és
               sok más egyebekkel nem veszi tőlem rossz néven az ítészet. Egyáltalában be kell
               vallanom, hogy az általam leírt tárgyak s alakok közől sok van olyan, aminek létezése
               csak a kegyes óhajtások közé tartozik.</p>
            <p>
               <hi xml:id="ftn5">[5]</hi>Olvasóink közül többen emlékezni fognak e hajdan szokásos
               képekre, miken nagy reformátorok arcképei levén lerajzolva, öltönyeik egész redőzete
               egyetlen hosszú sorozatból van alkotva, melyben hitágazataik sarkalatos tételei
               foglaltaknak; hajdan csaknem minden protestáns háznál láthatók voltak e jellemző
               képek.</p>
            <p>
               <hi xml:id="ftn6">[6]</hi>Ismeretes országgyűlési dal azon évekből.</p>
         </div>
      </body>
  </text>
</TEI>
