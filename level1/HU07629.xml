<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU07629" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Az alföldi vadászok tanyája : Regény : ELTeC edition</title>
				<author ref="viaf:25795116">Podmaniczky Frigyes (1824-1907)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Takács Emma</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">52303</measure>
				<measure unit="pages">298</measure>
			</extent>
			<publicationStmt>
				<p>Published as part of ELTeC</p>
			</publicationStmt>
			<sourceDesc>
				<bibl type="digitalSource">
					<title>Az alföldi vadászok tanyája : Regény</title>
					<date>2009-11-23</date>
					<publisher>Magyar Elektronikus Könyvtárért Egyesület</publisher>
					<ref target="http://mek.oszk.hu/07600/07629"/>
					<respStmt>
						<resp>Original Electronic Edition</resp>
						<name>Mikszáth Kálmán</name>
						<name>Heyer Artúr</name>
						<name>Csige Mónika</name>
						<name>Uri-Kovács József</name>
					</respStmt>
					<bibl type="digitalSource">
						<title>Az alföldi vadászok tanyája : Regény</title>
						<date>2009-11-23</date>
						<ref target="http://www.archive.org/details/magyarregnyir27miksuoft"/>
					</bibl>
					<bibl type="printSource">
						<title>Az alföldi vadászok tanyája : regény</title>
						<author>báró Podmaniczky Frigyes </author>
						<pubPlace>Budapest</pubPlace>
						<publisher>Franklin-Társ.</publisher>
						<date>1906</date>
						<ref target="http://mek.oszk.hu/07600/07629/pdf"/>
					</bibl>
				</bibl>
				<bibl type="firstEdition">
					<title>Az alföldi vadászok tanyája : Regény</title>
					<author>Podmaniczky Frigyes</author>
					<date>1854</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="medium"/>
				<ns1:canonicity key="low"/>
				<ns1:timeSlot key="T1"/>
			</textDesc>
		</profileDesc>
		<revisionDesc>
			<change when="2019-04-18"/>
		</revisionDesc>
	</teiHeader>
	<text>
		<front>
			<div type="liminal">
				<head>GRÓF BETHLEN JÓZSEFNEK!</head>
				<p>Mi az élet szerelem nélkül?</p>
				<p>Hasonlít a nyáron által kiszáradt hegyi patak tátongó puszta örvényéhez.</p>
				<p>A szerelem honos mindenütt e nagy világon.</p>
				<p>Szibéria jeges pusztáin, Andaluzia költői hegyeiben, a rideg éjszak sziklaormain,
           s Olaszország szelíd és a szerelem melegétől áthatott tengerpartjain találkozunk
           kalandjaival. Mit a szív érzeményeiről észleltem, annak egy részét e kis regénybe
           öltem, s neked ajánlom e munkámat. Sokszor talán félre fogod tenni, azt mondva:
           mitsem ér; egyedüli örömem az leend, ha néha-néha az igazság s az élet valója
           fogja áthatni elmédet e sorok olvasása közben.</p>
				<p>Kedvvel írtam e lapokat, menhely gyanánt szolgáltak.</p>
				<p>Nemde természetes, hogy öröm hatná meg keblemet, ha mások örömmel olvasnák.</p>
				<p>Aszódon, 1854. Áprilban.</p>
				<p>B. Podmaniczky Frigyes.</p>
			</div>
		</front>
		<body>
			<div type="chapter">
				<head>I. (A kolozsvári nagy-piaczon.)</head>
				<p>Sokan olvasóim közül, bizonyosan ismerik már Kolozsvár nagy-piaczát; - történetünk
                  azonban ott vevén kezdetét, nem lesz talán érdektelen, ha bővebben igyekszem
                  leírni s jellemezni.</p>
				<p>Mindenekelőtt meg kell jegyeznem, hogy nem azért nevezik nagynak, mintha
                  területe s kiterjedtségénél fogva kiérdemlette volna magának e czímet. Egyedül
                  azon igen egyszerű körülménynek köszöni e kitünő nevet, melynél fogva Kolozsvárott
                  egyetlen a maga nemében, azaz, egynél több nem is létezik.</p>
				<p>Rendes négyszöget képez, oldalait csinos emeletes házak kerítik. E lakok többnyire
                  a gazdagabb s főbbrangú családok birtokában vannak, - a téli s tavaszi hónapok
                  alatt tetemes élénkség deríti az egymás mellett fekvő kis palotákat.</p>
				<p>Idegen alig képes felfogni, mennyi érdekkel és költőiséggel képesek dicsekedni e
                  külsejüknél fogva szerény tekintetű lakházak.</p>
				<p>Ha többször és hosszasabban tölthettük napjainkat Erdélyben, ezt természetesnek
                  fogjuk találni; mert hol annyi szép nő, oly jó kedv s valódi vendégszeretet
                  létezik, ott lehetetlen, hogy a szerelem, költészi s kalandos díszmenetével enyh-
                  és nyughelyre ne találjon. Nem külfény, de belbecs teszi tehát érdekessé a
                  nagy-piacz házsorait.</p>
				<p>Ugyanezt mondhatjuk fő-díszéről, a tér közepét elfoglaló, mohos, tekintélyes
                  szentegyházról. Külseje, a körülötte s melléje épült, szerencsétlen alkotású,
                  fecske-fészkekre emlékeztető boltok s kofaraktárak által van elferdítve. Belsejébe
                  kell lépnünk, hogy a régi szépnek s nagynak látása enyhítse az emberi nem prózája
                  által felizgatott idegzetünket.</p>
				<p>A nagy-piacz s abból kiinduló hat főút képezi a város közép s egyszersmind
                  legérdekesebb s élénkebb pontját. Ez utakon szivárog minden élet s mozgalom a
                  főtérre, ennek boltjaiba s raktáraiba s nem épen legjobb karban tartott
                  járdáira.</p>
				<p>*</p>
				<p>Az 1850-ik év május 20-ikán csillogó tiszta tavaszi nap volt. A déli órák alatt
                  sokan jártak fel s alá Kolozsvár utczáin, legtöbben a nagypiaczon.</p>
				<p>A czukrász-bolt előtt, szivarozva látunk állani két fiatal embert, beszélgetve s
                  vizsgálkodva az előttük elhaladókat; néha a közép-utcza felé néztek, mintha valami
                  onnan érkezőre várnának.</p>
				<p>A magasabb s egyszersmind fiatalabb, körülbelül huszonötéves lehetett; nyulánk
                  termete, finoman metszett arcza, nagy kék szemei még korántsem szép, de mint
                  mondani szokták: csinos emberré alkoták. Finom most sarjadzó szőke szakála s
                  gesztenye színű, természettől göndör, tömött növényzetű haja, élénk testmozgásai
                  egyrészről szelíd, de mégis bizonyos könnyelmű kifejezést adának külsejének.</p>
				<p>Neve gróf Zendy Kálmán, igen művelt s olvasott fiatal ember, ki sokat látott s
                  tapasztalt, de szenvedélyes jelleménél fogva alig volt képes eddigelé bizonyos
                  világosan kitűzött czél felé irányozni tetterejét.</p>
				<p>Magyarországi jószágán élt, egyedüli időtöltése a festészet s vadászat volt.
                  Gazdálkodni, mind a mellett, hogy épen nem tartozott a gazdag emberek közé - nem
                  szeretett, de nem is tudott. Az élet vidor s élénk oldalát kedvelte egyedül,
                  kerülve mindent, mi búbánatot vagy gondot szerezhet.</p>
				<p>A másik férfi sokkal idősebb, alacsony, erős termetű alak, kivel miután ritkán,
                  vagy talán soha nem lesz alkalmunk találkozni többé, nem tartom szükségesnek a
                  szorosabb megismerkedést. Csak azt említem meg, hogy erdélyi birtokos s neve
                  Géza.</p>
				<p>- Meg nem foghatom, mi oknál fogva késik lovászom; pontban tizenegy órára
                  rendeltem ide, már dél van s mégsem érkezik, - monda Géza szemüvegével a
                  közép-utczát vizsgálva szorgalmasan.</p>
				<p>- Pedig szeretném látni lovaidat, nagy pejedet különösen hallottam dicsértetni;
                  nekem jó vadászlóra lévén szükségem, alkuba bocsátkozhatnánk.</p>
				<p>- Ha megtetszik, nem bánom, neked eladom, tudván, hogy jó kezek közé kerül. Mindig
                  sajnálom, a hányszor rossz istállóba s rendetlen tartásra jutnak kedvencz
                  paripáim.</p>
				<p>- A jó lovat épen úgy megbecsülöm mint a szép lányt, értéke mindkettőnek
                  rendkívüli s ritka.</p>
				<p>- Dicséretes elveid vannak, hanem minthogy nőkről szólottál, tudod-e: miért jár a
                  szépnem ma ily csoportosan itt fel s alá?</p>
				<p>- Azt gondolom: mert a tiszta meleg nap mindenkit kicsalt négyfala közül.</p>
				<p>- Ez csak részben oka e nagy gyülöngésnek, valódi s általános indoka az, hogy
                  néhány percz mulva a fő-szentegyházban Dévay Ágnes bárónőnek esketése lesz gróf
                  Marosi Gyulával.</p>
				<p>- Esketés, - istenem! tehát ismét elvesz két lény a társas életre nézve. Elnémulva
                  s eltemetve falusi magányba, egymásnak élve, megúnják a legszebbet, az életet
                  magát.</p>
				<p>- Nem szabad így szólanod, különben azok közé sorozlak, kiket itt látok felénk
                  tartani. Nő- s férficsoport, nézd mi élénken beszélgetnek várva az esketést;
                  minden szavok az irígység s hamisság egy-egy dühös kifakadása.</p>
				<p>- Nem irígylem senki sorsát, - hidd el, elégedett vagyok.</p>
				<p>- Hiszem s reménylem is; csak azért említem ezt, mert csodálom, hogy az emberek
                  minden új házasságot, többnyire rossz mint jó oldalairól szoktak felfogni s
                  taglalgatni. Ha szép s jó a menyasszony, azt mondják: hisz nincs semmie; nem
                  értem, miből fognak élni ezek az emberek. Ha csunya de gazdag, ily formán
                  okoskodnak: nekem ugyan nem kellene minden kincse daczára; mit ér az asszony, ha
                  még nem is szép. E tekintetben a férfiak épen oly irigykedve itélnek, vagyis
                  inkább nem ítélnek, mint a nők.</p>
				<p>Alig végzé beszédét Géza s a Monostor-utcza felől kocsirobogás hallatszott. Pár
                  percz múlva egész hintó-vonal állott meg a fő szentegyház rostélyzata előtt.</p>
				<p>- Menjünk közelebb, hadd lássam a menyasszonyt, mondá Kálmán.</p>
				<p>- Nem bánom, legyünk egyszer legalább Kolozsvárott is badaudok, úgy is ritkán
                  nyílik alkalom e kellemes s annyira könnyű mesterség űzhetésére.</p>
				<p>Erdélyország fővárosában, mint mindenütt a világon, szeretik nézni, mondhatnám
                  bámulni az esketési szertartást; de természetes is, mert alig van érdekesebb s
                  nevezetesebb pillanata életünknek.</p>
				<p>Két ember örök hűséget esküszik, igérik hogy boldogítni fogják egymást, hogy
                  akaratuk, gondolatuk, tetteik egyek leendenek. Hogy mind e szép igéretek
                  kétszeresen szépek valamely deli nő ajkai által elrebegve, azt tagadni alig lesz
                  képes valaki, ki tanuja volt egyszer ez életben valamely szép pár
                  összekelésének.</p>
				<p>Kálmán Géza mögé állott, ki a rostélyzat melletti helyéről kényelemmel láthatá a
                  hintókból kiszállókat, s pajtását, - megnevezvén az egyeseket - a kolozsvári
                  társaság legfényesebb s legszebb részével ismerteté meg. Végre kiszállott a
                  menyasszony is, alig pillantá meg Kálmán s egy ah! felkiáltása arra látszott
                  mutatni, miszerint külseje nagy hatással volt reá.</p>
				<p>- Ugy-e csinos lány Ágnes bárónő? - mondá Géza, pajtása fele fordulva.</p>
				<p>- Talán szeretted volna gyakorta látni, hogy most Marosi helyét foglalhasd el.</p>
				<p>- Megvallom, női szépség rég nem hatott reám annyira, első látásra. Barna szemei
                  mintha varázserőt lövelnének, annyira átható tüzűek. De hol van a vőlegény?</p>
				<p>- Épen most jő.</p>
				<p>- Derék embernek látszik, emlékszem, néhány évvel ezelőtt többször találkoztunk
                  Nápolyban, ott teleltünk mindketten.</p>
				<p>Az üres hintók elhaladván s kis távolságra sorban megállván, közöttük feltűnt
                  Marosi fogatja, négy sötét peje hatalmas és szép, hintaja roppant nagy és
                  kényelmes volt.</p>
				<p>- Meglátszik, hogy sokat utazott Marosi, - mily jól van összeállítva fogatja,
                  legkisebb részei egybevágók. A lovak szépek s nagyon egyenlők, a hintó kényelmes s
                  oly csinos, hogy szinte irígylem sorsát annak, ki szép nővel helyet foglalhatand
                  belsejében, - mondá Kálmán, körüljárva a fogatot s vizsgálva annak egyes
                  részeit.</p>
				<p>- Marosi jó ízlése ismeretes nálunk, mindenki az ő tanácsával él lakházak, kertek,
                  fogatok rendezésénél vagy összeállításánál. Ha családja körét is oly ügyesen
                  birandja felfogni, s irányozni, boldog leend kétségkívül.</p>
				<p>- Kívánom s óhajtom, mert sajnálnám ha oly dicső lényt, mint Ágnes bárónő, nem
                  környezne boldogság.</p>
				<p>Ez alatt elérkeztek Géza paripái.</p>
				<p>Néhány percz mulva a két lovas a Monostori-utczán haladva végig, a szabad
                  természetet kereste föl.</p>
				<p>Este a kolozsvári kaszinóban két tárgy foglalkoztatá az ott egybegyültek elméjét s
                  képzé a beszélgetés főtárgyait.</p>
				<p>Marosi Gyulának egybekelése Dévai Ágnessel volt az egyik; azon alku pedig, melynek
                  következtében Kálmán megvette Géza legjobb két paripáját, volt a másik nevezetes
                  ujdonság.</p>
				<p>A magyarnak legkedvesebb mulatsága, reményeinek legfényesebb tárgya a szép asszony
                  és jó ló.</p>
			</div>
			<div type="chapter">
				<head>II. (Szerelem és házasság.)</head>
				<p>Korszakunk társasviszonyainak alapja a házasság.</p>
				<p>Nem képzelhetünk művelt nemzetet, rendszeres életviszonyokat e szent kötelék
                  nélkül, mely egybefűzvén két lényt, teremti a családot, képezi a szívet, az észt,
                  a tetterőt.</p>
				<p>S mégis alig találunk cselekvényre az emberi életben, melynek alapját oly
                  különféle jellemű indokok képeznék; mert vannak, kik érdek vagy dicsvágy, ismét
                  mások, kik unalom vagy hiúság által késztetve vezetik oltárhoz arájokat.</p>
				<p>Nem tartozom azok közé, kik azt vélik, hogy sohasem volt oly romlott a világ, mint
                  épen most; sőt merném állítani, hogy bizonyos tekintetben az erkölcsök és erények
                  sokkal érettebb és magasabb polczot foglalnak el, mint a mult századokban.</p>
				<p>Ezt tartva, bizton állíthatom, miszerint legtöbb házasságnak alapeszméje mégis
                  csak a szerelem.</p>
				<p>Ha e tárgyat ki akarnám meríteni, arról kellene szólanom, mi fajtájú azon
                  szerelem, mely határozottá érleli lelkünk bel-, sokszor nagyon is zavart
                  érzeményeit. Ez itt nem lehet czélom, én a házasságról csak annyiban szólhatok,
                  mennyiben kis történetemben szerelem-egybefűzte házaspár fordul elő. Ezeket
                  felkeresni és vizsgálni: vajjon boldogok? egyedüli feladatom.</p>
				<p>*</p>
				<p>A Székelység egyik kies völgyében, Gerőfalva közelében, kis domb csúcsán fekszik
                  gróf Marosi Gyula nyári laka.</p>
				<p>Régi, középkori német lovag-ízlésben épült várkastély; külseje egyszerűen kis
                  váralakú, négy szögletét bástya-jellemű tornyok ékítik. Teteje most már ritkán
                  látható, tarka színeket játszó palakövekből van összerakva.</p>
				<p>A falakon sűrűen felfutó folyondárok zöldje, a régi költői képet kétszeresen
                  széppé varázsolja. A tágas góth ízlésű ívablakok ős cserfa foglalványai s részben
                  tarka üvegtáblái, felséges vegyületet képeznek a várnak itt-ott kilátszó mohos
                  falaival, s az ablakokat gazdagon körülfutó elevenzöld növényzettel.</p>
				<p>A kastélyba tágas kapu vezet, a belső udvar virágos kertet képez. Az emeletet
                  körülfutó karcsú, kigyóként felkanyarodó kőből metszett oszlopok által képzett
                  folyosó, kényelmes ülőhelyek s ügyesen felállított s összeillesztett virágcserepek
                  által diszítve, mintegy előcsarnokot képez. Ez alatt kényelemmel pihenhetünk a nap
                  legforróbb óráiban s a lanyha, meleg esőt nézhetjük vagy az ég tekintélyes
                  dörgéseit hallgatjuk, szabad menetet engedve lelkünk búskomor költői
                  ábrándozásainak.</p>
				<p>A várlakot körülövedző dombocska, külön rostélyzat által bekerített virágos kertté
                  van alakítva, mely fényesen s rendesen tartatik.</p>
				<p>A legszebb bokor s virágcsoportok tarka vegyülete, mintegy a ház alatt elterülő
                  szőnyeget képez, szebbet és elevenebbet mint bárhol; mert a hegyi levegő ereje s
                  tisztasága, a hűs éjek s folytonos harmat, tartósabb s élénkebb növényzetet
                  teremtenek.</p>
				<p>A rostélyzaton túllépve, nagyobb angol kertbe érünk, hol smaragdzöld pázsiton,
                  terebélyes facsoportozatok hűsében, eleven sövények által szegélyzett utakon
                  gyönyörködtethetjük szemeinket s üdíthetjük fáradt testünket csinosan rendezett
                  ülőhelyek s sétányok által.</p>
				<p>Az angol kert távolabb fekvő része, erdélyi divat szerint czélszerűen utánozván e
                  tekintetben Albion fiait, ménes-állásul van felhasználva. Egymás mellett fekvő,
                  egyes sövények által különválasztott gyepes és fás helyeken száguldó mének,
                  virgoncz csikók, nemes anyakanczák nyeritése, vad futkozása, a kolompok és csengők
                  eredeti hangversenyével élénkséget, költőiséget kölcsönöznek a tájképnek.</p>
				<p>Kiérve az angolkertből, jó karban tartott országútra jutunk, mely a polgárosodás
                  jelképe gyanánt, kígyóként kanyarul végig a jól művelt völgyön. Két oldalát dúsan
                  termő, sötétzöld törökbuza-földek, azokon túl magasabb dombok, ezeken pedig
                  legelőhelyek, facsoportozatok s egyes sziklaormok diszítik s alkotnak páratlan
                  szépségű tájképet.</p>
				<p>Az ős kastély ablakaiból tekintve, az itt leírtak mint összefoglalt tájkép, lepik
                  meg szemeinket.</p>
				<p>Előttünk terül el a virágos domb, mint mesterség alkotta természet; azon túl az
                  angolkert, mint művészileg rendezett természet; messze távolban a kies völgy
                  hegyláncba látszik ős erdeinek sziklacsúcsaival, mint a vad természetnek
                  mesterkélő kezek által nem bántott, szűz, eredeti jelképe.</p>
				<p>A mily csinosan s jól rendezett a kastély alakja s környezete, épen olyan
                  kényelmes és elmebeli műveltségre emlékeztető annak bel-elosztása és
                  butorzata.</p>
				<p>Néhány tágas terem, azokban a legjobb ujabb munkákból összeállított csinos kézi
                  könyvtár, zongora, több művészileg értékes festvény s album, mindmegannyi
                  főkellékei a falusi életnek.</p>
				<p>Nem hiányoztak hűvös lakszobák, melyek nyáron által feledtetik a tikkasztó
                  meleget; sem tágas jó kandallók, melyeket megpillantva, szinte örvendve várjuk a
                  bekövetkezendő őszi napokat, estéket, a pattogó vidor lángokat s azok kétes és
                  mégis, - kivált szép nő társaságában - annyira kellemdús világát.</p>
				<p>E kis paradicsom lakosait ha vizsgáljuk, érdemeseknek tartjuk arra, hogy ott
                  élvezzék fiatal koruk gyönyörteljes napjait.</p>
				<p>Ágnes grófnő magas nyulánk termetű, arcza görög ízlés szerint metszett.</p>
				<p>Legszebb részei: barna, nagy és sokatmondó, igéző tüzű szemei, hajlott orra,
                  hófehér fogai, kissé felduzzadt piros ajkai s gazdag fürtökben aláhulló fekete
                  haja.</p>
				<p>Az ilyen külsejű nőknél sokszor hiányozni szokott élénkség még inkább növelte az
                  egésznek tökélyét s kedvességét. Jellemében azonban bizonyos változékonyság volt,
                  mely lehetővé tette, hogy nem ritkán legélénkebb perczeit búskomorak váltották
                  fel.</p>
				<p>Vajjon az élénk, vagy búskomor Ágnes volt-e szebb? ezt bajos elhatározni; mert ő
                  mindig szép és szeretetreméltó.</p>
				<p>Mint egyetlen gyermek a háznál, rendkívüli, mondhatni túlszorgos gonddal
                  neveltetett ugyan, de szülei túlzott szeretete, nem ritkán engedvén akaratának
                  akkor is, mikor azt tenni vétek volt, ha nem is épen romlott, némileg mégis
                  elkényeztetett hölgygyé tette a fiatal, tizenkilencz éves Ágnest.</p>
				<p>Alap-jellemvonása a jóság levén, ügyes vezető kezében hajlékony s könnyen
                  fékezhető volt természete. Semmit sem gyűlölt annyira, mint a tétlenséget; nem
                  engedé, hogy unalom szállja meg fiatal erőtől pezsgő lelkét. Csak midőn valamiért
                  neheztelt vagy bánkódott, képes volt órákig tétlen ülni; s akkor egyedül szíve s
                  annak búskomor érzelmei működének.</p>
				<p>Marosi harmincznyolcz éves, gazdag földbirtokos volt, ki temérdek sokat utazott,
                  sok asszonynak udvarolt, s meglehetős sokat tanult is, mennyiben az élet
                  mindennemű, változékony szinezetű viszonyait felhasználta arra, hogy bizonyos,
                  szerinte csalhatlan életbölcseséget alkosson magának.</p>
				<p>Külseje nem volt ugyan feltűnő szép, mind a mellett ügyessége s viselete által
                  kiegészítve, nagyon is természetesnek találta mindenki, hogy szerelmére méltónak
                  találta Ágnes vagy bármely más nő.</p>
				<p>Jellemének legfőbb hibája, bizonyos lelki s testi restség volt, melynek sokszor
                  engedve akaratlanul is önző lett. Önön gondolatai s tettei szerint itélvén meg
                  mindenkit, gyakran felette hibás és igazságtalan volt okoskodásaiban s
                  hiedelmeiben. Szóval, a szerencsének némileg elkényeztetett s nem mindig
                  csalhatatlan álmokban ringatott gyermeke volt.</p>
				<p>De hát e két lény, megajándékozva mindennel, mit az élet közönséges fogalmai
                  szerint szükséges arra, hogy szerencsések lehessünk, boldog s elégedett volt-e
                  valóban?</p>
			</div>
			<div type="chapter">
				<head>III. (Mézes hetek.)</head>
				<p>Meggyőződésem szerint alig van kifejezés, mely az emberi jellemre nézve sértőbb
                  volna, mint e fejezetnek annyiszor s oly lelkesedéssel említett s tulajdonképen
                  mégis oly keveset mondó czíme.</p>
				<p>A legszebb, a legragyogóbb érzelemnek, a szeretetnek, mely a vad kebelben ép oly
                  gyökeret bír verni, mint bármi ellágyult vagy az erkölcsök által megszelídült
                  szívben, melyre jó vagy rossz ember egyaránt fogékony, - azon érzelemnek, mondom,
                  csak mézes hetei, még csak nem is hónapjai, annál kevésbé évei volnának?</p>
				<p>Ezzel is az emberi természet törpesége önmagára sütötte a gyengeségnek bélyegét.
                  Mentségére alig hozhatunk fel mást, mint azt, hogy legalább igazat mond s nem
                  igyekszik jobbnak látszani, mint a milyen valóban.</p>
				<p>Minthogy csak mézes hetek s nem évek léteznek - legalább közönségesen ezt tartják
                  - azért jelentenek annyit a szerelem történetében. Ez fénypont; ki annak
                  birtokában sohasem volt, ki annak tudatával soha sem birt, az a földi élvek
                  legnagyobbikát nem élvezte, nem tudja, hol s mikor pontosulnak össze a
                  legellenkezőbb érzelmek szép és boldog egészszé.</p>
				<p>A fiatal lánykának, fejlődése első napjától kezdve, ha nem világosan is, de
                  legalább kellemes bizonytalanság, ködfátyolába burkoltan lebeg érzelmi világa
                  előtt, mint a szerelem telje, a házasság, azaz a mézes hetek.</p>
				<p>Ez természetes, azért jó is. Mert nő, ki sohasem birt ez előérzettel, ki soha nem
                  vágyott azután, mi egyedüli költőisége lehet gondolatfolyamának, az nem nő, az
                  akár szép, akár nem szép, a mint a természetnek épen tetszett őt alkotni, mégis
                  szív nélküli.</p>
				<p>A férfiak szemében, általán véve legalább egészen más alakúak a mézes hetek. Azok
                  nem mint a szerelem fénypontja, édene, hanem inkább a már némileg lehangolt
                  érzelmek Pygmaleonjaként tűnnek elő. A férfiak többnyire már akkor ott vesztik a
                  költőiség első tiszta benyomásait, mikor az még alig él bennök mint öntudat. A
                  nélkül, hogy világosan fel tudnák azt fogni, életbe lépnek, mint már félig elélt
                  lények. Csakhamar észreveszik, hogy hiányzik keblökben az, mi mindennek fényt,
                  kellemet s bizonyos bűvös álmokban ringató légkört bir alkotni körülöttünk;
                  hiányzik bennök a szerelem költői képessége. A kit ilyenkor magába szállva,
                  meglephet még az ihlet mindenhatósága, ki még költőiséggel tud szeretni, annál a
                  mézes-hetek bűvös erővé válnak, mely eltiprott világot elevenít s már elveszettnek
                  tartott paradicsom kapuit tárja fel.</p>
				<p>*</p>
				<p>Ha tollam elég ügyes volt arra, hogy tisztelt olvasóim a közelebbi fejezetben
                  mondottak után, bizonyos kimért, tiszta fogalmat szerezzenek magoknak a gerőfalvi
                  várlak belsejéről s annak környékéről, ha továbbá a mondottak nyomán Ágnest és
                  Gyulát azon lényeknek képzelhetik, kik valódi életet öntnek mind e mesterség s
                  természet-alkotta szépbe; akkor már némi fogalmuk lehet e pár mézesheteiről -
                  mondanám, hónapjairól.</p>
				<p>Mindent, mit a szerelem teljhatalma elő bir idézni, mindent, mit az ész, művészet
                  s természet nyujt, hogy szebbé, fényesebbé alkossa életünk pályáját, mindazt
                  egyesítve találjuk Gerőfalván.</p>
				<p>E két lény, feledve mit átélt, feledve azt, mi nem egyszer visszaemlékezteté őket
                  arra, hogy nem mindig simák s rózsákkal behintvék életünk kalandos utai, a jelen
                  édesteljes perczeinek élt. Az egész nagy világ reájok nézve nem létezett; de annál
                  szebb s mindenhatóbb volt az ő egyéni mindenségök: a szerelem-teremtette
                  boldogság, megelégedés.</p>
				<p>Kik az előtt ismerték Gyulát, alig hitték, hogy ő ugyanazon ember; a szerelem
                  hatalma varázserővel birt reá. Víg kedélyű, nyilt keblű volt mindig, Ágnes
                  közelében földöntúli kifejezés bélyegzé arczvonásait, tetteit, szavait.</p>
				<p>Fiatal neje mindig szép és szeretetreméltó volt ugyan, de annyira szépnek s
                  kedvesnek, mint most, eddigelé senki sem ismerte. Átlépve az örökös fesz- és
                  félelmes visszavonulásnak előtte majdnem türhetlen határait, kifejlődött benne a
                  tiszta érzelmek, a valódi meggondolatlan szerelem legfényesebb példája.</p>
				<p>Ha az ember szeret s viszont szerettetik, minden csekélység örömet idéz elé.</p>
				<p>Nincs gondolat, nincs érzés, mely habár magában tekintve szép és jó, százszorosan
                  azzá ne válnék, ha közlöm vagy egyszerre érzem szerelmem tárgyával.</p>
				<p>Gyula sokoldalú tapasztaláson szerzett ismeretei ha nem voltak is alaposak,
                  mindenesetre oly fiatal nő irányában, milyen Ágnes, hasznosan mulattatók valának.
                  Ágnes soha egy mestere szavait sem hallgatá oly figyelemmel, mint Gyuláéit, mikor
                  az egy vagy más tárgyról véleményét kimondá. Soha regény nem mulattatá annyira,
                  mint mikor férje néhány kalandját, mintegy beszélybe foglalva elmondá.</p>
				<p>De van-e mester a világon, van-e regény, mely többet s igazabbat volna képes
                  mondani, mint a valódi szerelem? E hatalmas érzelem nem egyszer varázsolt már
                  együgyű embert érett eszűvé, indulatosat szelíddé, rosszat jóvá az életben; míg
                  más részről a csalódott szerelem sokszor rövid perczek alatt az ellenkezőt idézé
                  elő.</p>
				<p>S viszont Ágnes öröme vagy figyelme, helybenhagyása vagy ellenkezése, mily
                  rendkívül örömet okoztak Gyulának! Őt már sok ember hallgatta, de azok bármit
                  gondoltak volna is arról, mit mondott, az közönyös volt reá nézve; Ágnest
                  mulattatni, neki tetszeni, vele vitatkozni, volt most egyedüli öröme,
                  élvezete.</p>
				<p>A nap első felét mindenki külön szobáiban tölté. Gyula részint gazdasági, részint
                  e tárgyat érdeklő más ügyekkel foglalkozott; neje olvasással, zenével mulata, a
                  háztartás kisebb gondjai épen nem tartozának kedvencz foglalkodásai közé. Lelke
                  mostani állapota annyira ellenkezék e kellemetlen s mégsem valódi gondokkal, hogy
                  azt épen nem lehete csodálni.</p>
				<p>A délután vagy gyalog sétának, vagy lovaglásnak, vagy kocsizásnak volt szánva, a
                  mint épen vagy a kies természet egyik szebb pontja, vagy egy közel fekvő major,
                  vagy nem távol eső szomszédság fölkeresése lőn kitűzve czélul.</p>
				<p>Ez utóbbi ritkán történt, részint, mert Gerőfalva kevés érdekes szomszédsággal
                  dicsekedheték, leginkább pedig, mert nem vala a boldog párnak sem szüksége sem
                  kedve mások társaságát óhajtani, nem is képzelheték, hogy szűk körükön túl hasonló
                  boldogság létezhessék.</p>
				<p>E kirándulások képezék a mézeshetek egyik fénypontját; mert bármit élvezzünk is
                  fényes, kényelmes, mindennel ellátott termek közepett, a legszebb lakás,
                  érzelmeink, gondolataink, szóval létünk legszebb foglalványa maga a szabad
                  természet. A szerelmes párt kétszeresen az, ha kies völgyek, friss erdők s
                  virányos rétek szőnyegén halad végig; mert a mi lelköket vidítja, mi érzelmeiket
                  emeli, az a legtermészetesebb, mert fő jellemvonása az embernek. Ha mindezeket a
                  nagy és szép mindenséggel is közölhetjük, kétszeresen kellemessé s kedélyessé
                  válik lelkünk állapota.</p>
				<p>Az órák perczekként, a napok órákként folytak le. A szép várkastély lakói alig
                  juthattak az élet öntudatához, oly sebesen haladt az élv ideje; röpülni látszott
                  az, mikor meg kellett volna állapodnia.</p>
				<p>S mégis hamar, mindent elnyelő sebességgel múltak napok, hónapok a boldog pár
                  életében: mily sokat éltek s élveztek e rövid idő alatt!</p>
				<p>Az ő boldogságuk hasonló vala a naphoz. Nem két lény, de Isten tudja hány szegény,
                  szerelmet nélkülöző lény sütkérezhetett volna keblök benső melegének
                  sugárzatán!</p>
			</div>
			<div type="chapter">
				<head>IV. (Folytatás.)</head>
				<p>Ágnes fiatalkori barátnői közül G... grófnét kedvelé legjobban, vele társalga
                  legtöbbet, vele közlötte szívének eddigelé csekély bajait, szerinte
                  szerencsétlenségeit.</p>
				<p>A két nő jellemére nézve nagyon egyezett. Mindkettőnél a költőiség, a hevesebb
                  érzelmek voltak inkább kifejtve. G... grófné ezelőtt három évvel ment férjhez s
                  most Magyarországban lakott Pest közelében. Mikor Ágnes Gyulát szeretni kezdé,
                  barátnője épen Kolozsvárt tartózkodék szülői látogatása végett; látta tehát mint
                  fogamzott s fejlődött végre szerelme boldogsággá.</p>
				<p>G... grófné néhány hónappal Ágnes összekelése után érkezett Gerőfalvára, hogy mint
                  asszonyt lássa azt, kitől mint mátka bucsúzott.</p>
				<p>Nagy volt a két fiatal nő öröme; hiszen zsenge koruk álmait valósultaknak látták,
                  mert szerelem boldogítá mindkettőt.</p>
				<p>Az első üdvözlések után Gyula magokra hagyá a nőket, mintegy érezve, mi sok
                  mondanivalójuk leszen.</p>
				<p>- Végre magunk vagyunk, mondá G... grófné nyugodtan - s örömmel szemlélhetlek,
                  mióta asszony vagy, még nem is láthattalak. Mily jó színben vagy! - hogy érzed
                  magadat?</p>
				<p>- Hogy is kérdezhetsz ilyesmit, egész világon nincs boldogabb lény nálamnál;
                  minden, mit valaha képzelni mertem, valósult. Ha mostani érzelmeimet
                  egybehasonlítom azokkal, melyek mátka koromban buzdíták keblemet, csak most
                  szeretem igazán férjemet. Úgy látszik mintha szerelmem mindennap növekednék, egész
                  éltemet eltölti s legcsekélyebb részletig boldogít. Mennyire sajnálom azon nőket s
                  barátnőimet, kiktől a sors megtagadá mind ennek élvezhetését. Igaz, hogy nekem is
                  sok búbánatomba került, míg elértem azt, mi most boldogít.</p>
				<p>- Kétszeresen örvendeztet, hogy így hallak szólani, mert én is érzem s érzettem
                  mindazokat, miket te elmondál. Az én boldogságom mintha nem volna képes
                  megállapodni, mindig derűltebbé válik férjem szeretetreméltó viselete által.</p>
				<p>- Hidd el, csak ezt szeretném elérni. De én, mintha félteném azt, mit most birok,
                  mintha bensőm azt sugallaná, hogy nem lesz tartós.</p>
				<p>- Hogy a szerelem-alkotta boldogság tartós legyen, csak egy fő sajátságot igényel,
                  t. i. hogy valódi szeretet legyen. Ezen esetben nem mulandó, sőt tartós és örökös
                  is lesz; Gyula és te pedig valóban, s így tehát alkalmasint tartósan is szeretitek
                  egymást.</p>
				<p>Kis mélázás után Ágnes így szóla:</p>
				<p>- Az lehetetlen, hogy a mit most érzek, elenyésszen. Mi volna a szerelem, ha még
                  örökké tartó sem volna; mi az élet, ha e fénypontja délibáb gyanánt mulékony és
                  csalfa volna?</p>
				<p>Míg a két nő beszélgetve mulatott, addig Gyula a kertben sétála, vizsgálá az egyes
                  facsoportozatokat, melyeket nem rég ültetének. Az angolkertbe érve, kocsi robogott
                  be ennek kapuján s egyenesen a kastélynak tartva. Fiatal ember űlt a nyitott kis
                  hintó bakján s hajtotta a virgoncz székely négyes fogatot. Megpillantván a
                  háziurat, megáll s leugorván ülőhelyéről, feléje tarta.</p>
				<p>- Isten hozott, Béla, mily rég nem láttalak; ritka madár vagy nálunk, - mondá
                  Gyula, jobbját nyujtva az érkezőnek.</p>
				<p>- Köszönöm pajtás, csak megvagyok még, bár igen rossz kedvem van, ez oknál fogva
                  kerülöm az emberek társaságát. De hát te hogy érzed magad, mióta Hymen hatalma
                  uralkodik fölötted zsarnokilag.</p>
				<p>- Boldog vagyok; hidd el barátom, ki nem házas, azt valódi szerencse még nem
                  környezte. Mit ér az a legényélet, az ember mindent megun, de azt,
                  leghamarébb.</p>
				<p>- Kevés idővel ezelőtt pedig egészen más elvek apostola valál; megvallom, nagy
                  változáson mentél keresztül e rövid idő alatt.</p>
				<p>- Igazad van, de akkor még nem voltam szerelmes, sem házas; és hidd el, az
                  egyetlen módja annak, hogy eltompult fogalmainkat fölelevenítsük, s még egyszer
                  még pedig valóban fiatalokká váljunk.</p>
				<p>- Teljes szívemből fogok örvendeni, ha később, bizonyos idő mulva is ily
                  lelkesedéssel hallak szólani e tárgyról.</p>
				<p>- Barátom, tudod, hogy nem vagyok már gyermek, eléggé tapasztaltam már az életben,
                  hogy semmi sem tart örökké. Az első mámor után képesek vagyunk oly módon rendezni
                  életmódunkat, hogy az örökös elégedettség forrásává váljék.</p>
				<p>- Szívemből óhajtom mindezt - csakhogy -</p>
				<p>- Kérlek, ne okoskodjál tovább e kényes állításokról. Jer velem, hadd mutassalak
                  be nőmnek, azon varázshatalomnak, mely e változást előidézé rajtam.</p>
				<p>A nőkkel alig találkozhattak; mert miután egy ideig még beszélgettek volna, Ágnes
                  megmutatá barátnőjének a fényes várlak minden egyes szobáját, termeit s több
                  kényelmesen s ízlésteljesen rendezett helyiségeit. Büszkeséggel s örömtől sugárzó
                  arczczal mutatott és magyarázott mindent s hallgatta G... grófné tetszésteljes
                  felkiáltásait s megjegyzéseit.</p>
				<p>A férfiak a tágas folyosók egyikén pillantván az asszonyokat, feléjök tartottak.
                  Gyula bemutatá báró Örkényi Bélát.</p>
				<p>- Rég tartózkodik már vidékünkön báró Örkényi? - kérdé Ágnes az érkezőt.</p>
				<p>- Úgyszólván, folyvást itt lakom, közelfekvő kis jószágomon.</p>
				<p>- Elég nem szép, hogy csak most keres föl bennünket.</p>
				<p>- Nem akartam háborgatni látogatásaimmal kegyetek boldogságát, melyről annyi sok
                  szépet hallok a vidék miden lakójától.</p>
				<p>- Szokásuk az embereknek, hogy inkább mások mint saját ügyeikkel foglalkoznak
                  mindig - szóla közbe Ágnes.</p>
				<p>- Mind a mellett reménylem, ez egyszer csak igazat mond a vidék hirnöke.</p>
				<p>- Mindenesetre igazat és sokkal alaposabbat, mint hogy azt ön szives látogatásai
                  megháborítni képesek volnának.</p>
				<p>Kis idő mulva a férfiak eltávozván, Ágnes barátnője felé fordult:</p>
				<p>- Hogy tetszik neked Örkényi?</p>
				<p>- Még nem itélhetek - hisz alig hogy láttam.</p>
				<p>- Igazad van; mind a mellett reám visszás s kellemetlen benyomást tett, van
                  arczkifejezésében valami, mi rossz embert sejdíttet velem; vonásain az irígység
                  látszik székelni.</p>
				<p>- Ne ítéld el szegényt; te mindig szigorú valál. Ki tudja, talán a legjobb ember,
                  s csak rosszúl alkalmazott elménczsége miatt kellemetlen neked az ő
                  megjelenése.</p>
				<p>- Szörnyű hiuságot is árult el megjegyzése, mintha ő mások boldogságát meg tudná
                  zavarni.</p>
				<p>- Nekem legalább úgy látszott, mintha azt akarta volna mondani.</p>
				<p>Vannak emberek, kik - maguk sem tudjuk megfejteni miért - visszás, kellemetlen
                  benyomást idéznek elő első látásra. Néha rögtönzött ugyan az itélet, de sokszor
                  nagyon is alapos. A nőknek e tekintetben sokkal finomabb tapintatuk van, mint a
                  férfiaknak, ők pillanat alatt többet vesznek észre, mint mi órák közben. Ágnesnek
                  aligha igaza nem volt, midőn Béla irányában ellenszenvét nyilvánítá.</p>
				<p>Béla fiatal ember volt még ugyan, de szellemileg nagyon is túlérett. Alig ismerte
                  őt valaki, annyira visszavonultan s magának élt. Mindenki azt tartotta róla, hogy
                  - mint mondani szokás - hamis ember, éles nyelvű; míg maga mindent kerül, mi
                  életmódját zavarhatná, vagy kellemetlen viszonyokba ejthetné.</p>
				<p>Most is, alig kereste fel szomszédjait. - Marosi csodálkozott, midőn érkezni látta
                  azt, kiről tudta, hogy kerüli a társas köröket, különösen a nőket.</p>
				<p>Külsejére nézve alacsony szikár alak, keleti görög arczulattal és színezettel.
                  Mozdulataiban s kifejezésében bizonyos hidegség volt észrevehető, mely részint
                  elfogultsággal részint alattomossággal látszott határos lenni.</p>
				<p>Ilyen volt azon egyén, ki először talán, mióta Ágnes férjnél volt, néhány
                  pillanatnyi rossz kedvet okozott a kedves háziasszonynak. Nem is tanácsos fiatal
                  házasok irányában kétértelmű elménczkedések által akarni fényleni. Azok annyira
                  féltik s őrzik boldogságukat, hogy gyűlölik mindazokat, kik bár gondolattal is meg
                  merészlik támadni kincsöket.</p>
			</div>
			<div type="chapter">
				<head>V. (Egy év.)</head>
				<p>G... grófné és báró Örkényi látogatásai, miután mindketten huzamosb ideig
                  tartózkodtak volna a gerőfalvi várkastélyban, megzavarák a fiatal házaspár
                  kellemetes egyforma életmódját.</p>
				<p>Ágnes részint örült, hogy barátnőjének elmondhatja sokszorosan mindazokat, mik
                  mostani életviszonyait szépíték, részint örömmel hallgatta, midőn G... grófné
                  keble boldogságát s örömét kitárá előtte.</p>
				<p>A női jellem egyik fényoldala azon odaadás, melynél fogva ha boldogok, egészen
                  azok tudnak s akarnak maradni. Az önmegelégedés e páratlan érzelme nálok mindent
                  elnémít, szivesen feledik mindazon eseményeket, melyek talán pillanatra,
                  megzavarhatják örömtől sugárzó létöket; kétszeresen érzik és becsülik a sors azon
                  kedvezményeit, melyek boldogságukat fényesebbé varázsolhatják.</p>
				<p>E két nő most azon kellemes szakában vala éltének, midőn minden virulni látszott
                  körültök, midőn a lanyha szellő is alig zavará boldogságuk fényét, sima víztükrét.
                  Alig hiheték, hogy vannak - pedig mily számosan, a nagy világon, - kik
                  boldogtalanok, szerencsétlenek.</p>
				<p>Egészen más viszony volt Marosi és Örkényi között. Mig amaz mindig csak a jelen
                  gyönyöreiről regélt barátjának, ez által a házasélet dicséretét zengedezve s
                  mintegy felelve azon vádakra, melyek ellene felhozattak: hogy ő mint koros férfi
                  oly fiatal lányt vett nőül, mint Ágnes; addig Örkényi, Tamásként nem szólt ugyan
                  ellene, de mintegy lehetetlenségeket s túlzottakat hallgatta végig mindazokat,
                  melyek előtte elmondattak.</p>
				<p>Ágnes, ha nem állíthatjuk is, hogy Örkényit megkedvelte, de legalább
                  megbarátkozott vele annyira, miszerint nem volt kellemetlen hatással kedélyére
                  látása, kivált miután látta, hogy férje szívesen mulat vele.</p>
				<p>Távozván a vendégek, ismét a régi kedves egyformaság állott be Ágnes nagy örömére,
                  mert már szinte félteni kezdé Gyulát, hogy másokkal is épen oly kedvesen tudna
                  mulatni, mint vele.</p>
				<p>Midőn Béla távozott, Gyula felkéré, hogy látogatását minél többször ismételné;
                  mert - úgymond, - jól esik néha szólani a multakról, megemlékezve mindazokról, mik
                  most már nem léteznek.</p>
				<p>Ágnes ezeket hallva, s férje karján haladva fel a lépcsőzeten, kis szünet után,
                  szórakozott arczkifejezéssel e szavakat intézé Gyula felé:</p>
				<p>- Miért akarod, hogy Örkényi sokszor eljárjon hozzánk, - azért leginkább, hogy a
                  multakról beszélhess vele? - mostani boldogságod nem elégít ki, már is kedves
                  emlékezetekre van szükséged?</p>
				<p>- Ne magyarázd így szavaimat. Nemde, te is szivesen mulattál G... grófnéval,
                  aligha másról volt szó köztetek, mint arról, mit átéltetek.</p>
				<p>- De mind az csak mint mostani boldogságom alapja kedves előttem, - csak azért
                  szerettem emlegetni a történteket, mert veled hozának érintkezésbe.</p>
				<p>- S ki mondja, hogy én nem ugyanazokat tárgyalám Bélával s neki nem ugyanazokat
                  beszéltem el?</p>
				<p>- Örkényit nem tartom oly embernek, ki szivesen hallgatná, midőn mások saját
                  boldogságukat regélik. Ezt kisebbíteni s elménczségei által nevetségessé tenni,
                  hiszem, hogy hajlandóbb.</p>
				<p>Gyula nem felelvén, nejét termeibe vezeté s fontos dolgok végzését adván okúl -
                  elbúcsuzék.</p>
				<p>A meleg forró nyári hónapokat aranyos színezetű őszi napok követék, s ezeket ismét
                  hó-fehérítette csillogó téli tájkép váltotta fel.</p>
				<p>A természet egymást felváltó jelenetei nem idéztek elő semmi lényeges változást
                  Gyula és Ágnes életfolyamában. Csergedező patakhoz hasonlíta ez, melynek tükre
                  annyira sima, vize annyira tiszta, hogy fenekén látszik a fehérre mosott fövény,
                  míg csendes s minden vadság nélküli folyása nem képes megtörni, magával sodorni a
                  partjait diszítő nefelejts-szálakat.</p>
				<p>S mégis voltak pillanatok, melyek vihart jelentő felhőcsoportként tanyáztak a
                  szerelem tiszta láthatárán. Ágnes annyira boldog volt, hogy sokszor akaratlanul
                  is, keblét félelmes érzés fogta el, mintha lehetetlennek hinné, hogy ez örökké
                  tartson, mintha rémkép környezné belvilágát, mely megsemmisítni s megzavarni
                  készül mostani lelki nyugalmát s boldogságát.</p>
				<p>De nincs is a világon érző kebel, mely bármi csordultig legyen is az örömérzet
                  legbensőbb öntudatával telve, egyszersmind aggasztó érzelmek is ne támadnának
                  benne, midőn a mindenhatóság jótéteményei előtt leborulva, mintegy magába
                  kénytelen szállani.</p>
				<p>Ágnesnél e búskomor érzelmek a tiszta, valódi boldogságban gyökereztek-e vagy
                  előérzelmek alkonyaként vetettek néha kétes világot sugárzó arczára s keble
                  legbensőbb titkos életére? ezt a következmény mutatja meg.</p>
			</div>
			<div type="chapter">
				<head>VI. (S még néhány hónap.)</head>
				<p>Mintha virányos rétről kopár tarlóra lépnék, oly lehangolt keblem, midőn elmondani
                  készülök mindazt, mi annyira megváltoztathatá a gerőfalvi várlak belsejét, néhány
                  hónap lefolyta alatt. Mintegy kényteleníttetünk elhinni, hogy az emberek nem
                  érdemesek a boldogságra, ha sokszor taglalgatva egyesek elégületlenségét,
                  visszagondolunk s átvizsgáljuk ennek kútforrásait s első indokait.</p>
				<p>Azt tartják közönségesen, hogy az emberi természet minden hét évben változik.</p>
				<p>Mennyi szerencsétlenség, bú-bánat szűnnék meg, ha ez valóban úgy volna.</p>
				<p>Hány nő nem zengene hálát az égnek, ha csak hét év mulva változott volna is férje
                  természete?</p>
				<p>S viszont hány férj volna elégedett, ha nejeik - mert nincs tökéletesség e világon
                  - hét év hosszú sora alatt ugyanazok, azaz épen oly kedvesek és szerelmesek
                  maradtak volna!</p>
				<p>Hogy Marosi jellemében s viseletében változás történjék, nem volt szükség évek
                  hosszú sorára. Alig másfél éve, hogy boldogságát egész kiterjedésében élvezte, s
                  már is nem épen kellemes reményekkel kecsegtető átmenet volt észrevehető
                  lényében.</p>
				<p>Magába vonulttá s nem ritkán rossz kedvűvé lett; szokottnál és szükségesnél többet
                  foglalkodott jószágai igazgatásával, tisztei korholásával; ezen ürügy alatt nem
                  ritkán hosszabb időre távozott hazulról, ez által elmulasztván a szerető férj -
                  magában tekintve ugyan csekély s mégis oly sokat jelentő - házias
                  kötelességeit.</p>
				<p>Marosi viselete s kedélye, ez által egész jelleme nem változott ugyan rögtön, de
                  mégis nagyon észrevehetőleg az idegen szemlélő előtt.</p>
				<p>Mintha egy év elég volt volna arra, hegy kimerítse mind azon szíves hódolatot,
                  melyet tanusítanunk kell örökké, ha örökké akarunk szerettetni.</p>
				<p>Nem annyira feledni látszott Ágnest, mint irányában bizonyos kimért, hideg modort
                  adni magaviseletének.</p>
				<p>A szerelmes emberből szerető lesz, a szeretőből nem ritkán férj. Ha szerető- és
                  férjnek megmarad, akkor megfelel hivatásának; ha csak férj marad s nem szerető
                  többé, akkor vége az élet költőiségének. - Ez utolsó kedélyállapotban volt Gyula;
                  szerető férjből csakhamar - mert mi egy év a szerelmek történetében? - okoskodóvá,
                  s ezt alig elérve, unatkozottá, türelmetlenné lőn.</p>
				<p>E változás oka egyrészről Marosi jellemében kereshető. Nem lévén már fiatal ember,
                  örömmel karolta föl azon érzelmeket, melyeket Ágnes ébresztett keblében.
                  Ujjászülöttnek érezte létét, fiatalnak lelkét, érzelmeit; de mind e szépet
                  megőrizni, megtartani s mennyire lehet, szebbé, virulóbbá alkotni - arra az élet
                  által kissé elfásult lelke s fogalmai nem voltak többé képesek. Csakhamar
                  áldozatnak tartotta azt, mi tulajdonképen nem más, mint szives kötelesség;
                  terhesnek azt, mit szerető szív örömmel teljesít, nevetségesnek s túlzottnak
                  mindazon költőiségből eredő kacérkodásokat, melyekben a szerelem legbecsesebb
                  füszere rejlik.</p>
				<p>Más részről pedig úgy látszott, mintha láthatatlan hatalom őrködött volna fölötte,
                  mely a rossznak szerepét vállalván fel, mintegy erővel sodorja az elégedetlenség
                  örvényébe.</p>
				<p>A nők általán véve több ítélőtehetséggel birnak szív dolgában mint a férfiak;
                  férjük és szeretőjük irányában pedig alig van gondolat, mely kikerülhetné
                  figyelmöket.</p>
				<p>Ágnes első pillanattól fogva érezte Gyula hidegülését, s ennek következtében
                  változó viseletét mindenre nézve; de ő annyira szerette férjét, hogy nem volt
                  képes valósággá átvarázsolni mindazt, mit talán csak félelmes rémképként látott
                  álmaiban lebegni, képzelőtehetsége folytán.</p>
				<p>Ha oly hibát követett volna el Gyula, mely méltán neheztelést vonhatott maga után
                  s melyet csekély kifakadás után annál gyengédebb engesztelés követhet vala: Ágnes
                  bizonyosan nem szenvedne annyit, mint jelen helyzetében. - Férje hanyaglásai
                  sokkal csekélyebbek voltak, hogysem azokért neheztelni kellett volna s mégis
                  annyira alaposak s gyakoriak, hogy azokat feledni vagy elnézni, a lehetetlenségek
                  közé tartozott.</p>
				<p>Ágnes érezte, hogy férje vétkezik, s mégsem volt elég erős azt megnevezni.</p>
				<p>Ezen örökös izgatottság s azon vágy, hogy mennyire csak lehetséges igéző viselete
                  által visszafoglalhassa s ujra birtokába keríthesse azon kincset, melyet fogyni
                  érzett, igen veszedelmes hatást gyakoroltak jellemére.</p>
				<p>Sokszor búskomor s elégedetlen volt a még nem rég oly víg Ágnes; kedélye víg
                  perczeiben is heves, nyughatatlan volt némileg, mintha kénytelen volt volna
                  elhitetni magával, hogy nincs panasza, hogy keble érzeményei derűltek.</p>
				<p>Mind a mellett, hogy Ágnes jelleme egyik fővonását hevesség képezte, mégis jósága
                  zsarnokilag uralkodott minden többi érzelmén. Nemcsak hogy szavakban is alig
                  éreztette férjével viseletének fokozatos, reá nézve szomorú változását, de még
                  gondolatban s keble magányos tünődései közepett is alig merte vádolni azt, kit
                  szeretett s azt hitte, hogy ő vétkezik talán ellene s idézi elé e változást.</p>
				<p>*</p>
				<p>Hónapokig tartott már e lassankénti bomlása a szép viszonynak. Marosi kimért
                  viselete mindinkább ridegebb lőn, szives, kedélyes pillanatai mind ritkábbak.
                  Külsejére nézve is - a szokott csinosságot nem annyira egyszerű, mint rendetlen
                  viselet váltá föl.</p>
				<p>Midőn ezt mondom, talán sokat vádolhatnának mintha a külsőségek embere volnék.
                  Korántsem, de tapasztalás nyomán meg vagyok győződve, hogy sok tekintetben,
                  bizonyosan az embereknek külsőségekben, tisztaság vagy fesztelen odaadás,
                  csinosság vagy ízléstelen tulterheltségben tükrödzik belviláguk.</p>
				<p>Gerőfalván minden megtartotta a régi fényt s rend képét; csak maga Marosi látszott
                  lelkileg s némileg testileg is rommá válni mindezek közepett.</p>
				<p>Ő mindinkább visszavonult, alig kereste föl az emberek társaságát, az egyetlen, ki
                  meghivását elfogadva rendesen látogatá Gerőfalvát, Örkényi volt. Ágnest e
                  látogatások nem igen zavarták életmódjában, mert alig látta férje barátját, minek
                  nagyon örvendett; mert a gyakori vendéget, mind a mellett, hogy kifogás nélküli
                  volt magaviselete, sehogysem tudta megkedvelni.</p>
			</div>
			<div type="chapter">
				<head>VII. (Házasság és boldogság.)</head>
				<p>Az 1852-diki év egyik tiszta nyári estéjén lovász fiú ügetett Marosi kastélyának
                  udvarába. Kis, nyirottsörényű hegyi ponyn ülve, arab fajtájú szürke paripát
                  vezetett, mely büszkén, mintegy öntudattal látszott hordani a derekát diszítő női
                  nyeregszerszámot.</p>
				<p>A szürke paripa helyes oknál fogva büszke, mert alig állapodott meg a folyosók
                  lépcsőzete előtt s úrnője Ágnes a termekből kilépve haladott lefelé, míg inasa a
                  fel- s leszállást könnyítő deszkaállványt állítá kedves lova mellé.</p>
				<p>- Hát a gróf nem nyergeltetett? kérdé a fiúhoz fordulva, ki fabábuként meredten
                  ült kis zömök lován.</p>
				<p>- Ő nagysága azt mondá, hogy ma nem fog lovagolni, elment vadászni a hegyekbe.</p>
				<p>Ágnes vonásait e szavak után a szomorúság s lehangoltság kifejezése borítá el.</p>
				<p>- Vadászni kell ismét, - folytatá mintegy magában szólva. - Mióta igéri már, hogy
                  gyakrabban s többet fog velem lenni, de igéretét mindeddig nem váltotta be. Azt
                  mondja, szeret; de ha szeretne még, ugyan miért késnék annyira megörvendeztetni
                  lelkemet ily csekélységek által.</p>
				<p>Alig ült nyeregben s lova mintha előre tudta volna úrnője akaratát, lépést indult
                  ki a kapun, s a dombon lefelé a virágos kert vas rostélyzatának. Túllépvén ezen,
                  Ágnes felébredett mélázásából, s talán indulatosabban és rosszabb kedvben mint
                  máskor, vágtatva indult s haladott végig az angolkerten.</p>
				<p>Mintha e pillanatban azt sugalta volna neki a féltékenység mindeneken átható s
                  mindeneken uralkodó hatalma, hogy ne szokott utján haladjon, hanem változtassa meg
                  büszke lova futamodását, s keresse föl férjét ott, hol közönségesen mulatni
                  szokott s hova őt kisérni nem engedi. Min alapult az egyszerre támadt gyanú, azt
                  megmagyarázni még most sem tudjuk, kivált miután Ágnes tiszta keblében győzött a
                  bizalom angyala s nem engede tért rémképei ijesztő hatalmának.</p>
				<p>Még alig két éve, hogy Ágnes átlépve a szűziesség sokat igérő határain, mint nő
                  valóban élni kezdett; s már is panaszt rebegtek szép ajkai, már is voltak
                  pillanatok élete folyamán, midőn az indulatosság s rossz kedv eltorzíták kellemdús
                  arczát, s megmérgezték - habár csak pillanatokra is - tiszta, jóság-derítette
                  jellemét.</p>
				<p>Pedig ha van lény a világon, kinek örök szerelmet s abból eredő boldogságot
                  mertünk volna jósolni, bizonyosan Ágnes - mint azon választottak egyike -
                  tündöklött volna a szépnem koszorújában.</p>
				<p>Szépség, gazdagság, műveltség, szerelem, szóval minden egyesült, hogy édenné
                  varázsolják élete napjait. S mégis e kiejtett néhány szava arra mutat, hogy
                  mostani viszonyai s életmódját korántsem tartja édennek.</p>
				<p>Az életben azon szomorú tapasztalást teszszük ismét egyszer, hogy nem mind arany,
                  a mi fénylik.</p>
				<p>*</p>
				<p>Mi volt oka annak, hogy Ágnes grófné elégedetlennek és szerencsétlennek tartá
                  magát akkor s azon viszonyok között, melyek mindmegannyi látszólagos tényezői
                  voltak boldogságának?</p>
				<p>Ennek oka egyedül férje megváltozott viseletében rejlett, mely szerint ő, a
                  tapasztalt világfi, házaskörét rendezte s Ágnest mint asszonyt s nejét nézte.</p>
				<p>Legtöbb boldogtalan házasságnak indoka, a férfiakban kereshető. Ők, kiknél a
                  hatalom és erő van, kiknek feladatuk a fiatal lánykát az életbe vezetni, részint
                  restségből vagy önzésből, vagy végre - mert indulataikat fékezni s a legfőbb
                  boldogságot áldozatokkal megvásárolni nem birják s megrontják és semmisítik azon
                  viszonyt, mely eleinte a szerelem s annak sokoldalú gyönyörei által széppé
                  varázsoltatik; de valóban szép csak akkor marad, ha azokat ügyesen tudjuk
                  élvezni.</p>
				<p>A házasság olyan mint szép kép, melynek legfényesebb s művészileg becses részei
                  csak akkor szemlélhetők, ha azokat a nap sugárinak jó irányzata tünteti elő.</p>
				<p>A kép a nő, a napsugár a férfi, ennek viselete alkothatja leginkább széppé,
                  magasztossá s kellemdussá a szerelem álmainak tüneményeit. Az ő feladata a
                  szeretőt nejévé, nejét pedig asszonynyá varázsolni át.</p>
				<p>Nincs az életben élvezet, mely több áldozatot igényel, mint épen a szerelem élve.
                  De ki nem érzi magát képesnek ezen erőfeszítésre, az ne is követelje a
                  mindenhatóságtól, hogy a szerelem s annak tartós gyönyörei derítsék élete
                  pályáját.</p>
				<p>Marosi legnagyobb hibát akkor követett el, mikor alig néhány hónapot töltve
                  nejével, életmódját úgy rendezé, mintha már évek óta élt volna Ágnes
                  grófnéval.</p>
				<p>Azt szokták mondani, nem jó az asszonyt elkényeztetni.</p>
				<p>Ezt más nem mondhatja, mint az, ki már első pillanattól fogva, mintegy azon
                  előérzet által vezéreltetik, hogy nem fogja mindig egyenlően szeretni nejét és
                  szeretettel bánni vele. Mintegy előre készül már azon meggondolatlan viseletre,
                  melyet majd akkor akar követni, mikor megkezdi unni azt, kit most szeretni
                  vél.</p>
				<p>Vél, mondom, mert azt, kiről csak föltehetjük is, hogy egykor nem fogjuk úgy
                  szeretni, mint szeretjük azon pillanatban, melyben oltárhoz vezetjük, azt valóban
                  nem szeretjük; az csak szerelmi mámor, mely mulandó, mint a délibáb.</p>
				<p>Marosi elhatározta, hogy örökké falun fog élni.</p>
				<p>Miért? mert ő már eleget utazott, s most csöndesen kiván élni.</p>
				<p>Követelte, hogy neje gazdálkodással foglalkozzék, mert attól tartott, hogy Ágnes
                  megunhatná magát s akkor mitévő leend?</p>
				<p>Napja úgy volt felosztva, hogy lehetőleg legkevesebbet legyen nejével; azt
                  tartván, nem jó az asszonnyal sokat lenni, ebből ha más nem is, de lelki
                  kimerültség következik.</p>
				<p>Nem szerette, ha a házhoz vendégek jártak, ez őt életmódjában zavarta; unta is
                  mindazon szomszédokat, Bélát kivéve, kik hozzájárhattak volna.</p>
				<p>Mindezek igen szép és üdvös gondolatok, eszmék s élettervek, de csak akkor s azon
                  esetben valának alkalmazhatók, ha Ágnes ugyanazon lelki állapotban volt volna,
                  melybe Marosi sülyedett oly rövid idő alatt.</p>
				<p>Ágnes nem szeretett falun lenni mindig, mert mióta élt, alig volt atyja falusi
                  lakának határain túl. - Látni kivánt s tanulni.</p>
				<p>Nem is mutatott nagy kedvet a ház csekély gondjaival bibelődni, mikor Thalberg egy
                  szerzeménye, vagy valamelyik világhirű író munkájával foglalkodhaték.</p>
				<p>Ő is úgy volt szoktatva, hogy napja minden órája bizonyos teendőknek vala
                  szentelve; de azt épen nem kedvelte, hogy férje szinte neheztelt, ha többször
                  kereste föl s kivánt lenni vele, mint ő akarta.</p>
				<p>Férjét mindenek fölött, s azon költőiséggel szerette, mely egyedüli alapja a
                  valódi szerelemnek. De tekintve Marosi életmódját s eszméit, nem csuda, ha a
                  szegény Ágnes emberek társaságába vágyódott néha, kik lelkét a változékonyság
                  kellemével földerítheték legalább az egyformaság okozta búskomorságból.</p>
				<p>Pedig mily könnyű boldogítani asszonyt, ki igazán szeret bennünket. Csekélységek,
                  engedmények, melyek életünkön hajszálnyit is alig változtatnak, óriási örömöt s
                  megelégedést képesek előidézni.</p>
				<p>Ha Marosi igazán szerette volna Ágnest, észreveheté, hogy tervei s eszméi nem
                  egyeznek meg Ágnes élénk jellemével; észreveheté, hogy más eszmék, inkább a
                  szívhez szóló s lelkét foglalkodtató vezetésre, s irányra volna szüksége, érezheté
                  vala, hogy vulkánt igyekszik elnyomni, melynek kitörése kettős hatalmú leend
                  egykor.</p>
				<p>Gyenge biztosíték az, mikor annyira megfeszítjük az ívet, hogy elpattanván az,
                  önérzelmünk felé szegzi mérges nyilait.</p>
			</div>
			<div type="chapter">
				<head>VIII. (Két szív.)</head>
				<p>Azok után itélve, miket az utolsó két fejezetben mondottunk, sokan azt fogják
                  talán hinni, hogy Ágnest boldogítani bármi férfira nézve is a legnehezebb
                  feladatok egyike lett volna. Ő könnyelmű, változékony jellemű, mulatságra vágyónak
                  látszik, ki bár hol otthonosbnak érezte volna magát, mint elvonult családi
                  körben.</p>
				<p>Azonban a nőnem e legkedvesebb egyikének dicséretére legyen mondva, hogy mindazok,
                  kik ezt föltételezik, hibáznak s ferdén fogják fel Ágnes jellemét.</p>
				<p>A női jellem már magában véve nagyobb élénkséget s lelki erőt tud kifejteni, mint
                  a férfiaké.</p>
				<p>Ezt más nemzet mint a magyar, alig képes megitélni. - Mi a régóta divatozó özvegyi
                  jognál fogva, sokszor tapasztaltuk, hogy az özvegyek könnyen s rövid idő alatt
                  keresztülvitték mindazon terveket, melyeket férjeik hosszú életfolyama alatt sem
                  tudtak végrehajtani.</p>
				<p>A női jellem olyan mint a pezsgő bor, ereje hamar fejlő s mintegy elragadni
                  látszik mindazt, mi forrását netán akadályozza. S mégis épen ezen ereje s pezsgése
                  miatt, nemde, a borok legkedvesbike a pezsgő?</p>
				<p>A női jellem hasonlít a zsenge fűszálhoz, mely vigyázatlanúl érintve megtörik és
                  semmisültnek gondolható; holott egy éjjeli harmat frissebbé s erősebbé
                  varázsolhatja azt, mint valaha volt.</p>
				<p>Szóval a nők ránk férfiakra nézve, - azt vélem - a föld legdrágább kincse.
                  Nélkülöznünk őket nem lehet, valódi boldogságot csak általok élvezünk.</p>
				<p>De mint minden, mi nagy gyönyört idézhet elé, úgy a női jellem is megkivánja, hogy
                  állása kiváltságos s a bánásmód rendkívül gyöngéd s figyelmes legyen, mely által
                  magunkévá akarjuk őt tenni, vagy érzelmét, szerelmét örökre birhatni.</p>
				<p>Leginkább hibázunk akkor, midőn azt véljük, hogy valamely fiatal lányka úgy képes
                  felfogni s azon szempontból szeretni az életet, melyből mi már jártasak s talán
                  némileg unatkozottak felfogjuk s kedveljük azt.</p>
				<p>Hibázunk továbbá, midőn föltételezzük ugyan a legnagyobb érettséget s
                  meggondoltságot, s mégis a nővel gyermekként bánunk, mintha egészen a mi
                  felfogásunk szerint volna köteles alája vetni magát akaratunknak, szeszélyeinknek.
                  E vétségünk pedig azon féltékenységből származik, melylyel a legtöbb férfi őrzi
                  hatalmát, s azon félelemből, mely a papucskormány örökké előttünk lebegő s ijesztő
                  rémképével rettegteti lelkünket.</p>
				<p>Gyula, Ágnes irányában mindkét tekintetben hibázott. Eleinte maga is alig hivé,
                  hogy szerelme csak mámor s nem valódi, alapos érzelem, míg későbben, miután önmaga
                  megváltozott, alig birta felfogni, hogy azon általa behozott s jónak tartott
                  életmód nejének is kellemes ne lehessen. Az ő felfogása szerint át kellett volna a
                  szép Ágnesnek látnia azt, hogy férjhez mentével a mézeshetek elmulván, egészen más
                  kötelességek nehézkedtek gyönge vállaira, mint míg szűzekként lebegtek a
                  képzeletek szép honában.</p>
				<p>Azon imént említett kötelességek, Marosi szerint, leginkább amaz alárendeltetésben
                  összpontosultak volna, mely által a szív minden kitörése leigázva, mindent szépnek
                  s jónak talált volna Ágnes, mit Gyula prózaikus fogalmai szépnek s jónak
                  találtak.</p>
				<p>Mennél tovább tudjuk a költőiséget s annak kellemdús kifolyásait fentartani nők
                  irányában, annál továbbra van biztosítva boldogságunk s földi édenünk.</p>
				<p>Későbben, mikor már Ágnes annyi bátorságra vergődött, hogy szólni mert férjének,
                  kinek hideg, kimért viselete nem ritkán félelemmel árasztá el víg lelkét - kérve
                  őt erre vagy arra, mi más, melegebb, derítőbb irányt adhatott volna
                  életpályájoknak, Gyula csak azért sem engedett, mert az ő tapasztalása szerint a
                  nők nagyon veszedelmes lények, kiknek, ha engedünk, akaratlanul is papucshősökké
                  válunk.</p>
				<p>Vannak, kik nem tudnak szakasztani rózsát a nélkül, hogy tövis ne sértse ujjaikat,
                  s ismét mások, kik eléggé ügyesek megfosztani egész bokrot virányától, s kezeik
                  mentek minden sebtől, s nem szorulnak gyógyító balzsamra.</p>
				<p>A különbség e két szív között az volt: Ágnes szerette Gyulát annyira, hogy nemcsak
                  képes lesz vala boldogíttatni általa, de önszerelmének is annyi melege s ereje
                  volt, hogy örömöt s kellemet áraszthatott volna férjének életkörébe is.</p>
				<p>Gyula szerelme pedig csak egyoldalú volt, szerettetni Ágnes által, arra képes
                  volt, azaz örömmel türte, hogy őt boldogítsa. - Szívében hiányzott azon szikra,
                  mely azt kétszeresen adja vissza, mit másoktól kapunk ajándékul.</p>
				<p>Ágnes a költőiség egész erejével s azon öntudattal szeretett, hogy képes
                  boldogítni azt, kit szeret.</p>
				<p>Gyula szerette Ágnest, mert hiúság vezérlette s érezteté vele, mily rendkívüli
                  benyomást tett ő azon lényre. Szerelme elmult akkor, mikor valóban fejlődnie
                  kellett volna.</p>
				<p>Ha e két képet egybeillesztjük, úgy fogjuk találni, hogy az élénk tűzzel, lélekkel
                  szerető Ágnesnek mily veszélyes volt állása férje irányában, ki feledve azon
                  gyönyöröket, melyek előőreiül tekinthetők tulajdonkép a mézes heteknek, feledve,
                  hogy érző szív s nem kőszobor az, kivel összefűzte a sors, a házaséletből
                  mérsékleti s bölcsészeti tanszéket alakított.</p>
				<p>Egyedüli hallgatója, ki megsértve legszentebb érzelmeiben, eltiport virágként,
                  kénytelen volt e leczkéknek martyrjává lenni, a szép Ágnes volt.</p>
			</div>
			<div type="chapter">
				<head>IX. (Holdvilágos esték.)</head>
				<p>Alig van veszedelmesebb valami a szerelmes, vagy más oknál fogva búskomor
                  lelkületekre nézve a holdvilágnál.</p>
				<p>Rendkívül nagy vonzó erővel bir, s világa annyira kétes, hogy a körülöttünk levő
                  tárgyakat sokszor egészen más alakban tünteti elénk, mint a milyeneknek
                  napvilágnál szoktuk látni.</p>
				<p>Nemcsak a tárgyaknak más külalakot, de gondolatjárásunknak is más irányt képes
                  adni. Elragad és mégis elbusít. Túlszárnyalva az élet közönséges képén,
                  képzelőtehetségünk holdvilágnál kettőzött hatású s oly képeket s viszonyokat
                  alkot, melyeket ha más világításnál gondolnánk át, aligha annyira kiáltók s
                  feltünő színezetüek volnának.</p>
				<p>Ily állapotban volt Ágnes, midőn végigvágtatva az angolkerten, kiért a szabad vad
                  természetbe. Lelke sirt, fájdalmas érzelmek szorongaták szívét, szerelme
                  feljajdult s valami kimondhatatlan, első pillanatban a kívánságok még kétes
                  körében lebegő lelki gyógyszer után vágyódott.</p>
				<p>A holdvilág megtette hatását, mert más világba átvarázslá a szomorú nőt; körülötte
                  minden óriási alakot, ezüst fénye, búskomor színt öltött. Természetes, hogy lelke
                  érzeményei is ugyanazon irányban s fokozatban szomorúbbak s aggasztóbbak
                  lőnek.</p>
				<p>Mi után vágyódott Ágnes?</p>
				<p>Melegen érző kebel, forrón szerető szív után. Ő még annyira szerette férjét, hogy
                  első pillanatban alig birá felfogni a lassankénti hanyagolás-okozta hiányt;
                  önmagát vádolva akarta csillapítani túlcsapongó érzelmeit.</p>
				<p>Valahányszor önmagunkat vádoljuk, mindig kétszeres szigorral s figyelemmel
                  kisérjük a felhozott vádpontokat.</p>
				<p>Ezt téve Ágnes, csakhamar azon eredménye volt e szoros vizsgálatnak, hogy ő nem
                  oka annak, ha nem jól érzi magát, ha nem boldog s megelégedett, de sőt egyedül
                  férjének hideg viselete okozá minden fájdalmát.</p>
				<p>Gyulára nézve e következtetés s öntudat nagyon veszedelmes volt, mert ezen
                  pillanattól fogva neje irányában nem úgy állott mint eddig. Nem engedni, nem
                  örvendeztetni volt most már kötelessége, Ágnes felfogása szerint; hanem jóvá tenni
                  a hibát s más részről bocsánatot vívni ki az elkövetett vétségekért, lőn
                  feladata.</p>
				<p>A mit néhány nappal, sőt mondhatnók, órával ezelőtt könnyű volt volna elérni, az a
                  mostani pillanattól fogva Marosira nézve nehezen elérhetővé lett. Pedig ő mit sem
                  gondolt nejével s annak - szerinte csak ábrándos s még a leányi nevelés szomorú
                  utómaradványaiúl tekintendő - követeléseivel. Bizonyos elbizottsággal ásta alá
                  önnyugalmát, s ölte meg boldogságát.</p>
				<p>Míg ő a hegyek között járt s kerülgette Ágnest, félve attól, hogy kénytelen lesz
                  kisérni őt, most már reá nézve untató kirándulásiban; addig neje, nemcsak délczeg
                  paripájának futamodása, hanem képzelőtehetsége és szíve fájdalmai által is
                  elragadva, mindinkább távozott tőle, a csalódások veszedelmes árjain.</p>
				<p>Már késő este volt, midőn Ágnes grófné visszaérkezett a kastélyba.</p>
				<p>Tekintve szíve érzeményeit, könnyen képzelhető, hogy épen nem vidor kedvben
                  szállott le fehér lováról, melynek jutalmul darab nádmézet nyujtván, haladott fel
                  a lépcsőkön s az előcsarnokon keresztül termeibe.</p>
				<p>Kicsinyded sőt gyermekes jellemvonás volt volna, ha Ágnes férjére, minthogy őt ez
                  egyszer sétalovaglásában elkisérni elmulasztá, csak legkevésbé is neheztel vala.
                  Felhoztuk e tényt csak azért, mert két év óta ez volt azon veszedelmes pillanatok
                  elseje, melyben Ágnes valóban érezte, hogy boldogtalan, hogy szíve elégületlen,
                  hogy csalódott. Érezte pedig azért, mert e kicsiny, reája nézve kellemetlen
                  esemény szikraként szerepelt, felgyujtandó a már hónapok óta felhalmozott
                  gyúanyagot.</p>
				<p>Átöltözködvén, a nélkül hogy tudakozódott volna férje után, mit máskor nem
                  mulasztott volna el, kis írószobájába ment.</p>
				<p>E szent hely felséges volt.</p>
				<p>Nagy, ívalakú ajtó vezetett belsejébe, ezzel szemközt hasonló alakú ablak, melynek
                  tarka üvegtáblái kétes fényt vetettek az elvonultság e menhelyére.</p>
				<p>Falai, régi divat szerint, egészen tölgyfával vonvák be, metszvényei ezen az
                  örökséggel daczoló faszőnyegeknek s néhány ó-ízlés szerint faragott szobor s
                  állvány volt egyedüli díszök.</p>
				<p>A gótfaragványú butorok duzzadó párnái sötétkék selyemből készítvék, ugyanazon
                  szövetből redőzvék az ajtó s ablak gazdagon aláhulló függönyei.</p>
				<p>Az ablak közelében álló íróasztalt, ügyesen rendezett s nagy gonddal ápolt folyó
                  növényzet keríti. A rajta látszólagos rendetlenségben szétszórt számtalan
                  ízlésteljes csekély holmik, első pillanatra már hirdetni látszottak úrnőjük
                  szépségét, kezeinek deliségét s kedves lágy fogását.</p>
				<p>A szoba másik szegletét hamuszín márvány-kandalló bronzöntvényeivel, s egy fölötte
                  felnyuló, egészen a szoba födeléig érő tükör diszíté s élénkíté.</p>
				<p>E hely felé irányzá lépteit Ágnes, magányt keresve. Érzette, hogy lelke hullámzása
                  inkább kívánja a kis szobát, hol minden közel van körülöttünk, mint a nagy
                  termeket. Ezekben szemünk elől mintegy eltűnik a láthatár s az félelmes homályba
                  kénytelen tekinteni akkor, mikor csak ismerős és szeretett tárgyakat óhajt
                  látni.</p>
				<p>Nincs türelmesebb a papirlapnál. Bármit írunk reá, az nem neheztel, s mi még ennél
                  is jobb, nem szólal meg, nem pirongat.</p>
				<p>Ágnes is csak habozott első pillanatban, vajjon naplójának megsugja-e érzeményeit,
                  vagy barátnőjének írja meg azokat, sűrű, tömött sorokban, tanácsot kérendő tőle:
                  mitévő legyen, felfogása szerint, boldogtalanságának közepette?</p>
				<p>Annyira szokatlan s új volt lelkében a szerencsétlenség és bú, hogy alig talált
                  kifejezésekre, szóval leírni azt, mit érzett még nem volt képes. Lelke még annyira
                  tiszta s romlatlan volt, hogy neheztelni, annyival inkább haragra gyúlni nem
                  tudott volna.</p>
				<p>Tollát félretéve, mélázni kezdett s összehasonlítá azt, mit remélt, mit ideig
                  élvezett, azzal, mit elért s mi most birtokában van. Hogy Gyulára nézve ezen
                  összehasonlítás épen nem volt kedvező, bizton állíthatjuk.</p>
				<p>Szerencséjére, ha fel akarta volna ugyan használni vagy felfogni azt - nagyon
                  kegyelmes birószék elébe kerül vala még ez egyszer. Ágnes hosszasan gondolkodván,
                  mitévő legyen s mi által változtassa meg férje viseletét, azon végeredményre
                  jutott, hogy legjobb lesz Gyula irányában egyideig bondirozni, a mikor észrevevén
                  majd férje, hogy elégületlen, sietni fog hibáját jóvátenni.</p>
				<p>E részben női előérzete nagyon jó útra vezette Ágnest. Mert legtöbb nő - bármily
                  szép legyen is - kétszeresen az, ha bondiroz. Kis vihar után pedig mily kellemdús
                  az uj béke s annak számtalan csekély örömei!</p>
				<p>Hiszem, hogy valamely szép nő ily ártatlan cselt használva hőn szerető férj
                  irányban, sokat elérhet; sikerült-e az Gyula irányában, a jövő megmutatja.</p>
			</div>
			<div type="chapter">
				<head>X. (Szerelmed elásott kincs.)</head>
				<p>Ágnes gondolatokba merülten ült még mindig, szíve érzeményei eleven színekkel
                  festék lelke elébe mindazon rég nem tapasztalt élveket, melyeknek birtokába jutand
                  kis neheztelés következtében kötött béke után. Remélte, hogy bizton czélt
                  érend.</p>
				<p>Mélázása közt halk kopogás hallatszott ajtaján, csak miután ez kétszer, háromszor
                  ismételteték, rezzent fel mintegy álomból, s hangoztatá e szót «szabad!» -
                  Különös, örömtől sugárzó arczkifejezéssel mondá azt; mert mit régóta nem élvezett,
                  férje látogatását hitte s reménylette lehetségesnek.</p>
				<p>Mennyire illett volna ez mostani terveihez, mennyire szebb színt öltöttek volna
                  szeretett reményei!</p>
				<p>Férje helyett komornyikja lépett be, jelentvén, hogy készen várja a thea a
                  grófnét.</p>
				<p>E csalódás következtében kedve még inkább elhagyta s terveihez illő rossz
                  hangulatban indult a nagyobb termek egyike felé.</p>
				<p>Belépvén, Gyulát már ott találta, ki karszékben ülve ujságlapokat olvasgatott.</p>
				<p>- Jó estét, - monda férje felé indulva, mert minden erőlködés daczára sem birt
                  felhagyni szives szokásaival.</p>
				<p>- Jó estvét! volt Gyula felelete.</p>
				<p>Ha történetesen ez este kissé szívesebb s derültebb volt volna férje viselete,
                  talán mindent el bir felejteni s felhagyva terveivel, szokott kedves modora által
                  igyekszik őt felmelegítni.</p>
				<p>Sikerül-e? azért nem kezeskedhetünk.</p>
				<p>Most azonban férjének nagyon is mérsékelt felelete mintegy eszébe juttatá s
                  föleleveníté nagyszerű terveit, s Ágnes hideg maradt és szótlan.</p>
				<p>Thea készítés alatt Marosi eldobván a lapokat, e szókra fakadt:</p>
				<p>- Szörnyűség, mily üresek e hírlapok, alig lehet megtudni belőlük valamit, mi
                  történik a világban?</p>
				<p>- Kívánsz-e theát? kezdé Ágnes.</p>
				<p>- Nem bánom, ha adsz egy csészével, ma sokat jártam a hegyek között, jól fog
                  esni.</p>
				<p>- Tapasztaltam, hogy hosszú sétát tevél, mert ismét magam valék kénytelen
                  lovagolni.</p>
				<p>- Igaz! - elfelejtettem, hogy megigértem, miszerint elkisérlek.</p>
				<p>- Szokásod szerint.</p>
				<p>- Remélem, nem neheztelsz, - tudod nem szeretek nőkkel lovagolni.</p>
				<p>- Annyira megszoktam már, hogy most nem is tűnik fel többé, ha kérésem
                  mellőztetik.</p>
				<p>- Már ismét ábrándos gondolatok izgatják képzelő tehetségedet; azt kivánod, hogy a
                  mézeshetek örökké tartanának.</p>
				<p>- S miért ne óhajtanám ezt, több jogom van arra, mint bárkinek. Azok oly rövid
                  ideig tartók voltak nálunk, hogy alig birok visszaemlékezni ama szép
                  pillanatokra.</p>
				<p>- Az asszony asszony marad örökké!</p>
				<p>E szavak Marosi egyik legkedvesebb mondása valának, ezek által mintegy véget vete
                  minden vitának, s megszabadítá lelkét minden ingerlékenységétől.</p>
				<p>Ágnes érezvén, hogy thea előtt nem birván megingatni férje végtelen
                  hidegvérűségét, nem fog czélt érni, tehát szót sem felelt. Reménylette, hogy talán
                  később kedvezőbb alkalom nyilik tervei kivitelére.</p>
				<p>Alig lőn vége a theázásnak, Gyula ismét ujságolvasáshoz fogott. Ezt látva neje,
                  akaratlanul is e szavakkal fordult feléje:</p>
				<p>- Azt mondád imént, üresek a hirlapok s mégis ujból búvárkodni kezdesz
                  azokban.</p>
				<p>- Már annyira megszoktam thea után az ujságolvasást, hogy mást alig tudnék
                  tenni.</p>
				<p>Ezt mondja ő akkor, mikor az én társaságomban van, gondolá Ágnes. Velem mulatni,
                  beszélgetni, arról már úgy látszik, fogalma is alig van. Szeretném tudni, vajjon
                  minden férj viselete ily hamar változó-e mint Gyuláé. Ha ez úgy van, akkor a mi
                  szerelmünk valóban nem egyéb, mint pazarlása a szebb s nemesebb érzelmeknek. Mi
                  szépen világlik még most is a hold ezüst fénye, kis sétát tehetnénk, ha férjem úgy
                  akarná, vagyis inkább ha nem restelne velem lenni; lehetetlen, hogy ő még
                  szeressen.</p>
				<p>Ágnes munkát véve kezébe, a gazdagon világított előcsarnok pamlagainak egyikére
                  ült, remélvén, hogy férje fölkeresendi talán.</p>
				<p>A női természet egyik legkitünőbb s kedvesebb jellemvonása az örökké tartó remény.
                  A mely nő igazán szeret, sokat tűr, sokat szenved szerelme tárgyától; de azért nem
                  csügged. Hiszi, hogy mindez csak múló fergeteg, melyet annál derültebb, fényesebb
                  nap váltand fel.</p>
				<p>Ebből következtethetni azt, hogy mindazon nők, kiket férjök szívtelen bánásmódja
                  taszított a hűtlenség örvényébe, sokkal kicsapongóbbak, mint azok, kik mintegy
                  kiszámítás következtében lesznek hűtlenekké. E ferde ellentét azon
                  indulatosság-okozta ingerlékenységből magyarázható, melynél fogva oly nő, ki
                  férjétől sokat és sokáig szenvedett, mintegy elveszté a szerelem iránti hitét, nem
                  képes többé felfogni szerelmét, - miért? mert néha e szent érzelem nem vette
                  jutalmát, sőt még elismerésre sem talált.</p>
				<p>Az érzelmek ez elsőbbik faja volt az, mely Ágnest még fentartá, lelkesíté. A nők
                  csekélységek után itélik meg a férfiakat. Ebben tökéletesen igazuk van; nejeinket
                  csekélységekben kezdjük elhanyagolni, a miből tökéletes feledség fejlődik.</p>
				<p>Így most Ágnes is csekélységre, de még is szerinte nagy fődologra nézve csalódott
                  reményeiben; mert Gyula még egy ideig olvasgatván, szundikálni kezdett.</p>
				<p>Ujból felébredvén, elment aludni, alig kívánt jó éjt nejének; alig, hogy
                  megemlékezett arról, kinek élete, minden eszméje s gondolata körülötte s vele
                  foglalkodtak.</p>
				<p>Ágnes ülve maradt. Keble háborgott ugyan, de még nem volt érett arra, hogy
                  kitörjön. Mintegy magához intézte e szavakat: azon szokástól, hogy thea után
                  hirlapot olvasson, - oh! attól megválni nem tud; de miért hagyott fel már is ama
                  másik, reám nézve kedves szokásával, hogy este lefekvés előtt csók által könnyítse
                  az elválás perczeit.</p>
				<p>Vannak emberek, kik a veszélyt csak akkor veszik észre, midőn az már oly nagyszerű
                  alakot öltött magára, hogy azzal megvívni, vagy azt megtörni már nincs
                  hatalmukban.</p>
				<p>Gyulának már régtől fogva tartó gondatlan - mondhatni szívtelen viselete azt
                  bizonyítja, hogy ő épen azok közé tartozik. Valamely szivtelen, hidegen gondolkodó
                  nő, az ő oldalánál a legszerencsésebbek egyike lett volna, míg Ágnes boldogtalan
                  lőn. Lett pedig azzá azon tiszta szerelménél fogva, mely - bármi bántó volt is
                  férje viselete - szívéből még mind nem veszett ki.</p>
				<p>*</p>
				<p>Ugyanazon évi szeptember hó utolsó napjainak egyikén, eleven tűz lobogott a Marosi
                  nagy termét diszítő kandallóban.</p>
				<p>A fák levelei sárgulni s hullani kezdenek, a természet gyászolni készült s csak
                  néha látszott fölelevenülni a nap sugárai által, mielőtt egészen elhalna s
                  gyászlepelt öltene.</p>
				<p>Ehhez hasonlíta Ágnes lelkülete is; körülményeiben mi sem változott, oly szomorúak
                  s dermedtek maradtak azok, mint a milyeknek láttuk mikor utolszor találkozánk vele
                  regényes várlakában. Ő nem tartozott azon lények közé, kik mindamellett, hogy
                  elevenek s eszélyesek, elég tetterőt birnak kifejteni azok ellenében, kik
                  nyomasztó hatást gyakorolnak vagy idéznek elő irányukban. Nyugodtan szenvedett és
                  remélt; vígsága, élénksége mindinkább fogyni kezdett, néhány búskomor, gondteljes
                  óra, napokra vala képes fölemészteni belaggodalmait, csillapítani fájdalmát.</p>
				<p>A kandalló előtt ült férjével, mindketten szótlanul egymás mellett.</p>
				<p>Ágnes szorgalmasan hímzett, mintegy észre sem látszott venni, hogy valaki van
                  mellette.</p>
				<p>Gyula lábánál heverő karcsú növésű fehér agarat simogatott, s ezt megúnva, a
                  parázst eleveníté s hosszú szárú török pipára gyujtott, különös ügyességgel
                  irányozván a kandalló felé az egyes felhődarabokhoz hasonló füstgombolyokat.</p>
				<p>Mintha az unalom angyala lebegett volna e nemrég még oly víg s derült kedélyű
                  lények fölött, nem pedig a szerelemé, épen oly jellemű kifejezés bélyegzé
                  arczaikat. Azonban meg kell vallani, hogy Ágnes képén a bú és szomorúság inkább
                  észre volt vehető mint az unottság. A világon sokkal több férfi unatkozik mint nő.
                  Ezek csekélységek által képesek magoknak időtöltést eléidézni s eleven
                  helyzetöknek foglalkodást szerezni.</p>
				<p>Az általános csendet egy belépő inas szakasztá félbe, ki szót sem szólva, a közel
                  levő asztalra csomó hirlapot s leveleket tett le. Alig vette észre Gyula s
                  fölkelt, megnézendő, mi újdonságot vagy hírt hoztak a most érkeztek. A leveleket
                  átfutván, ezek egyikét Ágnesnek nyujtá és mondá:</p>
				<p>- Úgy látszik anyád írása.</p>
				<p>- Igazad van.</p>
				<p>Ágnes elolvasá s az előtte levő csinos kis asztalkára tevé a levelet; mire Gyula
                  neje felé fordulván, kérdezé:</p>
				<p>- Mit ír anyád, hogy van?</p>
				<p>- Egészséges, semmi baja, minek annál is inkább örvendek, mert múlt levelében
                  szokott betegségét emlegetve panaszkodott. Nagy tervei vannak, - a jövő telet
                  Pesten szándékszik tölteni, tavaszkor pedig a külföld fürdőhelyei valamelyikébe
                  készül utazni.</p>
				<p>- E terveinek nagyon örvendek, mert esetleg az enyimekkel összevágók.</p>
				<p>- Hogy érted azt?</p>
				<p>- Az volna kívánságom, hogy te most ősszel mennél föl Pestre, s töltenéd ott a
                  telet. Tavaszkor majd utánad megyek s akkor együtt mehetünk, még azt magam sem
                  tudom hová.</p>
				<p>Gyula e szava után Ágnes szomorú s gondolkodóvá lőn, néma maradt s alig figyelt a
                  mondottakra. Férje egyideig várván, vajjon fog-e nyilatkozni, kérdé:</p>
				<p>- Nos, mit mondasz? helyben hagyod-e javaslatomat?</p>
				<p>- Helyben hagyom-e? arra nincs szükség, mert te csakugyan azt fogod tenni, mit
                  legjobbnak vélsz. Az egészre csak azt mondhatom, hogy reám nézve szomorú, mert
                  mutatja, miszerint már épen nem szeretsz, miután képes vagy eltávolítani magadtól
                  s nélkülem élni.</p>
				<p>- Előre tudtam, hogy ez lesz válaszod.</p>
				<p>- Ha tudtad, miért is hoztad elő.</p>
				<p>- Mert reméltem, hogy később magad is átlátod, miszerint igazam van. Anyáddal
                  lehetvén, azt hittem, hogy szívesebben hagyod el majd a falusi magányt.</p>
				<p>- Az anyámat nagyon szeretem, de ezen érzelem nem eléggé hatalmas feledtetni velem
                  szerelmedet.</p>
				<p>- Hányszor ismételtem már, hogy szeretlek, csak a te képzelő tehetséged tölti el
                  lényedet rémképekkel.</p>
				<p>- Szerelmed reám nézve csak rövid ideig létezett, - ha az most is rejlik még
                  kebledben, reám nézve mégis elásott kincs, s gyönyört nem teremt többé. Ha
                  helyettem e termekben márványszobor járna, hiszem hogy inkább simulnál ahhoz, mint
                  hozzám.</p>
				<p>- Az a sok regényolvasás egészen elferdíti a nők eszméit, ők mindig a képzelődések
                  országában járnak; holott a földön s annak közönséges viszonyai között kellene
                  élniök.</p>
				<p>- Ha gyakrabban mulatnál körömben, nem olvasnék annyit s fogalmaim talán egészen
                  mások volnának.</p>
				<p>- Ha mindig együtt volnánk, megunnál.</p>
				<p>- Ugy itélünk másokról, a mint magunk érezünk. Szerelmes nővel vitázni, kivált ha
                  tudjuk, hogy nincs egészen igazunk - bajos dolog.</p>
				<p>Marosi felfogván e mondat valóságát, elhallgatott, más alkalomra halasztván tervei
                  létesítését. Ágnes örült, hogy férje nem folytatá e cserebeszédet, mert már
                  ingerültté s indulatossá kezde válni az iránt, kihez szerelmet s neheztelést
                  egyaránt érzett.</p>
			</div>
			<div type="chapter">
				<head>XI. (Vallomások.)</head>
				<p>Alig van az élet különféle szinezetű viszonyai között egy is, mely kellemetlenebb,
                  dermesztőbb és szerencsétlenebb jelenetekkel volna egybekötve, mint a bomladozó
                  házaspár hullámos életfolyama.</p>
				<p>Mert vagy mindakét fél unatkozott, s akkor mintegy nem mervén bevallani egymás
                  irányában gyengeségeiket, lealacsonyulva teremtnek oly jeleneteket, melyek a békét
                  lehetlenné tevén, lehető tökéletes szétválásra nyujtanak reményt.</p>
				<p>Vagy, mi még ennél majdnem szomorúbb, csak az egyik fél a hibás s ront minden
                  szépet s kedvest, mit előidézni képes egymás közelében élő két szerető szív.</p>
				<p>Ront pedig sokszor akaratlanul, ítélet s jellem hiánya miatt. Ilyenkor azon rész,
                  mely nem vétkes, érzi leginkább súlyát e hibás viseletnek, ha melegen érző, tűrni
                  igyekszik, miglen végre kifáradván nem birja többé ellene vétkeit sem feledni,
                  vagy ha lehetne is jóvá tenni.</p>
				<p>Marosi viszonya neje irányában, ez utolsóhoz hasonlíta.</p>
				<p>Hibás egyedül a férj volt, ki nem birta felfogni neje szerelmét, jellemét,
                  viszonyait. Ágnes - ha ugyan vétkeseknek merné valaki bélyegezni érzelmeit, csak
                  annyiban hibázott, mennyiben szerfölött szeretett, mennyiben férje szívétől
                  mindazt követelte, mi az ő keblében létezék. Valósultaknak akarta látni fiatal
                  kora költői álmait.</p>
				<p>Tekintve az emberi természetet, különösen pedig Ágnes jellemét, ezt épen nem
                  hibának, sőt ellenkezőleg erénynek, természeti érzelemnek fogjuk találni.</p>
				<p>A női nevelés egyik legfőbb kiegészítő része azon szűk határok közé szorított
                  fogalmak s nézetek a szerelemről, melyek által a szív érzeményeit elnyomni s
                  bizonyos czélszerű útra vinni igyekszünk.</p>
				<p>A szerelmet, mint vétket állítjuk a fiatal nők elébe, mert szeretni csak azt
                  szabad, ki férjük. Ez tökéletesen igaz s ha jól összevágók a jellemek,
                  mindenesetre a lehető boldogság tetőpontja.</p>
				<p>Szegény Ágnesnek is meg vala engedve végre, hogy szeressen, mert Marosi oly férfi
                  volt, ki tekintve bármely oldalról, férjnek valónak látszott.</p>
				<p>S mily szerencsés volt Ágnes, mert legalább az, kit szerelme tárgyáúl kitűztek,
                  valóban azzá is lőn. Talán csak azért mert első volt, ki a fiatal lánykának
                  udvarolt, vagy mert valóban feltalálta Gyulában azt, mit szíve s jelleme álmodott,
                  de bizonyos, hogy Marosit megszerette.</p>
				<p>Szerette pedig szíve egész erejével, szüzességével s bizonyára nem neki
                  tulajdonítható vétkül, ha mind azt, mit remélt, férjében nem találta fel, t. i. a
                  hő, tartós szerelmet, megadást.</p>
				<p>Föltalálta volna pedig férjében akkor, ha ez nem az ész, hanem a szív útján akarta
                  volna vezetni nejét, ha átlátta volna, hogy egészen más követelésekkel lép föl az
                  először szerető szív, a fiatal erőtől pezsgő lény, mint a tapasztalás s élet által
                  megérlelt s már kissé túlérni akaró jellem.</p>
				<p>*</p>
				<p>Az utolsó fejezetben leírt, kissé hevesebb jeleneteket követő hat hét épen nem
                  hatott vidítólag az Ágnes és férje közt létező viszonyra.</p>
				<p>Minél ridegebb és szomorúbb lett az ősz, annál ridegebbé, szomorúbbá vált a szép
                  várkastély belseje. A folytonos kisebb viták, melyeket Ágnes túlpezsgő jelleme s
                  Gyulának mintegy erőltetett nyugalma s okoskodásai támasztának, végre bizonyos
                  félelmes csendet, levertséget idéztek elő, mely sötét fellegekként sötétíté a
                  szerelem egét.</p>
				<p>Mi eredménye lőn e szomorú viszonynak, legjobban megítélhetjük e levélből, melyet
                  Ágnes legjobb barátnőjének, G... grófnénak írt.</p>
				<p>Gerőfalva, Nov. 10. 1852.</p>
				<p>«Azt írod utolsó leveledben, hogy nem vagy megelégedve kedélyem mostani
                  állapotával; egy idő óta egészen mások hozzád intézett soraim, bizonyos
                  tartózkodás, fesz, ha nem is épen hidegség vonul keresztül minden mondatomon;
                  szóval, hiszed, hogy szívemet valami bántja, mit neked elpanaszolni eddigelé nem
                  mertem.</p>
				<p>Mennyiben legyen igaz e sejtelmed, azt csak én foghatom fel, ki érzem szívem
                  fájdalmait, ki érzem szerencsétlenségem egész súlyát. Vétkes, fölötte vétkesnek
                  tartom magamat, hogy csak most fordulok hozzád vallomásommal, panaszimmal. Te, ki
                  szerelmed egész valóját érzed, és élvezed annak boldogító hatását, talán már régen
                  segíthettél volna rajtam, jó szíved s kedélyes jellemed tanácsai által.</p>
				<p>Nincs senki, férjemet kivéve - ha ugyan ő fel birta volna fogni, mindazt mit
                  érzek, ki jobban tudná náladnál, mennyire szeretem Gyulát. Emlékszel-e azon kedves
                  órákra, melyekben elmondottuk egymásnak boldogságunkat, örömeinket, reményeinket,
                  szerelmünket. Akkor nemcsak a barátság, nemcsak viszonyaink s korunk fűztek egybe,
                  hanem, mi ennél sokkal becsesebb, kettős szerelmünk élvei, titkai.</p>
				<p>Mi nagy különbség létezik most kettőnk sorsa között. A te boldogságod napról-napra
                  fejlődik, mind szebbé s virulóbbá lesz, az enyém elveszett, többé nem létezik.</p>
				<p>Egy éve már, hogy roskadozni kezd szerelmem fényesen felépült csarnoka. Ha kevés
                  szóba tudnám foglalni mindazt, mit szenvedtem s éreztem ez utolsó évben, azt
                  kellene mondanom, hogy Gyula megúnta szerelmemet s ez által egész lényemet.</p>
				<p>Hogy férj neheztel azért, ha nem szerettetik eléggé, azt mindig hihetém; de hogy
                  férj túlszerelmet hibáztasson nejében s azt szándékosan el akarja nyomni,
                  lehetségesnek nem tartám soha.</p>
				<p>Pedig férjem egész viselete s modora egy év óta ezt látszik bizonyítani.</p>
				<p>Féltékeny soha sem volt, pedig bárki mit mondjon - ki valóban szeret, az mindenek
                  fölött félti e kincsét. Ő nemcsak, hogy szerelmemet nem féltette, de nála
                  fokonkint enyészett mindazon kedvesség és szeretetreméltóság, melyet első időkben
                  nyilvánított irántam, s mely nélkül az én felfogásom szerint, valódi szerelem
                  alkotta boldogság nem létezik.</p>
				<p>Én látván veszni kincsemet, érezvén már-már közelgő balszerencsémet, mindent
                  megtettem, mit szívem sugalt, hogy eltávoztassam e rémképeket s támogassam
                  ingadozó édenemet.</p>
				<p>Mind hiába! minél többet követeltem, minél inkább éreztetém vele fájdalmamat,
                  annál hidegebb lőn viselete.</p>
				<p>Mégis szomorú sors, ha első szerelmünk élő lény helyett kőszoborral találkozik, ha
                  mindazt, mit érezünk mások iránt, ezek felfogni nem tudják, ha örökös éjszaki szél
                  fonnyasztja és szigorítja a szerelem gyenge növényzetét.</p>
				<p>Férjem soha sem volt elégedettebb, mióta szerelme tűnni látszik, mint az utolsó
                  időben, midőn egymás mellett ugyan, de nem egymás közelében éltünk. Kiki azt
                  tette, mit jónak tartott s egyik alig gondolt a másikkal.</p>
				<p>Azt mondom, inkább ne éljek, mintsem így éljünk. Csak akkor lehetek boldog, ha
                  szeretek s viszontszerelem által lesz derültté kebelem. Hogy gépként tengődjem,
                  arra nem vagyok képes, de nem is érdemlettem e csapást a sorstól, ki képes lettem
                  volna s vagyok is feláldozni mindent férjem boldogságáért, kinek egyedüli feladata
                  volt nejévé lenni annak, ki szeretni tanított.</p>
				<p>Gyulánál rögeszmévé vált, hogy távoznom kell köréből egy időre. Mennyit küzködtem
                  e terv ellen, minden eredmény nélkül. Ő azt hiszi, hogy a szórakozás jót fog
                  tenni, hogy a lármás nagy világ közepett jobban meg fogom kedvelni a falusi
                  csendes magányt.</p>
				<p>Mindez kétszeresen szomorít, mert egyrészről azt látszik bizonyítani, hogy
                  Gyulának az ő házi köre nem tetszik, s hogy azt távollétem által akarja kellemesbé
                  varázsolni. - Látszik, hogy többé nem szeret.</p>
				<p>Valahányszor ezeket említem, mindig neheztel, mert az ő szavai szerint szerelme
                  irántam nem ingadoz, s mindezt csak azért kívánja s teszi, mert hiszi, hogy
                  egyedül ez úton biztosítható boldogságom. Reméli, hogy tulzóan ábrándos eszméim az
                  élet prózája által kissé le fognak hangoltatni, s hogy később a mostani
                  természetelleni ingerültséget nyugalom s a házi viszonyoknak észszerű felfogása
                  fogja követni.</p>
				<p>Végre elfogyván minden erőm, engedtem s most ellenszegülés nélkül azt fogom
                  cselekedni, mit ő kiván. Vétkesnek nem tartom magamat s nyugodtan várom, mit hoz a
                  jövendő; meglehet, hogy sokszor hibáztam, de ha ezt tettem, mindannyiszor férjem
                  iránti szeretetem volt irányadóm. Vezérelve ez érzelem által, hibássá válhatunk -
                  vétkessé soha!</p>
				<p>Házunknál most inkább, mint bármikor, halotti csend uralkodik; nyugalom nem
                  létezik, mert keblem s egész idegzetem annyira izgatott, hogy alig birok csak
                  pillanatra is csillapodni.</p>
				<p>Látogatásokat nem fogadunk el; Örkényi Bélán kívül alig volt valaki nálunk hónapok
                  óta. Már többször nyilvánítám előtted e fiatal ember iránti ellenszenvemet, s mind
                  ez ideig nem tudtam megbarátkozni sem külsejével sem modorával. Csodálom, hogy tud
                  férjem e kellemetlen emberrel oly örömest társalogni, - kívüle más valakit alig
                  tűr körében.</p>
				<p>Ha Gyula tervei meg nem változnak, rövid idő mulva Pestre indulok, hol jelenleg
                  édes anyám van. Útközben nálad kivánok pihenni néhány napot, - mások boldogságának
                  látása enyhíteni fogja némileg lelkem szomorú állapotát.</p>
				<p>Ágnes.»</p>
				<p>E sorok élénk szinnel rajzolják elénk Ágnes szomorú lelki állapotát, s mutatják,
                  mint lett rövid idő alatt szerencsétlen az, ki annyira megérdemlette volna, hogy
                  örökös boldogság környezze.</p>
				<p>Még csak azt említjük meg, hogy Marosi engedvén neje kérelmének legalább részben,
                  elhatározta hogy Ágnest a fővárosba kisérendi, honnan rövid mulatás után
                  visszatérend erdei magányába.</p>
			</div>
			<div type="chapter">
				<head>XII. (Találkozás.)</head>
				<p>Az ősz legszomorúbb szakában vagyunk.</p>
				<p>Hosszas esőzések a földet mélyen áthatották. Ritka köd lepi el a láthatárt s nem
                  engedi, hogy szemünk a messze távolban keressen nyug- s élvpontot.</p>
				<p>Ily időben, ha hon a magányban mulatunk, akaratlanul is búskomorság lepi meg
                  keblünket, mert minden szomorú, minden lehangolt körülöttünk. Természetes, hogy
                  belvilágunk is arra lesz késztetve a külbehatások által.</p>
				<p>E szomorú őszi napok egyikén, a termékeny békési lapályt keresztülmetsző
                  országúton, nagy utazó-hintót látunk lassan előbbre mozogni. A befogott erős öt ló
                  alig bir léptetve haladni, annyira feneketlen és barátságos volt a jó búzaföld
                  alkotta sár.</p>
				<p>Ez azon esetek egyike, midőn mintegy sajnálkozva tekint a gazdagra a szegény
                  juhász, kinek egész vagyona erős s kihízott isten-lovában összpontosul. Ő
                  hordoztatva hű kisérője által fölkeresi a mezsgyét, föl az árkok partjait, s
                  mitsem gondolva a feneketlen úttal, fütyörészve ballag odább, míg közelében az
                  utas, alig észrevehető kínos módon halad gazdag pompás lovain s kényelmes
                  hintajában, s irígykedve tekint a juhászbundás atyafira, ki tovább ballag s elér
                  még aznap oda, hova az ötlovas fogat minden ereje s büszkesége daczára el nem
                  juthat.</p>
				<p>A hintó belsejében Marosi ült nejével, a szép Ágnessel. Ki a magyarországi,
                  napokig tartó őszi utazás fáradalmait ismeri, s még azt is tudja, mily viszony
                  létezik e két lény között, nem fog csodálkozni, ha nemigen víg kedélyben
                  találkozunk régi ismerőseinkkel.</p>
				<p>Mindkettő kezében könyv volt, s csak néha-néha, mikor az út már feneketlennek
                  látszott, vetettek ki a szabadba egy-egy pillantást, imához hasonlót, minél
                  hamarabbi szabadulhatásért e kínos s úntató állapotjokból.</p>
				<p>A lapályon nagy nehezen keresztülhaladván a hintó, megállapodott, mert a fáradt
                  lovaknak szükségök volt pihenésre. Addig is az inas leszállván különösen e czélra
                  készült fával kezdé szabadítani a kerekeket a ragadós sártól, hogy az amúgy is
                  felette nehéz járművet néhány mázsával könnyebbítse.</p>
				<p>A bennülök, leeresztvén a hintó üvegtábláit, a vidéket nézték, ha csakugyan
                  vidéknek nevezhető oly végetlen lapály, mely e pillanatban még csak a délibáb
                  tündéries jelenetei által sem varázsoltathatott széppé, minthogy a hűvös szél még
                  a természet képzelő tehetségét is megdermeszté.</p>
				<p>- Bárki mit mondjon - szólala meg Ágnes, - mégis csak szebb ország az a miénk,
                  legalább útaink jók, járhatunk, kelhetünk tetszésünk szerint. Kopár hegyeink s
                  erdőségeink pedig most is szebb képet alkotnak, mint e végtelen fekete lapály.</p>
				<p>- Igazad van, csak azt sajnálom, hogy szép hegyeink mögött nem terjed e jó barna
                  termékeny lapály, mert akkor szép vidék s jó búza is volna: mindkettő nagy
                  előny.</p>
				<p>- Gazdasági szempontból meglehet, hogy ez hasznosabb ország, de hogy Erdély
                  terméketlen hegyláncza ennél sokkal kellemesb, az bizonyos. Azt vélem, ki most itt
                  lakik, mintegy elzárt, elszigeteltnek érezheti magát, mert legjobb akarata mellett
                  sem mozdulhat ki helyéből.</p>
				<p>- Ne hidd azt; itt is épen oly mozgékonyak az emberek, mint nálunk; mert mindezt
                  megszokják, s alig veszik észre a feneketlen utakat.</p>
				<p>- De halld csak, mi hang üti meg fülemet, mintha kiáltásokat s tömérdek eb
                  ugatását hallanám innen jobb felől.</p>
				<p>Ágnest e szavai után félelem lepte meg, mert azonnal akkor hirhedt rablók, s
                  gyilkolási esetek izgaták fel képzelő tehetségét, - szerencséjére alig néhány
                  percz mulva, egészen más természetű kép nyilt meg szemei előtt.</p>
				<p>A közel fekvő kis ültetvényből, tán megérdemlette az erdő nevet, egész csoport
                  fehérveres tarka kopó rohant ki egyszerre, nyílsebességgel hajtván az épen most
                  felfogott friss nyomot. Alig értek a karcsú gyors ebek a szabadba, a lovasok
                  kezdének kibontakozni a sűrűségből. Huszonnégyen lehettek körülbelül, mind zöld
                  egyenruhában, zömök, virgoncz vadász lovakon. Nem tekintve sem árkot, sem bokrot,
                  sem sövényt, követték a lármás csapatot.</p>
				<p>- Nem messze lehetünk az alföldi vadászok tanyájától - mondá Marosi - mert
                  tudtommal e vidéken őket kivéve, senki sem tart angol kopókat.</p>
				<p>- Mondhatom, meglepő kép, - szóla közbe Ágnes, kis mélázás után, - itt kétszeresen
                  az, e végtelen pusztaságon. Nézd csak, egyenesen felénk tartanak.</p>
				<p>- Lovaik a mély földben pompásan haladnak; alig marad el három, négy közülök, a
                  többi mind együtt tart. Lássuk csak, most neki mennek annak a sövényes
                  ároknak.</p>
				<p>- Csak baja ne essék valamelyiknek, mert ha jól látom, nem igen keskeny azon
                  árok.</p>
				<p>- Ha erről sokat gondolnánk, soha sem vadászhatnánk. Ne féltsd őket. Nézd csak,
                  mint bukkannak egymásután keresztül a sövényen. Egy pillanat műve, s mind
                  keresztül értek a nagynak látszó akadályon. - Ilyenkor a szenvedély ragadja el
                  inkább az embert, mint a bátorság.</p>
				<p>A vadászat egyenesen Marosiék felé tartott s valóban kellemes és élénk képet
                  alkotott. Kellemest, mert életet varázsolt elénk ott, hol minden holtnak látszék;
                  élénket, mert annyi állat volt sürge mozgásban, annyi torok feszültségben, hogy az
                  űzött vadat elérhessék.</p>
				<p>Még egy ideig a hintó felé tartván a vadászat, egyszerre jobbra fordult s néhány
                  percz mulva alig volt látható a rögtönzött jelenet s újra mély csend uralkodott.
                  Csak koronként vala hallható egy-egy hangvisítás a ködborította láthatár
                  mögül.</p>
				<p>Utasaink elindulának, siettek a mint épen lehetett, mert egy közel fekvő csárdát
                  akartak elérni még aznap. - Alig haladának negyed órát, a bakon ülő inas az
                  ablakhoz kopogtatván, kezével jobbra mutatott. Kitekintvén a szabadba, látszott,
                  miként a vadásztársaság, mely azalatt messze terjedő kört lovagolt át, ismét az
                  országút felé tartott. Sokkal érdekesebb volt ez újból közelgő jelenet, mintsem az
                  oly vadásznak - milyen Marosi volt, legfőbb fokra ne csigázza figyelmét.</p>
				<p>Megállapodást parancsolván, feszült figyelemmel nézte, mint jő közelebb s közelebb
                  a vad roham. Az ebek még mind fáradhatlanul hajtottak, de a lovasok fölött
                  felhőként emelkedett a már-már tikkadni kezdő lovak kigőzölgése.</p>
				<p>Az országútat e helyen, mint mindenütt honunkban, hol az utak járhatlanok, két
                  széles árok köríté, nehogy az, ki kénytelen végig vergődni rajta, a
                  feneketlenségeket kikerülhesse. Az út felé tartván, most már majdnem egyenes
                  vonalban a vadászok. Marosi mindinkább nyugtalanabb lőn, s így szóla:</p>
				<p>- Meglátjuk, hogy menekülnek keresztül e két hatalmas árkon, mert hosszas vadászat
                  után, fáradt lovakkal, ez kétszeresen veszedelmes akadály.</p>
				<p>A kutyák az árok szélén megállapodtak s nyomot vesztve, keresték azt ide s tova
                  futkosva. Mire azonban a nagyobb távolságban követő lovas csapat elérte volna
                  őket, kiugrasztották az árok medréből a még meglehetős erővel iramló nyulat. Ez,
                  az országúton keresztül baktatván, mennyire csak ereje engedé, azon igyekezett,
                  hogy veszélyes üzőinek szemei elől mihamarabb eltünjön.</p>
				<p>Azon pillanatban, midőn a falka a vadat kiugrasztotta, a lovasok mintegy gépileg
                  egyszerre hatalmas «Shee ho»-t hangoztatván, elragadtatva a szép siker által, neki
                  rohantak a felette magas s meredek felhányású ároknak. Legnagyobb része
                  szerencsésen keresztülugratott, néhányan oldalt kerestek csapást, melyen tikkadt
                  lovaikkal átvergődhetnének. - Az egyik vadásznak lova azonban különösen nagy s
                  merész ugrást tett, s leérvén a magasságból a sáros útra, megsikamlott s oldalt
                  elbukott. A többiek alig véve észre pajtásuk balsorsát, tovább vágtatának. A ló
                  félig az alatta fekvő vadászra nehézkedett, s első pillanatban nem volt képes
                  fölkelni alkalmatlan s veszélyes fekhelyéről. Meglátván ezt Marosi, azonnal előre
                  küldé inasát, hogy a szerencsétlen baján segítsen, mennyire csak tőle
                  kitelhetik.</p>
				<p>Mire az inas oda ért, mert csak pár száz lépés volt a közelgő hintó és bukott
                  vadász között, már talpon volt mind a ló, mind tulajdonosa. Az elsőbbik
                  megsértette egyik lábát, hogy alig birt lépést haladni, az utóbbiknak pedig a
                  homlokán ejtett seb vérzése, egész arczát elborítá.</p>
				<p>- Ide küldött uram, ki maga is ide siet, hogy szolgáljak nagyságodnak, - szólítá
                  meg az inas a vérbe borult vadászt.</p>
				<p>- Köszönöm, barátom, fogja meg csak lovamat, majd megtörlöm sebemet s bekötöm
                  kendőmmel.</p>
				<p>- De hogyan is lovagolhatnak ily időben s ilyen helyeken oly sebesen. Jó az isten,
                  mert csak egyiköknek lett baja, nem csodálnám, ha vagy három kitörte volna a
                  nyakát.</p>
				<p>A vadász nem igen ügyelt az inas okoskodásaira, hanem mint lehetett, bekötvén
                  sebeit, lova kantárszárát megfogva haladott a hintó felé.</p>
				<p>- Most menjünk, hadd köszönjem meg uradnak hozzám való szivességét.</p>
				<p>A nagy zavarban el is felejté a lovas megkérdeni, hogy ki ült a hintóban, kivel
                  hozta össze a szent-huberti balsors, - hanem a hintó nyitott ablaka elé állott s
                  csak akkor vevé észre, hogy annak belsejében nő is foglal helyet - meghajtván
                  magát, így szóla:</p>
				<p>- Bocsánatot, hogy ily szomorú s rendetlen állapotban bátorkodom megjelenni
                  nagysád előtt, de nem akartam elmulasztani köszönetet mondani a rögtöni segélyért.
                  - E szavakat mondván, nézte csak meg közelebbről a hintó belsejében ülőket, s
                  annyira meghökkent, hogy alig volt képes eltitkolni zavarodását.</p>
				<p>- Talán rosszúl érzi magát? - kérdé Marosi.</p>
				<p>- Épen nem, - csak csodálkozás fogott el, megvallom, mert épen Kolozsvárt a
                  székesegyház rostélyzatánál állottam, mikor gr. Marosi Gyula esketése történt
                  Dévai Ágnes bárónővel, kikkel - ha nem csalódom - most szerencsés balsorsom
                  összehozott. Én gróf Zendy Kálmán vagyok, ki akkor kevés ideig Erdélyben
                  mulattam.</p>
				<p>- Kétszeresen örvendek, hogy az, kinek segíteni akartunk csak - mert hála az
                  égnek, nem volt segélyre szükség - régi ismerőseim egyike, kivel ha jól emlékszem,
                  Nápolyban többször találkozánk a követségi palotában.</p>
				<p>- Úgy van, most ugyan egészen más szinezetű, de sokkal kedélyesebb találkozásunk,
                  mert remélem, hogy a grófné s férje ily késő este, rossz utakon s veszedelmes
                  rablókkal telt vidéken nem fog tovább utazni, hanem tanyánkon meghálnak, mely e
                  helytől alig van negyed óra járásnyira.</p>
				<p>- Azt vélem, jobb lesz, ha férjem nem fogadja el a gróf úr szives ajánlatát, mert
                  sok alkalmatlanságot szerezhetnénk az uraknak.</p>
				<p>- Korántsem, sőt inkább mi, a régi magyar szokás szerint nagy örömmel fogadjuk a
                  férfi látogatásokat, s lelkesedéssel női vendéget. Hogy pedig a grófné mindenkép
                  meg legyen nyugtatva, bátor vagyok előre is megmondani, hogy már ez idén is több
                  nő tisztelte meg jelenlétével szerény tanyánkat.</p>
				<p>- Ha nyiltan biztosít, hogy nem leszünk terhökre, elfogadom az ön meghivását, -
                  mondá Marosi.</p>
				<p>- Nemcsak hogy nem alkalmatlanok; de már előre is rendelkezésére adom istállómat:
                  mert remélem, hogy pár napot a vadászat kellemes időtöltésének fog szentelni.</p>
				<p>- Már ezt alig fogadhatom el, mert sietünk Pestre.</p>
				<p>- Épen nem sietünk oly nagyon, - szóla a grófné; - ezt csak azért vagyok bátor
                  említeni, mert tudom, hogy férjem fő mulatságai közé tartozik a vadászat.</p>
				<p>- Annál jobb, mert így legalább bizton reméljük, hogy néhány napot nálunk fog
                  tölteni.</p>
				<p>*</p>
				<p>E cserebeszéd után, Kálmán sánta lovát az inasnak adván által, a bakra ült, hogy
                  kalauz szerepét vállalván, biztos kikötőbe vezesse a fáradt utasokat.</p>
			</div>
			<div type="chapter">
				<head>XIII. (Az alföldi vadászok tanyája.)</head>
				<p>Mielőtt történetem elbeszélésében tovább haladnék, meg kell állapodnom pár
                  pillanatra, hogy leírjam röviden azon helyet, hova utasaink vetődtek.</p>
				<p>A békési vizmentes s legtermékenyebb lapály szivét képző nagy pusztás birtok
                  közepett fekszik az alföldi vadászok tanyája. Emeletes, középnagyságú épület, uj
                  schweizi modorban készült nyájas külsejű s tekintetű. Ha először közeledünk e
                  pusztaságok közepett elrejtett csendes lak felé, alig képzelhető, hogy falai
                  között s körül annyi lény cseng bong, mulat a legnagyobb egyetértésben,
                  barátságban.</p>
				<p>Maga a főépület több kisebb szobára van osztva, melyek mindegyikében két szent
                  Hubert-lovag lakik. Ezeken kivül van nagyszerű étterem s még nagyobb mulatóterem,
                  melyben tágas, élénk tüzű kandalló körül foglalnak helyet a mulatók, pihenők esti
                  órákban.</p>
				<p>Ha a ház tetején épült erkélyre megyünk, valóban meglepő kép tárul fel szemeink
                  előtt.</p>
				<p>A tanyát környező, sürű növényzetű akáczerdő, azontúl néhány rendesen mívelt kert,
                  a fákkal szegélyzett gazdasági épületek s a vadászok legfőbb kincsének, lovaiknak
                  pihenő helyei, a messzeterjedő istállók, képezik a tájkép elejét s legélénkebb
                  részét. A távolabb eső, nagy szorgalommal mívelt ültetvények s az egész pusztát
                  bekerítő magas akáczsövények mintegy foglalványát képezik az alattok elterülő kis
                  világnak. E foglalványon túl terjed, mintegy ködhomályba burkoltan a mérhetlen
                  lapály, melynek itt-ott kibukkanó tornyai, majorai, ültetvényei kölcsönöznek némi
                  változékonyságot a tengerhez hasonló végtelenségnek. A még e vidéken létező
                  roppant terjedelmű ős gyepek friss zöldje, mintegy ugyanannyi nagyszerű
                  smaragdszinű tavat varázsol a jól művelt lapály láthatárára, s e látvány
                  legmélyebben fekvő diszítményét képezi.</p>
				<p>Sokat jártam s éltem az alföldön, de csak mióta többször mulattam e messzelátón,
                  győződtem meg arról, hogy e végtelen, s unalmasnak látszó lapály is képes szép
                  tájképet varázsolni szemeink elé.</p>
				<p>Oka ennek részint azon szerencsés pont, melyen a tanya fekszik, mert körülötte
                  terjed az alföld legmíveltebb része, másrészről azon majorság, melyről lenézve
                  néhány ezernyi hold síkföld alig észrevehető hiányt képeznek; az egymástól
                  mértföldnyire fekvő majorok s falvak pedig összeszorultaknak, szomszédoknak
                  látszanak lenni.</p>
				<p>A messzelátón kitűzött lobogó azt jelenti, hogy a vadászok együtt vannak és
                  szívesen fogadnak el vendéget. A ház tetejének másik oldalán levő vészharang, a
                  nem ritkán sürű ködbe burkolt lapályban, elkésett s eltévedt vadászoknak
                  útbaigazítója, megmentője.</p>
				<p>A házat környező erdőcske, melynek legsürűbb részében van a kopófalkák lakháza,
                  kellemetes sétányt képez, s az azon túl terjedő s mintegy az angolkert közepét
                  elfoglaló futópálya a vadászok mulatóhelye, mert itt egész nap lát az ember uj
                  lovakat érkezni, indulni, próbálni vagy idomítani.</p>
				<p>A milyen meglepő az ujonnan érkezőre nézve e nagy pusztaság közepett e csinos s
                  kellemetes környékű vadászlak, ép oly csodálkozást gerjesztő, sőt mondhatnám
                  nálunk a maga nemében egyetlen - annak belélete.</p>
				<p>Délig mindenki kis szobájában mulat s írás vagy olvasással foglalkozik, mignem
                  megkondul a reggelihez hivó harang. Alig hangzottak el utolsó kongásai, az egyes
                  kis hálószobákból kilépnek a lakók és sietnek az étterem felé, hol összegyülvén,
                  többnyire szótlanul végzik az emberi test fentartására annyira szükséges
                  kötelességeket.</p>
				<p>Óra eltelte után, megszólal a vadászmester sípja, s e hang hallatára mindenki
                  elhagyja helyét s elkészülve lóra ül. Néhány percz mulva már az egész lovas
                  társaság a vadászkastély előtt van összegyülve. Mély hallgatás uralkodik még, mert
                  részint a békétlen lovak nyugtalansága igénybe veszi a lovasok figyelmét, részint
                  pedig azon feszült várakozás, melynélfogva a vadászok izgatott idegzettel lesik a
                  bekövetkezendő eseményeket.</p>
				<p>E csendet a vad első látása vagy kelése szakítja csak félbe, s egész szilaj
                  lelkesedéssel kitörő örömmé változtatja annak elérése s elfogatása.</p>
				<p>Néhány órai künn mulatás s vadászat után, alkonyatkor hazafelé indul a társaság, a
                  mint kiki bír vagy akar épen. Mert vannak, kik szeretnének ugyan a sokszor hideg s
                  ködös időben hamar haza jutni, - de lovaik kifáradása vagy eltikkadása miatt azt
                  nem tehetik.</p>
				<p>S vannak ismét, kik - mindamellett, hogy fáradhatlan vadászlovaik még sebesen
                  bírnának haladni, nem teszik azt, e pillanatban sokkal többre becsülvén azon nemes
                  állatot, mely annyi mulatságot, élvet szerzett, hogysem még túlfárasztani
                  akarnák.</p>
				<p>Végre vannak még, kik nem gondolva semmivel, vágtatva sietnek a tanya felé; ezek
                  képezik örömét s legszebb reményét a lótenyésztő gazdáknak, mert sok s jó lóra van
                  szükségök.</p>
				<p>Egymás után hazaérkezvén a lovagok, kiki szobájában mulat esti hat óráig, mikor
                  ebédnél újra egybegyül a hideg, friss levegő s fáradalom edzette társaság.</p>
				<p>E lakomának már egészen más jelleme van, mint az előbbinek, mert azalatt
                  mindinkább kifejlődik a jó kedv s az öröm a sikerült vadászatok, jó lovak, szép
                  ugratások fölött.</p>
				<p>Itt poharat emel valaki jó lováért, ott szép szeretőért; mások a társaságért, -
                  barátságért s összetartásért ürítnek serleget. Szóval, ha nem sokat is, de
                  valamicskét mindegyik csak fogyaszt a pezsgőből előszeretete tárgyáért, s ebből
                  lehetetlen, hogy más kerekedjék, mint jó kedv, mely néha-néha, ázsiai fajtájú
                  zenészeink búskomor nótái által nem kissé mozdíttatik elő.</p>
				<p>Este a kandalló körül gyülnek egybe a lovagok s részint kártya, részint vitázás,
                  beszélgetés vagy olvasással töltik az éjfélig terjedő órákat, mikor ismét mély
                  csend s béke áll be ez egészen különszerű és szerkezetű kolostorban.</p>
				<p>E tanyai élet kellemei valóban rendkivüliek; mert ott, hol annyi ember gyűl össze,
                  kik mind jó ismerősök, barátok, pajtások; lehetetlen, hogy jól ne érezze magát az,
                  ki még az életet nem unván meg egészen, kedveli a társadalmi viszonyokat s azon
                  titkos kötelékeket, s barátságróli művelt fogalmakat, melyek megengedik sőt
                  lehetségessé teszik, hogy annyi különféle jellemű ember hónapokat tölthet együtt,
                  minden nevezetesebb súrlódás nélkül.</p>
				<p>Lehetséges pedig ez, mert nemcsak lelkületre, de indulatra nézve is egyeznek, mert
                  egy czélnak, a vadászatnak, e legférfiasabb mulatságnak élnek, melynek
                  köszönhetjük egyedül, hogy a mostani ellágyult szokások s viszonyok közepett,
                  testünk edzett, bátorságunk éber, s nem ritkán kedvünk, kedélyünk ha nem víg is,
                  legalább kissé derültebb lesz.</p>
			</div>
			<div type="chapter">
				<head>XIV. (Fogadtatás.)</head>
				<p>Kálmán alig ült a hintó bakján, alig mondotta el utasításait a kocsisnak, -
                  mélázni kezde, s kevés perczek mulva annyira gondolatokba merült, hogy alig
                  látszott ügyelni mindarra, mi körüle történt.</p>
				<p>Ő egyike volt azon fiatal embereknek, kik nagyon sokat éltek. Ifjúkori
                  szerencsétlen szerelme csakhamar rendetlen s nem ritkán iránytalan életmódba
                  sodrotta. Mintegy erőltetve ölt el magában minden oly érzést, mely talán
                  nemesebbnek vagy költőibbnek látszhatott a mindennapias kéjelgésnél. Szerencséjére
                  - vagy ha ugy akarjuk, dicséretére legyen mondva - koránt sem illett össze ez
                  életmód jellemének alapvonásaival, mert melegen érző szive volt ugyan, de nem
                  kivánt szeretni, azt akarván elhitetni magával, hogy arra már nem képes többé.</p>
				<p>Nem tartozott azon feslett könnyelműek sorába, kik csak azért olyanok, mivel már
                  nem tudnak máskép érezni s élni, mert az élet szebb s nemesebb szinezetét
                  meglátni, felfogni nem képesek. Ő könnyelmű volt, mert ezen mámor mintegy falat,
                  várerősséget képzett körülötte, mely nem engedé, hogy azon hiányt, mely létében
                  mutatkozott - a valódi nemesebb érzelmek nemlétét - éreztesse. Szóval Kálmán
                  egyike volt azon fiataloknak, kik azért kedvelik a bort, zenét s minden zajos
                  mulatságot, mert őket az élet valóságától elvonják s nem engedik, hogy
                  föleszméljenek.</p>
				<p>Elmélkedésének főrészét jelenleg a sors azon különös végzete képezte, melynélfogva
                  most már másodízben hozta őt egybe Ágnessel, kit azelőtt nem ismert, s kiről alig
                  hallott volt szólani.</p>
				<p>Bemegy Erdélybe, - miért? mert épen nem tudott mit tenni. Lovat próbál, de
                  pajtásának lovásza késik s ezalatt meglátja Ágnest. Két éve, hogy ez történt, alig
                  gondolt néha a szép nőre, nem is volt joga Ágnessel csak gondolati vagy eszményi
                  összeköttetésbe is lépni; s mégis egy vadászat alkalmával ugyanazon lovon ülve,
                  melyet akkor próbált s későbben megvett s mely a legbiztosabb s ügyesebb ugrók
                  közé tartozott, elbukik; - elbukik pedig Ágnes hintójának közelében s kénytelen
                  ismét összejönni vele; sőt kénytelen Ágnessel - már csak azért is, mert művelt s
                  nyájas ember - megismerkedni, rajta segítni, közelében maradni. Mindezek mily
                  prózai elmélkedések s mégis mennyi költőiségnek vetik meg alapját oly kebelben,
                  melyben a szerelem azóta bár lenyügözve, de megölve még nincs.</p>
				<p>Mind ezen gondolatok zavarban s csak álomként száguldoztak át kebelén. Nem tudta
                  valóban hogy mit érez és mégsem szabadulhatott azon belső nyugtalanságtól, mely
                  boldogságot vagy bút, szerencsétlenséget vagy édent egyszerre varázsol lelkünk
                  elé.</p>
				<p>Szórakozott állapotából Marosi kocsisának kérdései költék fel, melyek által
                  visszarántva a fellengzőbb eszmék világából az élet valóságos s igen egyszerű
                  eseményei körébe, - felelt azokra, s a két előttük nyiló út közől megmutatá a
                  vadászlakhoz vezetőt.</p>
				<p>Megérkezvén, pajtásai közől még senkit sem talált ott, pedig már-már esteledni
                  kezde. Szobát nyittatván vendégei számára, maga is szobájába ment, hogy
                  megpihenjen és átöltözködjék.</p>
				<p>Alig nyugodott pár perczig, sebe szerfölött kezdett fájni, szorgalmasan
                  alkalmazott jégborogatások mégis annyira megszünteték a gyuladást s ez által a
                  fájdalmat, hogy felöltözve fölmehetett a terembe, várva a majdan érkezőket s
                  meglependő a társaságot kalandja elregélésével.</p>
				<p>Megérkezvén az egyes vadászok, majdnem mindegyik azon kérdéssel lépett a terembe:
                  «Hogy érzi magát Kálmán pajtás? s kié azon utazóhintó, mely az udvaron áll?» Zendy
                  mindkettőre kielégítőleg felelvén, öröm hatotta át a társaság tagjait, részint
                  mert ez okozta, hogy ily váratlan s kellemes vendégek keresték fel elszigetelt
                  tanyájukat.</p>
				<p>Mikor elvonultságban bizonyos rendezett s egy alaku foglalkozásnak élünk, a
                  legkisebb eltérő esemény is kétszeres érdekkel bír. E szerepet vala játszandó az
                  alföldi vadászok tanyájában Kálmán kalandja, mely már is kettős érdekű volt, mert
                  szép nővel hozta érintkezésbe szent Hubert lovagjait. Az egész nagy világban a nők
                  viszik a főszerepet életünk pályáján; miért ne jutott volna e kedves osztálynak
                  ugyanazon kiváltságos s érdekes állás e vadászlak falai közepett is?</p>
				<p>Már mind egybe voltak gyülve a vadászok, midőn Kálmán bevezette Gyulát és nejét.
                  Az elnök, ki már régtől fogva ismerte Marosit, fogadta a vendégeket s mutatta be
                  egymásután a jelenlevőket. Alig lehet fogalmunk arról, mily varázserővel birt a
                  szép nő megjelenése e lármás társaság közepett. Csend lőn s mindegyik, még a
                  legszilajabb is ihlettel hajtotta meg magát a mai nap hősnője előtt. Kevés percz
                  mulva egyes csoportozatokra oszlott a társaság, - Ágnes körött természetesen
                  legtöbben egyesültek s mindegyik sajnálta, hogy nem őt érte ama baleset, mely
                  Kálmánt részesíté azon szerencsében, hogy a grófnét bevezesse szerény tanyájokba.
                  Szóval a jelenlevők majdnem mindegyikére különös kedves benyomást tett az idegen
                  nő külseje s egyszerű modora, melynél fogva fesztelen s mégis komoly, csendes s
                  mind e mellett mulattató birt lenni.</p>
				<p>Gyulát az idősebb vadászok mulattaták, - elbeszélvén neki, mint alakult ez egylet,
                  mint ment a mai vadászat, mily kellemesek az itt tőlt napok?</p>
				<p>Marosi szinte üdülni, fölmelegülni látszott e sok, valóban s nem csak
                  látszólagosan élő lény között.</p>
				<p>Ebédhez ülvén, az elnök a maga helyét Ágnesnek engedé át, ki látva, hogy férje
                  jobb kedvű mint máskor, örült mindazon eseményeknek, melyek ily jótékony hatást
                  gyakoroltak ily rövid idő alatt Gyulára.</p>
				<p>Eleinte nagy csend uralkodott, csak közönyös, mindennapias tárgyakról volt szó,
                  alig hallatszott itt-ott néhány fentebb hangon folytatott cserebeszéd. Fölkelvén
                  az elnök s poharat ürítvén a most már csak esetleg, de annál szivesebben látott
                  vendégekért, mintegy kihirdettetett a szólásszabadság, mely érzés kettőztetve lőn
                  az alföldi vadászok zenetársaságának búskomor magyar hangjai által.</p>
				<p>Kálmán csendes volt s lehangolt, csak távolról nézve az élénk mozgalmakat; -
                  vérvesztése és sebének megújuló gyuladása idegrendszerét megháboríták s lázas
                  állapotot idéztek elé. Mindamellett erőt vett magán, s nem távozott beteges
                  állapota daczára is; alig tudák elhagyni szemei Ágnes bájoló alakját.</p>
				<p>Vajjon a szép nő észrevette-e azt?</p>
				<p>Erre felelni csak annyiban vagyunk képesek, mennyiben bizton hiszszük hogy a nő
                  tiz udvarló közül is első pillanatra ki tudja ismerni azt, kire gyakorolt ő
                  legnagyobb hatást; legyen ez udvarló bár a legcsendesebb s elvonultabb.</p>
				<p>Az elnök felköszöntését többen követték. A fiatalok egyike, kinek hangjáról meg
                  lehete ismerni, hogy valaha kortes is volt, felszólalt. Elmondá, hogy az ő
                  tudomása szerint ily alakú vadászegylet csak kettő volt a világon. Az első a XVI.
                  században Németország őserdeiben alakult, tisztán oly emberekből, kik megunván az
                  életet és világot, a rengetegben elvonulva egyedül a vadászatnak éltek kizárólag.
                  E társaság főrendszabálya így hangzott: A sz. Hubert lovagok tanyája küszöbén nő
                  nem léphet át soha, mi más szavakkal csak annyit tesz, hogy ők gyülölték a nőket.
                  Szegény Németország! - A második egylet a XIX. században alakult a magyar alföld
                  megmérhetlen pusztáin, s ugyanaz, melynek tagjait most itt egybegyülve látjuk.
                  Ennek fő elvei közé tartozik, mennyire csak lehet föntartani a vendégszeretet honi
                  szokásait, kettőztetett hódolattal viseltetvén a női vendégek iránt. Szerencsés
                  Magyarország! hol mindenféle viszályok, bárminemű események daczára is fenmaradt a
                  szépnem iránti határtalan tisztelet! - Mindamellett még eddig kevés nő tisztelte
                  meg jelenlétével tanyánkat. Azon kevesek egyikét, kit ma szerencsénk van körünkben
                  láthatni - az Úristen éltesse!</p>
				<p>Roppant éljenzés követte e szavakat, mert mindamellett, hogy mindenki meg volt
                  hatva Ágnes szépsége s kedvessége által, hányan nem gondolták a társaság tagjai
                  közől, hátha e vagy ama nő ülne itt Ágnes helyett! A sziv ösvényei s messzeterjedő
                  elmélkedései megmérhetlenek s örökkévalók, mert bármi alkalomnál fogva is mindig
                  újra meg újra fölélednek.</p>
				<p>Alig hangzottak el a felköszöntés utóhangjai, ismét csend lőn, hogy más szónokot
                  kisérjenek figyelemmel az egybegyültek.</p>
				<p>E szónok, mindamellett hogy táblabiró volt valaha, valódi lovagias modorban lepte
                  meg a társaságot. Kimondotta, miszerint itt tanyánkon alig vagyunk képesek illőleg
                  ellátni vendégeinket, miért is ő ezennel közelfekvő falusi lakát adja
                  rendelkezésök alá, remélvén, hogy ajánlatát elfogadják. Hogy pedig ez lehetővé
                  tétessék, ma este teára hivja meg a társaságot, remélvén, hogy a lovagok közől
                  többen fognak találtatni, kik égő fáklyával kisérendik a grófné hintaját,
                  megmutatandók, miszerint a szépnem iránti tisztelet csaknem mindent végbevihet, ha
                  igazán akarunk; azaz, hogy képesek vagyunk legalább egy időre az éjjelt nappallá,
                  a megmérhetlen utakat pedig ha nem is simákká, legalább veszélynélküliekké
                  varázsolni.</p>
				<p>Az egész társaság úgyszólván egyszerre kelt föl, s kijelentvén, hogy tekintve azt,
                  miszerint a grófné barátjuk kellemes lakában sokkal kényelmesebben lesz ellátva,
                  mint itt a folytonos zaj közepett, - felajánlották magukat éji kalauzokúl.</p>
				<p>Ezekután az egész társaság megkérte Marosit, hogy engedjen az ajánlatnak, s
                  töltsön néhány napot e vadászlak közelében. Eleinte épen nem akart ráállani, de
                  későbben, mintegy lelkesítve a víg társaság és szokatlan élénkség által, csakugyan
                  megigéré, hogy két napot itt fog pihenni.</p>
				<p>*</p>
				<p>Pár órával ebéd után a vadászlak fő ajtaja előtt állott Marosi kényelmes hintója,
                  - körülötte tíz lovas, mindegyik kezében égő szövétnek.</p>
				<p>Az éji sötéttel merő ellentétet képező fáklyák élénk világa, a lovasok
                  köpönyegekbe részint playdekbe burkolt alakjai, a prüszkölő s nyughatlan lovak
                  mozgása az egészet költői s regényes éjjeli jelenetté varázslák, s a regényes
                  tünemény méltó tárgy vala Rembrandt világhírű ecsetére.</p>
				<p>Kettőztetett volt ennek hatása miután lassan elindulván a hintó, az egész menet
                  mozogni kezde. Mintha Ágnest a középkor valamelyik várkastélyából rabolták volna
                  el kalandor lovagok, az ifjú lovagok ép oly figyelemmel s vigyázattal kisérék
                  hintóját.</p>
			</div>
			<div type="chapter">
				<head>XV. (Lázas állapot.)</head>
				<p>Kálmán nem vehete részt ez éjjeli díszmenetben. Láza annyira erőt vett rajta, hogy
                  lehetetlen volt fenmaradnia. Nem csoda, ha levertté s mégis belsőleg izgatottá lőn
                  testileg, lelkileg, mert egyrészt a sebokozta fájdalmak, másrészről szive és lelke
                  forrongásai hatottak lelkületére. Kettős megtámadás, mely alatt megtöretni sem
                  puhaság, sem elfajultság jele, sőt mondhatnám egyedül az érzelmek fogékonyságát
                  bizonyító legyőzetés.</p>
				<p>Miért nem ugyanaz s egyenlő azon hatás, melyet szép nő látása gyakorol
                  egyéniségünkre? Miért lehetséges, hogy sokszor feltünő szépségű hölgyek egész
                  sorozatával találkozunk a nélkül, hogy bensőnk az isteni szikra által
                  föleleveníttetnék? Mi oka annak, hogy néha megpillantva valamely nőt, mintegy
                  földöntúli érzelmek, soha nem tapasztalt álmok, szóval kimondhatlan vonzerő lepi
                  meg lényünket, mely nem engedi meg, hogy csak pillanatra is, lelkileg legalább,
                  távozzunk attól, kinek látása mindezeket érezteté velünk?</p>
				<p>Erre felelni csak annyiban vagyunk képesek, mennyiben bizton hiszszük, hogy a
                  valódi szerelem nem e külsőségekben rejlik, hanem leginkább s mindenek előtt azon
                  lelki belső érintkezésben, mely megtörténik s megmarad akkor is, ha attól, kit
                  láttunk, nincs hatalmunkban menekülni.</p>
				<p>Emlékeztetem olvasóimat azon néhány, látszólagosan keveset jelentő szavakra,
                  melyeket Kálmán akkor ejtett ki, midőn Ágnest a kolozsvári szentegyház előtt
                  megpillantá. Mily nagy ellentét mutatkozott alig perczczel előbbi mondatai s azon
                  néhány szó között, melyeket rejtett kincsként idézett elő lelkének legmélyebb
                  rejtekéből Ágnes első megjelenése. Ő úgyszólván nem érezte azt, mit mondott, s
                  mégis kimondotta. - Miért? mert azon pillanatban lelke érzeményei erőt vettek
                  szokásain, azaz mindazon hiedelmein, melyeket élte zajos folyamának következtében
                  legbensőbb meggyőződésének tartott.</p>
				<p>Ha talán Kálmán Ágnest először nem mint mátkát, mint oly nőt, kiről fölteszszük,
                  hogy szive s lelke egész erejével szeret - látta volna meg, aligha azonnal nem
                  nyilvánul vala mind azon érzelmi ár, mely most eltakarva az élet zajos forgalma, a
                  képzett külvilág által, nem volt még eléggé hatalmas túlnyomósságra
                  vergődhetni.</p>
				<p>A sors úgy akarta, hogy ismét találkozzék, sőt hogy megismerkedjék azon nővel, ki
                  reá első látáskor oly nagy hatással volt. Szive e második megtámadást már nem
                  állotta ki, mert alig egy pár órai együttlét annyira fölmelegíté azt, hogy már is
                  keletkeztek ábrándos, homályos érzelmek, melyek mint megannyi szálak Ágnes létéhez
                  kapcsolák gondolatforgását. Egy szó, melyet úgy lehet magyarázni, mint azt a
                  szerelem kivánja, egy pillantás, melynek sugárzata oda lövell, hova mi azt
                  óhajtjuk; mind e bizonytalan forrongás hatalmas szerelemmé gyuladt volna? Kálmán
                  tehát nem szeretett még ugyanazon teljhatalmú erővel, mely csak akkor fejlődhetik
                  ki, mikor viszontszeretetet remélhetünk; de már is szerelmes volt, mert nem birt
                  többé megválni Ágnes képétől, szavai kedves hangjától, szemei átható tüzétől.</p>
				<p>Másnap reggel mihelyt Kálmán fölébredett, pajtásai azonnal egymásután érkeztek,
                  tudakozódván, mint érzi magát? Bármit érzett volna, mindenesetre csak azt felelte
                  volna, hogy jobban van, mert jobban akart lenni. Nemde, csak ha rögtön fellábad,
                  nyílt remény láthatni Ágnest, lehetni vele, habár csak rövid ideig is.</p>
				<p>Egész bizonyossággal nem mondhatjuk, vajjon jól esett-e Kálmánnak, vagy pedig csak
                  mint szokatlan valami izgatta keblét mindaz, mit még pajtásai beszéltek.</p>
				<p>Elmondák, mily kalandos volt útjok, a nagy köd által vakítva s a temérdek fáklya
                  daczára is mint tévedtek el kétszer, s mint vitte az egész csapatot ennek vagy
                  annak ügyes ötlete ismét az igaz útra. Elregélék, mennyire mulattatá Ágnest ez
                  éjjeli kalandozás, e körülötte mozgó rémes, fáklyafénydiszítette lovas csapat
                  élénk forgalma; mily jól mulattak egész estve; mily szerénységgel s mégis
                  rendkívüli tapintattal vállalta föl Ágnes a háziasszony szerepét; végre mennyire
                  sajnálják, hogy tovább, legalább egy hétig nem akar itt mulatni Marosi, s mégis
                  mily nagy örömük azon fényes kilátáson, melynélfogva a pesti társaság ily szép
                  nővel fog a jövő télen szaporodni.</p>
				<p>Mindezek hallatára mit érzett Kálmán, azt könnyű megitélni, ha elmondjuk azon
                  néhány szót, melyeket ez egész elbeszélés folyama közben ejtett.</p>
				<p>- S én nem voltam ott, s talán ma sem lehetek még veletek.</p>
				<p>Szegény, még azt nem merte mondani: «vele», pedig mennyire szerette volna kiejteni
                  e szép, e sokat mondó, e hatalmas szót, mely lelke állapotát, szive könyeit árulta
                  volna el.</p>
				<p>A pajtások távozván, csend lőn Kálmán körül, de belvilága annál viharosabbá vált.
                  - Ugyanazon szoba, ugyanazon négy fal, melyet még huszonnégy órával ezelőtt
                  kedvelt, szeretett, hol szivesen volt, - most börtönként nyomta lelkét.
                  Komornyikának örökös unszolásai, melyek nem engedék, hogy elmélkedjék, mert
                  folytonos jégborogatások által zavarták elméje folyamát, egyrészről haragra
                  lobbanták már különben is zajló keblét, másrészről mégis jót tettek, mert úgy
                  látszott, mintha érezte volna a hű szolga, hogy a minél hamarabbi felgyógyulás
                  urának legfőbb óhajtása.</p>
				<p>Délfelé Marosi megérkezvén, e szavakkal lépett be Kálmánhoz:</p>
				<p>- Hogy érzed magad? - reménylem, lázad már mulik.</p>
				<p>- Sokkal jobban vagyok; hiszem, hogy délután fölkelhetek s veletek lehetek.</p>
				<p>- Jobb lesz, ha ma még nyugszol, úgyis rosz idő van; ma aligha lesz szép
                  vadászatunk.</p>
				<p>Mintha Kálmán a vadászatot, s nem egészen mást nélkülözött volna, betegen hevervén
                  ágyában.</p>
				<p>- Meglátom, mit mond az orvos.</p>
				<p>- De hogy ne felejtsem megmondani mindazt, mit Ágnes reám bizott. Kérdezteti, hogy
                  érzed magadat? s nagyon sajnálja, hogy tegnapi estélyünkben részt nem vehetél,
                  mert csakugyan, ha te nem vagy, e mulatságot nem élveztük volna. Alig hallott
                  valaha szólani e tanyáról. Kér, hogy vigyázz magadra, nehogy most csekély bajod
                  komolyabbá váljék.</p>
				<p>- Nagyon köszönöm a grófnénak irántami részvétét. Ha valaki, bizonyosan én
                  sajnálom, hogy e börtönben kell vesztegelnem, mikor mindenki mulat körülöttem.</p>
				<p>Marosi szavai világgal értek fel Kálmán irányában. Mily sok képet, mennyi reményt
                  csatolt ő e szavakhoz, melyek, ha hidegen megfontoljuk a dolgot, alig fejeznek ki
                  mást, mint műveltségeredményezte mindennapias érzelmeket, óhajtásokat.</p>
				<p>A szerelmes ember lelkében minden csekélység reményt gerjeszt. Ő mindent képes
                  felhasználni önjavára; fösvényhez hasonlít az, ki az utczán talált rongyokat
                  fölszedi, mert azok halmazából kincset remél gyüjteni idővel. S másrészről, ha
                  hiszszük, hogy valóban viszontszerettetünk: nemde, minden eseményt ellenségkép
                  állítunk fel irányunkban, - nemde hidegülést, feledést látunk ott is, hol azt
                  feltalálni talán Diogenes sem volna képes. - Az emberi természet egyik
                  jellemvonása, hogy mindazt, mi jól esik, fölépíteni igyekszik, s ha művét
                  felrakta, ha azt tökéletesnek hiszi, még a lanyha tavaszi szellő érintésétől is
                  félti, mert érzi, mily kevéssé állandók a kőből rakott paloták, s mennyivel
                  ingadozóbb természetűek az érzelmek alkotványai.</p>
			</div>
			<div type="chapter">
				<head>XVI. (Az alföldi térségen.)</head>
				<p>A magánylét, a rideg őszi esős idő, a szél süvöltése s azon benső vihar, mely
                  folytonos hullámzásban tartá Kálmán beléletét, élte leghosszabb s unalmasabb
                  napjaivá tevék a kalandját követő 48 órát. Mintha soha nem akarna vége szakadni e
                  kínos órának, reggelnek, délutánnak vagy éjfélnek, mely őt a felgyógyulás
                  perczéhez közelebb vigye; mintha Ágnes látása rá nézve új édent, nem ismert
                  paradicsomot nyitott volna meg, mintha tudta volna, hogy kit ő egyszerre képes
                  annyira megszeretni, lehetetlen hogy ne viszonozza e hatalmas tiszta érzelmet.</p>
				<p>Azon pillanattól fogva, melyben valakit megszeretünk, melyben szivünk érzeménye uj
                  világot tár elénk, egészen más szavakkal tekintjük, mondhatnám figyelmesen
                  vizsgáljuk feldobogó szivünk bálványát.</p>
				<p>Így most is, - Kálmán alig szólhatott egész nap Ágnessel; de mennyivel többet
                  látott, tudott meg, mint azok, kik őt körülröpkedve e vagy ama kifejezés, tréfa
                  vagy elménczség által mosolyt vagy más jókedvre mutató kifejezést csalnak komoly
                  arczára.</p>
				<p>Valamely nőt nem akkor kell néznünk, mikor az körülvéve udvarlók által, már a
                  neveltség s udvariasság igényeinél fogva is kénytelen nyájas lenni; gyakran még
                  akkor is, midőn nagyon levert vagy szomorú; kénytelen nevetni, holott inkább sírni
                  volna kedve; hanem akkor, mikor minden külbehatástól ment lelke s ennek
                  következtében kifejezése pihen, magába vonul s felölti természetes belérzeményei
                  alkotta köntösét.</p>
				<p>Ezt téve Kálmán, csakhamar átlátta, hogy Ágnes korántsem oly boldog, mint minőnek
                  legtöbben hiszik, vagy a milyennek látszani akar. Ágnes minden egyes elnyomott
                  sóhaja, minden búskomor tekintete egy-egy új nagyítóüveg volt, melyen keresztül
                  nézve Kálmán, széttépett szivébe tekintett. Nem tudta ugyan mi bú vagy szomorúság
                  dúlja Ágnes boldogságát, nem tudta mi tulajdonkép az oka szenvedésének; de arról
                  meg volt győződve, hogy sokat szenved s hogy azt ügyesen igyekszik elrejteni.</p>
				<p>Ki figyelemmel kisérte kis történetünket, tudja, hogy ez egyszer Kálmán tapintata
                  nem csalt, vagyis inkább, hogy Kálmán szerfölött nagy érdekkel viselteték már ily
                  rövid idő alatt is Ágnes iránt, különben alig bírta volna jól felfogni s
                  igazságosan megitélni őt.</p>
				<p>*</p>
				<p>Estefelé végre elérkezett az orvos, egyike azon jó kedvű, fáradság s
                  tapasztalásedzette Esculapoknak, kik a pókot soha nem nézik ugyan elefántnak, de
                  ha elefántot látnak, azt kereken s minden tétova nélkül kimondják.</p>
				<p>Alig vizsgálván meg Kálmán baját, azonnal kimondá, hogy nem érdemes még a holnapi
                  napot is ágyban töltenie; jobb lesz - úgymond - egy kis szórakozás, ne búsuljon,
                  nem lesz semmi baja.</p>
				<p>Az orvos e szavai után Kálmán majd kiszökött az ágyból; ezt azonban zsarnoka
                  keményen megtiltá, azt mondván: holnapig csak maradjon csendesen, pihenjen meg,
                  fiatal urak, tevén hozzá az orvos, ha kis ujját nyujtja az ember, mindjárt keze
                  után kapnak. Különösen eltiltotta, hogy egyszerre sokan ne mulassanak szobájában,
                  mert a sok beszéd, felhevülés, dohányfüst most ártalmasabbak, mint holnap némi
                  rendszeres mozgás.</p>
				<p>*</p>
				<p>Másnap, mintha a mindenható meghallgatta volna Kálmán fohászait, fényes nap terült
                  el az alföld síkjain. Egyike azon mindent fölülhaladó őszi napoknak, midőn első
                  pillanatban nem birunk feleszmélni tisztán: vajjon a tavaszi vagy őszi nap-e az,
                  mely élénkebb keringésbe hozza vérünket és szebb köntösbe öltözteti e honi
                  lapályt?</p>
				<p>Örömmel nézte Kálmán, mint indulnak pajtásai a falka után, mint szökdécselnek
                  lovaik, alig várva azon pillanatot, melyben megindulva a vadászat, lovasaik
                  megeresztendik az őket most zsarnokilag fékentartó kantárszárakat. Örömmel nézte
                  mondom mindezt, de korántsem bánkódva, mert mind a mellett, hogy nagyon szeretett
                  vadászni, ez főmulatságai közé tartozott: nemde természetesnek fogjuk találni,
                  hogy nem bánkódott akkor, midőn az ő paripája is készen állott, hogy Ágnes
                  látogatására induljon rajta.</p>
				<p>Csak egy indulatosság okozta érzés létezik az ember keblében, mely képes
                  fölemészteni, magával ragadni, feledtetni mindent s ez - a szeretet. A valódi
                  szeretet, nyilvánuljon bár élő lény- vagy valamely nagyszerű eszmeért:
                  teljhatalmú, és ront s teremt maga körül mindent, mert érzi, hogy állása annyira
                  nagyszerű s kivételes, hogy tömérdek helyre van szüksége terebélyes
                  elágazásának.</p>
				<p>Soha oly szépnek nem tetszett Kálmánnak az alföld, mint épen most, mikor
                  végighaladt e termékeny lapályon, Ágnes felé. Soha Schweicz legigézőbb hegyei
                  között, soha Nápoly hasonlíthatlanul legszebb öblében csónakázva nem érezte azt,
                  mit végiglépdegélve egyik mezsgyéjén, a távolban megpillantva zöld gyeptenger
                  közepett azon tanyát, melynek falai között Ágnes él most.</p>
				<p>Ki azon tanyát nem látta, melybe olvasóimat vezetendem, annak alig lehet fogalma
                  az alföldi lakás valódi költőiségéről. Képzeljünk magunknak végtelennek látszó
                  zöld gyepet, melynek szelid, egymásból eredő dombjai mintegy örökös hullámzást
                  látszanak kölcsönözni ez eredeti tájképnek. Az itt legelő ménesek, gulyák s nyájak
                  különféle hangú kolompjainak és csengőinek vegyületéből származó hangverseny, az
                  egyes pásztorok sípjainak bús nemzeti nótái elevenítik körülöttünk a láthatárt s
                  emlékeztetnek arra, hogy élő lényekkel vagyunk körülvéve. E gyep szélén látunk kis
                  akáczerdőt, melynek sürű s élénk növényzete elrejti a néző előtt mindazt, mi
                  belsejében létezik. Ez erdő oázokként menedékhelye a vidék különféle madarainak,
                  melyeknek víg csevegése s játéka az ezeregy éj meséire emlékeztető kis világot
                  képez a sürűen egymásba folyó ágak közepett. E kis erdő középpontját alacsony,
                  alföldi modor szerint épült ház foglalja el, külsejét körülfutó tornácz s ennek
                  elejét eleven sövény diszíti s teszi kellemessé. Ha a ház küszöbét átlépjük,
                  kellemes érzés lepi el keblünket, mert bármerre tekintünk, mindenütt műveltség,
                  kényelem egyszerűséggel párosítva lepi meg szemünket. Az itt-ott elszórt hirlapok
                  s legújabb könyvek, a kényelmes, pihenésre mintegy felhivó karszékek, a kandallók
                  élénk lángjai, s mindezeket jellemző tisztaság és rend, mind megannyi bizonyságai
                  annak, hogy életrevaló emberek lakába lépünk.</p>
				<p>A házat környező csekély szabad tér nagy ügyességgel virágos kertnek van
                  felhasználva, melyből a sürű erdőcskén keresztülmetszett út visz az egészet kerítő
                  eleven sövényig, - mely egyedüli pont, honnét kilátás nyílik az előttünk elterülő
                  gyepre.</p>
				<p>E nyilás előtt állott épen Ágnes, midőn Kálmán a tanya felé közeledék használva a
                  szép, meleg időt, sétát tett, megvizsgálandó ideiglenes lakása környékét.</p>
				<p>Megpillantván Kálmán Ágnest, akaratlanul is vágtatni kezdett s csak akkor
                  állapodott meg, mikor a sövény mintegy válaszfalként hátráltatá lova
                  rohanását.</p>
				<p>- Hogy érzi magát a grófnő, a magyar alföldön? - kérdezé, összerántva feltüzelt
                  lovát.</p>
				<p>- Nagyon jól, - de sokkal inkább örülök annak, hogy a grófot már annyira
                  felgyógyult állapotban látom. Nem fog megártani a lovaglás?</p>
				<p>- Semmi esetre, az orvos megengedé, hogy e szabad levegőt élvezzem kissé.
                  Használva ez engedményt, siettem tiszteletemet tenni a grófnénak.</p>
				<p>- Nagyon köszönöm irántam tanusított figyelmét. Nem hiszi, mennyire tetszik nekem
                  mostani lakásom. Ki hitte volna, hogy e pusztaságok közepett ily költői falusi lak
                  létezhessék.</p>
				<p>- Nehezen is van mása e tanyának az egész alföldön, annyira ügyesen és csinosan
                  van rendezve környéke s benső felosztása.</p>
				<p>- Csak mióta itt vagyok látom át, hogy nincs szükségünk nagyszerű kastélyokra,
                  miszerint boldogok s elégedettek lehessünk. Higyje meg gróf Zendy, szivesen
                  felcserélném Gerőfalvát e barátságos kies tanyával.</p>
				<p>- Azt még sem volna tanácsos tenni, hamar megbánhatná a grófné e cserét. Egyedül
                  az ujdonság érzeménye hat oly meglepőleg lelkületére. Noha igazán mondva, e tanyát
                  soha oly szépnek nem találtam, mint épen most.</p>
				<p>- Az lehetetlen; mert jelenleg itt is, mint mindenütt a világon, hiányzik a
                  mindezeket élénkítő természet zöldje, viránya.</p>
				<p>- Higyje meg a grófné, a mindenható sohasem teheti díszesebbé e tanyát, mint a
                  mostani pillanatban - monda Kálmán, mintegy fentebb s határozottabb hangon. - E
                  szavak után Ágnes megijedve sütötte le szemeit, mert a nők, bármi szorgalommal
                  látszassanak is kerülni azt, mi dicséretüket zengedezi, mégis szivesen elnézik, ha
                  a férfiak vétenek néha-néha e rendszabály ellen. Nem csoda, ha Kálmán e szavakra
                  fakadt, mert talán sohasem volt Ágnes ily szép, mint épen e pillanatban. Lelke
                  szenvedései, mondhatnók kínjai, arczának sápadt, búskomor szint s kifejezést
                  adának, miáltal kettőztetve lőn barna szemeinek s fekete hajának éjsötét s mégis
                  annyira fényes szinezete, sugárzata. Fekete selyem útiköntöse hű ecsetként rajzolá
                  termetének karcsúságát, szelid deliségét. Azon kifejezés pedig, melyben harag, s
                  mégsem rosszalás, visszautasítás, s mégis bizonyos vonzódás látszott eláradni
                  egyszerre egész valóján, annyira bájossá tevék, hogy a leghidegebb fontoló kebelre
                  is aligha nem volt volna hatással.</p>
				<p>Kálmán egy ideig mélyen hallgatva csüggeszté szemeit Ágnesre, s e pillanatban
                  feledte az egész mindenséget, feledte, hogy vannak Ágnesen kivül még lények e
                  világon, feledte, hogy az illedelem, a becsület s férfiasság szabályai nem engedik
                  meg, mikép érzelgésnek adja át magát s fölfedezze e nőnek mindazt, mit érez, mi
                  lelkét szaggatja s mégis éltető balzsamként ömlik el szivében - egyedül Ágnesnek
                  élt s őt nézte.</p>
				<p>Mindketten fölrezzenve mélázásukból, első pillanatban alig tudtak szóhoz jutni.
                  Ilyenkor a szép vagy rút idő, a jó vagy rosz út segítnek rajtunk, mint olyan
                  tárgyak, melyek taglalásába bocsátkozni nem nehéz, bármily lelki állapotban
                  legyünk.</p>
				<p>Még tartott a cserebeszéd, mígnem végre Kálmán erőt vett magán, s észrevevén, hogy
                  e látogatást hosszúra nyujtani sem joga, sem szabadsága nincs, búcsut vőn s
                  hazafelé indult.</p>
				<p>Mi lassan, mi erőltetve haladott lova, mintha kitalálta s tudta volna urának
                  legtitkosabb érzelmeit; épen oly nehezen ment most hazafelé, mint máskor
                  sietve.</p>
				<p>Kálmán nem mert visszatekinteni, mert félt, hogy azon hely látása, hol ő élte
                  legszebb perczeit élvezte, reánézve tűrhetlen, aggasztó volna.</p>
				<p>S jól is tette, mert a mit láthatott volna, az belső küzdelmeit, lelke nyugtalan
                  forrongását csak annál inkább élesztette volna.</p>
				<p>Ágnes elbúcsuzván Kálmántól, még egy ideig a sövény mögötti helyén maradt s nézte,
                  mint távozik a lovas s tulajdonkép még sem látta. Éltünk folyamában azon kétes
                  pillanatoknak egyike az, midőn szemeink bizonyos kimért tárgyat látszanak
                  vizsgálni, mig gondolatunk és szivünk érzeményei zavart, messze elágazó érzelmi
                  mindenséggel lépnek szövetségbe. - Nem látunk, nem hallunk semmit, de annál többet
                  s újabbat érez s élvez bensőnk chaoshoz hasonló világa.</p>
			</div>
			<div type="chapter">
				<head>XVII. (Mily szépek álmaink!)</head>
				<p>Marosinak rendkivül megtetszett az alföldi vadászok életmódja. Úgy látszik, mintha
                  e körülötte uralkodó élénkség jó hatással lett volna csüggedett lelki állapotára,
                  mintha képes volna felrázni álmaiból azt, ki ébren nem bírja megőrizni kincsét,
                  azt, kiből az önzés kellemetlen bús érzete minden szelidebbet s szebbet többé
                  felfogni nem tudó lényt képzett, faragott.</p>
				<p>Engedve a legalább pillanatnyi vidámabb érzelmeknek, néhány napot töltött még a
                  tanya közelében, kivált miután átlátta, hogy Ágnest, ha nem mulattatja is mindez,
                  legalább szivesen s csöndesen tűri. Vajjon Marosi képes lett volna-e még
                  tekintetbe venni azt, mi Ágnes előtt kellemes vagy kellemetlen, mi örömöt vagy bút
                  szerez elnyomott lelkületének, szaggatott szivének?</p>
				<p>E néhány nap Kálmánra nézve rendkívül nevezetes volt, mert megérlelék mindazon
                  érzelmeket, melyek eleinte keblében csak mint bizonytalan, mámorhoz hasonló
                  sejtelmek léteztek. Szorgalmasan igyekezett elrejteni, mondhatnám elfojtani a
                  kitörni akaró lángokat, nehogy megpillantva azokat valaki, tüzet kiáltson s ez
                  által megsértse szerelme boldogságát. Ágnes talán máskor inkább mint most képes
                  lett volna mindazt meglátni, mi történik Kálmán belsejében, keble legmélyebb
                  rejtekében; ő még most annyira szerette férjét, hogy az ő üdülésén kívül alig volt
                  fogékony más valami benyomásra. Pillanatig azt hitte, hogy talán mégsem álom azon
                  előérzet, melynél fogva ő bizton reménylette mindig, hogy férje nem fog örökké oly
                  hideg, oly meggondolt maradni, milyennek az utolsó időben mutatkozott, hogy el fog
                  még jőni azon szép időpont, melyben feledve mindent, mit szenvedett, házastársának
                  első hónapjai fognak föltámadni újra s tavaszt teremteni ott, hol most hervadást
                  kénytelen látni, érezni. E két lény tehát, közepette e körültök uralkodó
                  élénkségnek, szórakozásnak, képes volt álmodni, pedig mily kellemesen, mily
                  szeliden s mégis nem ritkán mily fájdalmasan!</p>
				<p>Kálmánt az ébredő szerelem, azon érzés, melyet csak láthatlan hatalom bír
                  előidézni, azon érzés, mely támad s megmarad gyakran akkor is keblünkben, mikor
                  átlátjuk, hogy az szerencsétlenségünket okozza - túlvilágba ringatá, s sokszor
                  felrázkodtatá, hogy lássa, hogy élje át a puszta valót, a viszontszeretet hiányát,
                  a legcsekélyebb reménynek vesztét, elolvadását.</p>
				<p>Kálmán álmai mégis mily szépek voltak! mert ki azon erővel szeret, mely tisztán
                  keblünk legmélyebb forrásából fakad, az remél akkor is, midőn még alig lehetséges,
                  hogy történt legyen valami, mi reményt gerjeszthetne, - az remél akkor is, mikor
                  minden jelenség, minden megtörtént, mi azt látszik bizonyítani, hogy ügye
                  elveszett s hogy azon szív, melyhez szólani mert, ránézve márványként néma és
                  hideg.</p>
				<p>Mily kár, hogy annak keble, kit megszeretünk, nincs kitárva előttünk, mennyi
                  fájdalom, mennyi kín s gyötrelemtől kiméltetnénk meg, mi sok élvezet s boldogság
                  birtokába pillanthatnánk sokszor egyetlen kémlő tekintet által!</p>
				<p>Mert vagy részvétet, vagy közönyösséget szemlélnénk, s akkor érzelmeink
                  lehetetlen, hogy az ott látottak után nem indulnának meg, nem történnék az, hogy
                  sokszor évekig egymás közelében élnek oly lények, kiknek keblökben éledez az
                  egymásérti szeretet hatalmas szikrája, de kik annak létét hinni sem mernék, annál
                  kevésbé reményleni; s az sem történnék, hogy azok, kik szivök teljes erejével
                  szeretnek, imádnak, hosszú idő után egyszerre lerántva a puszta földre a fellengős
                  menyországból, kényteleníttetnek átlátni, hogy visszaéltek keblök érzelmével, hogy
                  porba sujtják ma azt, kit még tegnap reményekkel kecsegtettek.</p>
				<p>S mégis jobb talán, hogy nincsen úgy, mint én most kivánom; mert ekkor vége volna
                  örökre minden költőiségnek s azon bizonytalan reményalkotta, most kecsegtető, majd
                  aggasztó érzelmeknek, melyek egyedül képezik benső éltünket. Az örömnek úgy mint a
                  kínnak két szine mutatkozik; az öröm nem mindig tiszta, a kín pedig nincs mindig
                  megfosztva minden örömtől.</p>
				<p>Mily boldog lett volna Kálmán, ha Ágnes legtitkosabb érzelmeit tudá vala, azon
                  érzelmeket, melyek e nő keblében nem birtak ugyan még öntudattá fejlődni, de
                  melyek megvoltak, bármint harczolt is azok ellen.</p>
				<p>Miért örült Ágnes Gyula üdülésén annyira azon pillanatban, melyben mintegy
                  kénytelen volt átlátni, hogy férjét csak különálló hatalom, nem pedig nejének
                  szíve birja fölmelegíteni, elevenítni? egyedül azért, mert tiszta jellemű, jó
                  szivű s kedélyű volt s mert - és ez a főok - Kálmánt látta. Látod amott ama
                  lelket, ki az ártatlanság öltönyében bolyong a világban, hogy keresse azt, mi
                  keblében hiányzik, ki bolyong, hogy kincset találjon, melynek birtoka nélkül nincs
                  üdv, nincs boldogság, - ki bolyong, hogy fölkeresse a szerelmet.</p>
				<p>Mily veszélyesek s bizonytalanok útai!</p>
				<p>Miután hosszasan ment volna rideg, kopár vidékeken keresztül, magas sziklafalhoz
                  közeledék, a szikla mintha el látszott volna olvadni s helyébe virágos kert, az
                  elevenség minden tüneményeivel ékesített éden támada. Mily jól érezte magát
                  szegény lélek e kertben, mily szép friss volt minden körülte, pillanatig azt hitte
                  s reménylette, hogy feltalálta azt, mit hosszú idő óta hiába keresett kopár mezőn,
                  sziklás hegyeken s a kiszáradt folyamok medrében. Alig hogy kissé otthonos volt ez
                  új boldogság közepett, alig hogy föl bírta fogni mindazon szépet s kellemest, mit
                  elébe tár minden egyes bimbó s fűszál, hideg szél kezdé dermeszteni a körülötte
                  csillogó virányt, s a virágokból kavicsok, a kavicsokból kövek s ezekből végtére
                  ismét sziklák támadtak, nagyok s meredekek, mintha el akarnák nyomni,
                  megsemmisítni azon lelket, ki nem rég még oly boldog s elégedett volt. A lélek a
                  mindinkább közeledő s őt utolérő sziklák által űzve tovább sietett, a virágos kert
                  körülötte mind kisebb, a sziklák annál ijesztőbbek lőnek. - S végre tág kapuhoz
                  ért újra, mely a tömkeleg mérhetlen utaiba nyitott bejárást, a tömkeleg veszélyes
                  utain túl a most látott s veszni kezdő kertnél sokkal szebb s fényesebb
                  csillogott. A szegény elkínzott lélek most már nem tudott mit tenni, szeretett
                  volna átlépni a tömkeleg veszélyes utain, hogy elérjen egy új boldogságot, de félt
                  az utak veszélyes voltától. Letérdelt s imát bocsátott a mindenhatóhoz: mentené
                  meg a veszedelemtől s változtatná ismét virágos kertté a körüle tornyosuló
                  sziklafalakat. S imáját meghallgatá a mindenható!</p>
				<p>E lélek Ágnes, a szikla, mely egy időre virágos kertté válik, Gyula, - a tömkeleg
                  a becsület s azon gyenge szálakon még lengedező szerelem, melyet Ágnes érzett volt
                  Gyula irányában; s e tömkelegen túl az a csillogó éden - az Kálmán.</p>
			</div>
			<div type="chapter">
				<head>XVIII. (Elválás.)</head>
				<p>Néhány napi mulatás után Marosi csakugyan másolhatlanul elhatározá, hogy
                  induland.</p>
				<p>Kálmán ezt megtudván, mintha megsemmisült volna, épen oly érzés rezgette át keble
                  húrjait. Annyira gyengék vagyunk, annyira alávetvék lelkünk érzeményeinek, hogy
                  ezek előtt mintegy leborulva, szemünk világa, észbeli tehetségünk minden működése
                  megszünik, eláll. Kálmánt annyira áthatotta Ágnes képe s lényege, hogy alig volt
                  képes felfogni, átlátni, miszerint már is el kell válnia, oda kell hagynia szép
                  álmait. Pedig mily természetes, mily rendszeres volt az, hogy Marosi tovább nem
                  mulatván a társaság közepett, útnak indult. De Kálmán ezt nem tartotta
                  természetesnek, nem bírta átlátni, hogy Marosi, mint szenvedélyes vadász, oly
                  hamar megválhat e szép s kellemes időtöltés szórakozásaitól, kivált miután ő a
                  nejébe szerelmes. S mégsem merte kérni Ágnest vagy Gyulát, hogy hosszabbra
                  nyujtsák ottlétök idejét, mert félt attól, hogy e sürgetése feltünő, alkalmatlan,
                  rendkívülinek látszhatnék.</p>
				<p>Mind hiába! Ágnes elindult!</p>
				<p>Az induló vendégeket tizennégy lovas kiséré mintegy díszmenetet képezve a lassan
                  haladó hintó körül. - Majd ez, majd amaz nyargalt a hintó ablakához, hogy néhány
                  szó elmondása által értésére adja a szép nőnek, miszerint ő is itt van. Csak
                  Kálmán nem mert közeledni, csak ő nem bírt szólani, mintha görcsös érzés
                  bilincselné le tüdejének erejét, gondolatinak sokszor annyira rohamos járását. -
                  Úgy irigyelte mindazoknak kedélyes lelkületét, kik Ágnessel szólani bírtak és
                  mertek.</p>
				<p>Ő szeretett s azok nem, ő nem szólhatott, mert minden szava elárulta volna benső
                  viharát, el szíve fájdalmait, s hátha mindezért sajnálkozó mosolynál egyebet nem
                  aratott volna?</p>
				<p>Az országúthoz érvén a díszmenet, megállapodott. Az egész társaság búcsut vőn a
                  vendégektől s visszafordult. Most már Kálmán is kénytelen volt közeledni Ágneshez,
                  meghajtani magát s pár szót rebegni. Örömmel s mégis megtört szivvel hallgatta
                  Ágnes szavait s Marosi köszönetét a szerzett kellemes időtöltésért. Örömmel, mert
                  mintha másképen szólott volna a szép nő hozzája, mint pajtásihoz; megtört szívvel,
                  mert most valósággá vált csakugyan mitől borzadott - az elválás.</p>
				<p>Visszafordulván Kálmán, elereszté lova kantárszárait, s az ki nem térve az útból,
                  intés vagy utasítás nélkül lépdegélt az annyira ismert úton végig a tanya felé,
                  míg ura gondolatokba merülten, alig tudta hol jár, mit érez vagy nem érez.</p>
				<p>Feleszmélvén Kálmán, bensejében kissé világosság, öntudat kezde támadni. S mi volt
                  az, mit legelőször megérzett, mi leginkább fájt s hatott lelkülétére. A körülötte
                  terjedő pusztaság és csend, - azon végtelenség, mely nem nyujt nyugpontot sem
                  szemének sem érzeményeinek.</p>
				<p>Ez egészen természetes érzés, annál természetesebb Kálmánnál, ki most kezdett
                  szeretni új erővel, soha nem tapasztalt hatalommal, mely legyőzte a zajos
                  mulatságok által edzett közönyösségét, pedig minden remény nélkül; szeretett, mi
                  még inkább természetessé s jogossá varázslá érzelmeit.</p>
				<p>Mert ha viszontszeretet boldogít bennünket, akkor mily könnyű távol lenni
                  szerelmünk tárgyától, hiszen tudjuk, meg vagyunk győződve, hogy ő ha testileg nem
                  is, szellemileg minden esetre velünk van. A hova nézünk, a hova lépünk, őt látjuk,
                  vele mulatunk, ő benne s általa élünk. Mily más annak állása, ki szeret, de tudja,
                  hogy viszontszeretet reá nézve nem létezik, - az csak addig boldog, csak addig
                  nyugodt, míg szemei azon alakon csügghetnek, mely reánézve fölér egy élettel, egy
                  mindenséggel. - Miért? - mert reményili, mert hiszi, hogy minden szava, minden
                  pillantása új emeltyűje s kimondója annak, mi keblét lelkesíti, hiszi, hogy ha
                  sokszor, folytonosan s mindig elmondják szemei, elrebegik ajkai azt, mit nem mer
                  világosan elmondani, kitárni, talán észreveszi az, kit imád, talán megsajnálja, ez
                  pedig minden támadó szerelemnek egyik alapos talpköve.</p>
				<p>Mikor Kálmán távozni látta Ágnest, első gondolata az volt, hogy ő is távozzék,
                  induljon oda, hová szive bálványa menend. Ez nem volt lehetséges s mitsem segített
                  volna rajta, - sőt talán épen ez által zárta volna el előtte a jövőnek még
                  ismeretlen ösvényeit.</p>
				<p>*</p>
				<p>Azt mondják, hogy valódi lelkes lovas vadász előtt nincs türhetlenebb, nincs
                  utálatosabb látvány a fagy dermesztette földterületnél. Igaz, mert akkor vége
                  szakad minden reményének, minden mulatságának, tétlenségnek kénytelen odaengedni
                  szenvedélye élénk vágyait. S mégis van eset, mely kivételt szenved, mely
                  lehetségessé, sőt természetessé teszi, hogy a leglelkesebb vadász is nem óhajt
                  mást, mint fagyot, havat.</p>
				<p>E kivételes lelki állapotban volt Kálmán azt kivánva, bárcsak egy hideg éjszaki
                  szél sziklává varázsolná e gőzölgő mély, lágy földréteget, mely néhány nappal
                  ezelőtt, mint legkedvenczebb mulatságainak fő feltétele, örömét s minden
                  mulatságát képezte.</p>
				<p>Ez északi szél lehetségessé tette volna, mikép ő, mint a legszenvedélyesebb
                  vadászok egyike, a nélkül, hogy bárki előtt is feltünt volna, távozhatott s akkor
                  ki tudja, nem találkozott volna-e hamarabb Ágnessel, nem közelített volna-e inkább
                  végczéljához, melynek elérése most még a lehetetlenségek közé tartozott.</p>
				<p>Szegény szív, csak tűrj, csak szenvedj, csak remélj - s talán mindez segít rajtad,
                  s birtokodba keríti a legfőbb boldogságot. - De valóban szegény, megtört és
                  sajnálatraméltó csak akkor leendesz, ha mindez egy csalódásokra következő szomorú
                  valósággal fog egyesítni; miután elvérzettél s kilehelted érzeményeid
                  legszebbjeit.</p>
				<p>*</p>
				<p>Ily gondolatokba merülten érkezett vissza Kálmán a tanyára, - a felső terembe
                  gyülve találta mind a lovasokat. Lehetetlen volt zavarodását eltitkolnia annyira,
                  hogy azt egyes jobb pajtásai észre ne vették volna. Ő azonban lehangolt lelkületét
                  gyógyulni még folyvást nem akaró sebének tulajdonítá egyedül.</p>
				<p>A lágy időjárás még hetekig tartott s így természetes, hogy Kálmán is heteket
                  töltött a vendéglak környékén. A folytonos mozgás s egészségének teljes
                  helyreállítása jól hatottak néhány nap alatt annyira megrázkódtatott lelkületére.
                  A szórakozás más gondolatoknak is utat nyitott. Jó kedve visszajött s nem ritkán
                  túlzottnak is látszott. Ő mindig szorgalmas s ügyes lovas vadász volt, de most
                  kétszeresen azzá lőn, mert szenvedélye a szívben talált nyugpontot, éltető erőt. -
                  Ki szerelmes, az kettőztetett erőfeszítésre s bátorságra képes, mert fensőbb
                  hatalom ragadja el s nem engedi, hogy az ész kicsinyded okoskodásai lecsillapítsák
                  vére forrongását.</p>
			</div>
			<div type="chapter">
				<head>XIX. (Egy kolostor romjai.)</head>
				<p>Ha azon országúton, mely Marosi gerőfalvi lakása előtt elvezet, éjszak felé egy
                  mértföldnyire haladunk, jobbra szűk völgy kapuja nyílik meg előttünk. Ennek
                  mélyéből felénk rohanó hegyi patak sziklaormok által elszaggattatott habos árja,
                  mielőtt az országút e pontjára épült hid alá ömlenék, két, hatalmasan ég felé
                  tornyosuló sziklafal képzette szoroson át kénytelen utat törni magának.</p>
				<p>E völgy annyira szűk, hogy a patak mellett vezető, majdnem egészen elhagyott úton
                  itt-ott a földomlások miatt alig haladhat egy szekér veszély nélkül.</p>
				<p>Mintha a polgárosodás világán túllépve a vad természet századok óta elhagyott
                  határát érintenők, olynemű érzés fogja el a vándort, mikor lekanyarodva a síma
                  országútról, a völgybe irányozza lépteit.</p>
				<p>Végighaladva az egyenetlen köves úton, akaratlanul is a természet vadsága s az
                  oldalunk mellett leömlő patak zúgása a közönséges élet határit túlszárnyaló
                  képekkel tölti meg elménket. Természetessé válik előttünk, hogy Skóczia
                  hasonjellemű vidékében alig találtatik ember, ki hitelt nem adna egy rémes
                  árnyvilág jeleneteinek, kinek képzelő tehetsége elég fogékony ne volna a lelkek,
                  bűvös látványok ismeretlen s borzalomteljes világával foglalkozni, azoktól
                  rettegni vagy reményleni s őket másrészről segítségül felhívni vagy kerülni.</p>
				<p>Egy ideig haladva e veszélyes úton, a jobbunkon végignyuló hegyláncz kissé
                  háttérbe szorul s katlant képez, melynek erdőségszegélyzette legmélyebb pontját
                  őstekintetű lakház foglalja el. Külseje elhagyott, régi kolostor jellemű, mit még
                  inkább kiemel a hegy oldalába épült kápolna, mely most is fennáll s az egész
                  épület balszárnyát képezi.</p>
				<p>A kolostornak többi még meglevő része majdnem az útig nyúlik, a természet képezte
                  katlan üres része kertnek van felhasználva, az egészet terebélyes, tekintélyes
                  erdőség sürűje környezi s rejti el a nagy világ kiváncsi szemei elől.</p>
				<p>Az épület hosszas négyszög, melynek hátulsó része s a kápolnát képző balszárnya a
                  hegyhez támaszkodik, míg jobb szárnya az útra, előrésze a kertre néz. Majdnem
                  egészen elhagyatott állapotban korhadoz. Első tekintetre alig látszik lakhatónak,
                  annyira kellemetlen s a mostani kényelem és csinosságalkotta eszmékkel ellentétet
                  képező benyomást idéznek elé vakolatlan falai, roskadozó ajtai s a ház felső
                  emeletének bagolyfészkekkel telt ablak nélküli szobái. Az egyedül szép, mi az
                  újonnan érkezőnek feltünik, azon pont, melyen épült a kolostor. A körülünk ég felé
                  emelkedő erdős hegylánczok, a rohanó patak hófehér habzása, az ezt környező
                  sziklacsoportozatok s a kép közepét elfoglaló romszerű kolostor, festészileg
                  érdekes, nagyszerű, búskomor jellemű tájképet alkot.</p>
				<p>A kertnek egyedüli dísze a friss pázsit s néhány százados tölgy- és hársfa; ezek
                  tekintete mintegy komolyságra inti a könnyelműt, terebélyes árnyok pihenésre a
                  fáradt vándort.</p>
				<p>Átlépve e kis téren, ívalaku ajtóhoz érünk, mely kővel kirakott tornáczba vezet, e
                  tornácz s az abból kinyúló néhány szoba egyedüli lakható része a nagy épületnek.
                  Ezek belsejét vizsgálva, kettejét a birtokos lakszobáinak vagyunk kénytelenek
                  tartani, itélve az elszórt könyvek, ruhák, fegyverek, képek, költői rendetlensége
                  után. - A többi, ezekkel szomszédos helyiségek, úgy látszik, a cselédség lakását
                  teszik.</p>
				<p>Míg Marosi és neje, elhagyva az alföldi vadászok tanyáját, Pestfelé utaznak, mi
                  keressük fel ez elhagyott romokat.</p>
				<p>Az ősz - a természet élénkebb szépségeitől megfosztott évszaka még búskomorabb
                  szinbe ölti a kolostor környékét. Ki először ér e pontra, mintegy lehetetlennek
                  tartja, hogy mind e szomorúság közepett létezhetik élő lény, kinek habár ritkán -
                  de mégis támadhatnak élénkebb szinezetű, kedélyes gondolatai, eszméi; csak
                  elégedetlenség, szomorúság s bú tanyázhatnak e mohos falak között, e vad vidék
                  völgyében.</p>
				<p>Ha vizsgaszemekkel nézzük, a fölebb említett lakszobák egyikében fel- s alájáró
                  férfi arczvonásait, aligha helyesnek s valónak nem leszünk kénytelenek tartani e
                  hiedelmet.</p>
				<p>E férfi egész lényén elégedetlenség, életuntság s a gonoszszal némileg határos
                  gúnyos arczkifejezés ömlik el. Nem szép reményekkel, nem is víg s derült képekkel
                  látszott foglalkozni képzelőtehetsége; sőt a bosszú s harag gúnymosolyba foglalt
                  képe az, melyet látása előidéz.</p>
				<p>E romok birtokosa, kit most ily jellemű arczkifejezéssel találunk szobájában, nem
                  más, mint régi ismerősünk, Örkényi Béla.</p>
				<p>Két éve, hogy ősei ez elhagyott lakában letelepedett. Miért változott ez idő alatt
                  egykori élczes, kedélyes jelleme búskomorrá s keserűvé, tulajdonkép s határozottan
                  senki sem tudta. Rebesgették közelebbi ismerősei, hogy egy nőveli viszonya
                  következtében lőn ily visszavonulttá s vaddá; mások egész mesét regéltek, mintha
                  csalódott szerelem, megsértett hiúság volt volna okozója e rögtöni változásnak.
                  Bárki mit higgyen vagy meséljen róla, mi ismeretségünk első pillanatától fogva
                  elégedetlen, epés kedélyűnek ismerjük őt s alig tudnók másnak képzelni.</p>
				<p>Fel- s alájárva ilyforma párbeszédet folytatott önmagával:</p>
				<p>- Tehát csakugyan elutaztak, czélom el volna érve e részben. Sajnálom, hogy Gyula
                  Pestig kiséri, ez mintegy eltérés legalább pillanatnyira azon úttól, melybe én őt
                  lassankint bevezettem. Terveimre nézve ez együttutazás veszélyes lehet, mert
                  olynemű jellemre, milyen Marosié, hely- s levegőváltoztatás nagy hatással lehet.
                  Mit Ágnes régóta nem bírt elérni, kissé szívesebb és szeretetreméltóbb bánásmóddal
                  most tán elérheti, s ez, ha mást nem vonz is maga után, mindenesetre ismét hosszú
                  időre leend képes szilárdítani e nőnek Gyula iránti szerelmét. De bizzunk Marosi
                  kifáradt, minden költőiségből vagy nagyobb fölindulásból már kifogyott jellemében.
                  Hiszem s reménylem, hogy most is örvend már a jövő télnek, mikor majd
                  háborítatlanul s nem kínozva egy nő alkalmatlan szerelme által, függetlenül s
                  kényelemmel élhet, mitsem gondolva a világ s ismerősei véleményével.</p>
				<p>Nemde ez azon irány, melyet a nélkül, hogy maga észrevette volna, de melyre
                  szerencsémre nagyon is fogékony, eléje szabtam? Nemde ő volt az első, ki
                  elpanaszolta neje bús, feszült eszméi, költői s ábrándos szerelme okozta házi
                  gondjait, ez által mintegy önmaga adva irányt gondolatimnak, melyek örömmel
                  találkoznak most s bármikor is egy szép egyezség felbomlásával, minden szerelmi
                  boldogság semmisülésével.</p>
				<p>Az emberi természet rosszasága leginkább akkor fejlődik, midőn azt, mit tőlünk a
                  sors vagy az emberek szívtelensége megtagadott, mások birtokában látjuk. Ha nekem
                  nem juthatott osztályrészül boldogító szerelem, miért birhassák azt mások, vagy ha
                  élvezik, miért ne raboljam el azt, mitől engem oly hitetlenül megfosztottak?
                  Sokszor mintegy borzadok önmagamtól, de valahányszor lelkem s kedélyem állapotát
                  összehasonlítom annak tetteivel, ki mindennek okozója, még jónak és szelidnek
                  tapasztalom mindazt, mit érzek és cselekszem.</p>
				<p>Nem választhattam jobb tanyát magamnak őseim ez elhagyott lakánál; valahányszor e
                  romok között fel- s alálépdegélek, úgy érzem, mintha magam is rom volnék. -
                  Minden, mi költői, mi szép s víg volt, kihalt kedélyemből, a négy falon kívül nem
                  maradt egyéb e roskadozni nem akaró testnél; ez megmaradt, hogy megmutassa a
                  világnak, miszerint a test élhet még, bár kihalt belőle a lélek, megbosszulandó e
                  fél halált.</p>
				<p>Még egy ideig folytatva sétáját Béla, az ablakhoz lépett, mely a háza előtti kis
                  kertre nyilt.</p>
				<p>- Mily szomorú és zordon időjárásunk, szóla önmagához, - hasonlit szívem
                  állapotához. Meg fogja-e a tavasz változtatni mindezt? teremt-e életet ott, hol
                  most halotti csend uralkodik? Vajjon felenged-e akkorára lelkem is? alig hiszem,
                  hogy az évek óta dermedő jégréteg oly rögtön olvadásnak indulhasson.</p>
				<p>E pillanatban a kert roskadozó kapuján izmos öreg parasztember lépett be s
                  egyenesen a ház ajtaja felé tartott.</p>
				<p>Béla megrántva a csengetyűt, belépő inasának parancsolá, hogy tudná meg, mit akar
                  az idegen.</p>
				<p>Kis idő mulva a visszatért legény ily választ hozott:</p>
				<p>- Szolgálatot keres, erdőcsősz volt s mostani urát odahagyta, mert nem tud egyezni
                  feljebbvalóival.</p>
				<p>- Kinél szolgált?</p>
				<p>- Itt a szomszédban N. uraságnál.</p>
				<p>- Mondd meg neki, hogy nincs nálam üres hely.</p>
				<p>- Azt úgyis tudja, csak arra kéri méltóságodat, ha lehetne, ajánlaná őt gróf
                  Marosinak, mert egyik legkedvesebb csősze nem rég halt meg.</p>
				<p>- Azt nem tehetem mindaddig, míg nem tudom, miféle ember; jól végzé-e
                  kötelességét, szorgalmatos s józan viseletű-e?</p>
				<p>- Azért kezeskedem, - mond az inas - hogy jó cseléd, az egész szomszédság olyannak
                  ismeri, józan ember s jó gazda. Családja is van, lánya pedig legszebb az egész
                  vidéken, nincs párja a székelységen, - azelőtt oláhok voltak, de már évek óta
                  megmagyarosodtak köztünk.</p>
				<p>- Ne fecsegj annyit, ha visszaérkezik a gróf, majd szólok vele. Ha lehet,
                  megszerzem számára a megürült állomást.</p>
				<p>*</p>
				<p>- Úgy látszik, a sors intése ez, folytatá Béla, miután maga maradt, - használjuk
                  fel, talán e csekély körülmény is előmozdítandja terveim valósulhatását. -
                  Gyulának kedves vadászlakában most nincs felügyelő; - hátha épen oda teszi ez
                  embert; sokat jár oda, napokat tölt a hegyek között, élvezve a vadászatot; a csősz
                  lánya hires szépség, miért ne tetszenék meg Gyulának, miért ne jutna e szerény
                  lánykának ama nagyszerű szerep, mintegy örökös választófalat képezni Gyula s Ágnes
                  között, - föllépni, mint a bosszú angyala. A nőknél, alig gondolattávolságnyira
                  egymástól szerelem és gyűlölség létezik; de gyűlölni hosszasan nem szoktak, nekik
                  szerelem az életök. - Ágnes szerelem nélkül alig élhet, erről meg vagyok
                  győződve.</p>
				<p>*</p>
				<p>Mintha jobb kedv ömlött volna el egyszerre e gondolatok után Béla kedélyén; mitsem
                  gondolva a zordon, szeles idővel, puskát vőn vállára s kiindulva, egyenesen a
                  hegyes erdőségnek tartott. A jó kedv, valamint a szomorúság mozgást,
                  változékonyságot óhajt, a mint épen vagy elfojtani, vagy fesztelenül szabadon
                  kívánja bocsátani keble érzeményeit.</p>
			</div>
			<div type="chapter">
				<head>XX. (Beteg szív.)</head>
				<p>Az előbbi fejezetben említetteket követő napok alatt Béla búskomorabb volt mint
                  valaha. Az a futólagosan arczán tanyázó jó kedv csakhamar elenyészett s mintegy
                  visszavarázsolhatlannak látszott.</p>
				<p>Ez természetes; - egyedül a jó indulatú érzelmek s hiedelmek lehetnek tartósak.
                  Rossz lelkületünk csak pillanatokra szerezhet ferde magyarázatból fakadó örömöket;
                  - a visszasülyedés az elégedetlenség örvényébe annál szomorúbb s aggasztóbb, minél
                  hamarabb áll be öntudatunk legcsekélyebb ébredése vagy tevékenysége.</p>
				<p>Naplójának ez időben irt néhány lapját ha felhozzuk, eléggé világos lesz előttünk
                  kedélyének állapota s azon habozás, mely kevés időre ugyan - a jóság angyalának
                  sugallataként átrezgette keble húrjait.</p>
				<p>«Mióta Ágnest nem látom, mióta magányban, úgyszólván az egész világtól elzártan
                  élek, különös érzelmek fejlődnek keblemben, kettős arczot mutat lelkületem. Bensőm
                  régi, szeretettől áthatott irányú, ha Ágnes képével találkozik, - a tavasz viruló
                  ujjászületéséhez hasonló, mintha valami eddig nem tapasztalt remények fejlenének
                  szemem messze terjedő világa láthatárán. Szóval mintha szerelem volna az, mi
                  szívem üterének dobogását kettőztetné. S alig lengi át tavaszi szellő régtől
                  fagyos szívemet, alig szelidül keblem felizgatott hullámos tengere, támadó
                  szerelem gyönyörteljes álmaiba ringatva, s megsebzett s elszaggatott bensőm vihara
                  legott felzúdul egész erejével és szélvész gyanánt elsepri mindazt, mit
                  költőiségem zsenge viránya előidézett, hátrahagyva az elkeseredés rémképekként
                  reámnehezkedő emlékezetét, melyek évek óta ássák alá lelkem alapját.</p>
				<p>Keblem e szelid s vad, szóval - e kétféle iránya mint egyesülhet egy egészszé?</p>
				<p>Csak úgy, ha azon úton haladok tántoríthatlanul, melyen elindultam akkor, midőn
                  először hallottam Gyula és Ágnes régi emlékezetimet feltámasztó s épen ezért sebző
                  nyilakként felém repülő - boldogságuk minden egyes sóhaját. Nemde ha ez
                  megsemmisül, lehet egyedül reményem, hogy fejlő szerelmem viszonosság által valódi
                  édenné válhassék? mi nagyszerű volna ennek kivitele! Őbenne bosszulva meg
                  kínszenvedéseimet, vetném meg alapját feltámadásomnak, - Phoenixként fognék e
                  lassankint élesztett, mindent pusztító lángok közől ujjászületni.</p>
				<p>Te - már elvérzeni akaró szív - csillapítsd életerőd elfolyását, mert meglehet,
                  hogy nem örökre veszett el az, mi egyedüli boldogságunk, a szerelem gyönyöre.
                  Pihenj most s engedd, hogy működjék az ész hatalma, hogy ez erő által letiprott
                  bálványokat azután érzelmeid hatalma által istenségekké varázsolhassad.</p>
				<p>Miért pazarolják a nők többnyire legszentebb s értékesebb érzelmeiket oly
                  egyénekre, kik azokat sem megbecsülni, sem felfogni nem képesek? Vagy talán Gyula
                  akármikor vagy akárki ellenében képes volna még érezni valódi szerelmet? Nemde a
                  világ - mint mondani szokás - eszméi még inkább sivataggá pusztíták e már
                  természeténél fogva is rideg keblet?»</p>
				<p>*</p>
				<p>Béla e szavai beteg szívnek, a romlás küszöbén álló jellemnek kifakadásai. Még
                  egyszer fel ügyekszik egyenesedni, mielőtt a rossz befolyások vas járma alá
                  görbedne. Ha talán e pillanatban tisztán érző szív, minden idegen behatástól ment,
                  öntudatteljes kebel volna közelében, s ez világosan kitárná előtte vétkes
                  gondolatfolyását, aligha meghökkenve nem ügyekszik vala más irányt adni sötét
                  eszméinek s ezekből eredő cselekvényeinek. De úgy látszik, minden körülmények
                  összeesküdtek, hogy mind mélyebben sülyeszszék e nemrég még oly tiszta jellemet.
                  Lehetetlen, hogy a lélek legszentebb érzeményeiben ne sérült volna meg oly
                  embernél, ki nem természetes hajlamánál fogva, hanem mintegy önmagát erőltetve
                  támaszt keblében hasonló indulatokat.</p>
				<p>Ágnes, már-már ingadozó édenét elpusztítva, akará Béla azokat megbosszulni, kik
                  szentségtelen kezekkel rabolták el keble nyugalmát, szíve legnemesebb érzeményeit.
                  E munkássága közben - mintegy Ágnes őrangyalául - szerelem támadt keblében az
                  iránt, kit a boldogtalanság örvényébe akart sujtani; de e szerelem nemhogy
                  szelídebb irányt adott volna gondolatfolyásának, sőt azt még vétkesebbé tette,
                  mert elfásultan úgy vélekedett, hogy új szerelem csak ott támadhat, hol az előbbi
                  gyökerestől ki van irtva.</p>
				<p>*</p>
				<p>Béla régi kastélyának - mint már említettük - egyedül két szobája volt lakható
                  állapotban. Az első s egyszersmind kisebb háló s dolgozó, a második rendkívül
                  nagy, ét- s nappali teremül használtatott.</p>
				<p>Az elsőbbik belseje chaoshoz volt hasonló. Mintha kedélye viharos állapota még
                  butorai rendezésében is nyilvánult volna, oly nagy rendetlenségben állottak egymás
                  mellett, régi bőrös karszékek, újabb divatú pamlagok, mindenféle nagyságú
                  asztalok. Itt nyitott könyvszekrény, amott temérdek ruha terhe alatt görbedező
                  fogas, az ablak közelében nagy íróasztal, melyen félig beírt papirlapok hevertek
                  testvéries egyetértésben.</p>
				<p>A falakon különféle jellemű festvények vagy aczélmetszetek s temérdek részint
                  újabb, részint ószerű fegyver csüngött.</p>
				<p>A roppant nagyságú medvebőrrel takart tágas tölgyfaágygyal szemközt különösen e
                  czélra készült állványon gazdag aranyfoglalványú festvény volt elhelyezve, melyet
                  fekete fátyol függöny rejtett az itt talán esetesen megjelenhetők kiváncsi szemei
                  elől. A fátyolon látszó hetes por azt bizonyítá, hogy ritkán vagy sohasem vonatik
                  félre.</p>
				<p>E fátyolos festvény fölébe ugyanazon állványon még egy kép volt felakasztva, mely
                  röpülő sátánt ábrázolt, ki körmei között gyönyörteljesen mosolygó feltünő szépségű
                  hölgy alakot tartott s azt mintegy magával látszott ragadni.</p>
				<p>Az állvány legtetejére kis papirszeletke volt szegezve, ezen néhány sor irat s
                  ezek alatt R-betű.</p>
				<p>A második terem hosszas négyszöget képezett, bolthajtása ívekben ért középen
                  össze, a kertre nyíló négy ablak sürűen egymásbafolyó rostélyzata igen gyér
                  világot bocsátott ez úgyis már komoly tekintetű szobába.</p>
				<p>A meszelt falakat Béla őseinek életnagyságú, mogorva tekintetű arczképei diszíték,
                  - az egyik szegletben roppant nagyságú, zöldszinű, öntött rézlábakon nyugvó kályha
                  látszott, míg a szoba közepét nehézkes tölgyfaasztal s körülötte néhány - felette
                  régi, sárga bőrrel bevont s érczszegekkel kivert karszék foglalá el.</p>
				<p>Két héttel körülbelől azon időpont után, melyben először ismerkedtünk meg ez
                  elhagyott kolostorral, Bélát e nagy teremben találjuk.</p>
				<p>Kezében franczia dolgozatú pisztoly volt, melylyel a többi festvények között
                  czélpontul szolgáló s emberi alakot ábrázoló egyik képre irányozva, egymásután
                  golyókat röpíte annak testébe, mindig szíve táját találván.</p>
				<p>Alig folytatá ez időtöltést egy ideig, midőn kocsirobogás zavará
                  munkálkodásában.</p>
				<p>Egy hintó megjelenése - azt vagyunk kénytelenek hinni - a legrendkivülibb esetek
                  közé tartozott e búskomor falak között; mert alig hajtott be az udvarra s már is a
                  ház minden élő lénye, Bélát kivéve, úgymint inas, szakács, kocsis s néhány
                  mérgesen csaholó eb vette körül a könnyű kis falusi fogatot.</p>
				<p>- Itthon van-e uratok? - kérdé a kocsiról leszálló, nagy bundába burkolt férfi, az
                  őt körülállóktól.</p>
				<p>- Mióta gróf úr - mert az érkező nem más, mint Marosi volt - e vidékről távozott,
                  urunk alig hagyta el bagolyfészkünket - mondá Béla inasa, előresietve, hogy
                  jelentse a vendéget.</p>
				<p>Marosi utána indulva majdnem egyszerre lépett be Bélához az őt megelőző
                  cseléddel.</p>
				<p>- Isten hozott Gyula, már azt véltem nem is jösz vissza hegyeink közé, annyira
                  késtél.</p>
				<p>- Hogy gondolhatsz ilyesmit felőlem, alig vártam, hogy vakandokként ismét üregembe
                  bujhassak; mind a mellett, hogy utazásom közben jobban mulattam, mint
                  reménylettem.</p>
				<p>- Mondd el csak, hol s mikép?</p>
				<p>Gyula elregélé kis kalandját, melynek köszönheté azon néhány élénkebb napot,
                  melyeket az alföldi vadászok tanyáján töltött. Elmondá mennyire megtetszett neki
                  ama társaság s mindaz, mit ott látott s tapasztalt vagy élvezett.</p>
				<p>- Jövő őszre talán te is kirándulsz oda, nemde? kérdé Béla.</p>
				<p>- Nem tartozik a lehetetlenségek közé, ámbár hidd el, hogy ha megszoktuk a
                  folytonos ugyanazon helyen lételt, alig; vagyunk képesek mozdulni, s ha teszszük
                  is azt, nehezen várjuk s vissza óhajtjuk otthonos, egyformán rendezett
                  életmódunkat.</p>
				<p>- Csodállak! - te, ki nem rég még oly változékonyságkedvelőnek látszottál, alig
                  két évi házas élet után már így beszélsz.</p>
				<p>- Mindennek megvan a maga ideje.</p>
				<p>- Hát a grófné hogy van?</p>
				<p>- Nagyon jól, még nincs Pesten, hanem G... grófné falusi lakán akar mulatni néhány
                  hetet, míg anyja megérkezik, hogy vele együtt menjen a fővárosba.</p>
				<p>- Nehezen esett-e az elválás?</p>
				<p>- Ismered gyulékony jellemét, annyi bajom volt, hogy sok. Hidd el az is rossz, ha
                  nem szeretik az embert, de még az is baj ám, ha szerfölött szerettetünk. Szegény
                  Ágnesre és reám nézve sokkal boldogítóbb volna, ha felhagyva föllengős
                  érzelgéseivel, az élet egyszerű s valóságos útján akarna haladni; mily kényelmesen
                  s bántatlanul élhetnénk egymás mellett.</p>
				<p>- Most már én mondom, mindennek megvan a maga ideje.</p>
				<p>- Adja isten! mert mind a mellett, hogy így gondolkodom, nagyon óhajtom Ágnes
                  boldogságát. - Ily ember akar szerencséssé tenni élő lényt, szól a magában Béla, ő
                  ki nem képes fölfogni a női szerelmet, s türhetlennek, alkalmatlannak tartja azt,
                  mit mások legfőbb kincsként megőriznek s boldogtalanok, ha nélkülözni
                  kénytelenek.</p>
				<p>- Tudod-e Gyula, hogy távolléted alatt is saját érdekedben működtem?</p>
				<p>- Mennyiben?</p>
				<p>- Meghallván, hogy kedvelt vadászlakodban nincs ügyes felügyelőd, megszereztem
                  számodra a vidék legszorgalmasb erdei csőszét.</p>
				<p>- Ezért nagy köszönettel tartozom, mert a télen különösen sokat akarok ott időzni;
                  mint hallom, rendkívül nagy számban s gyakran mutatkoznak farkasok és rókák.</p>
				<p>- E napokban jelentendi magát nálad, s ha kivánod, azonnal beléphet új
                  szolgálatába.</p>
				<p>- Mi hamarabb, annál jobb, - tavaszig nem mozdulok; csak ha kividúl majd az
                  időjárás, megyek nőmért, kire reménylem a nagy világ újbóli látása jó hatással
                  leend. De csak most látom, hogy pisztoly van kezedben - kit akartál agyonlőni?</p>
				<p>- Most még senkit, - ama függő képet választván czélpontul, gyakorlom kezem
                  ügyességét, hogy előre nem látható esetekben készen találjon bárki.</p>
				<p>Alig mondván ezt, kinyitá az ablakot s egy szemben levő fán ülő verebet lőtt le,
                  Gyula nagy bámulatára, ki mitsem tudott eddigelé barátja e nembeli
                  ügyességéről.</p>
				<p>- Búskomor lehet eszméid folyama, különben aligha ilynemű szórakozást választottál
                  volna. Most már kénytelen vagyok elhinni, hogy mindazon mesék, melyek rólad
                  czirkálnak, mégsem egészen mesék.</p>
				<p>- Miféle mesékről hallottál beszélni?</p>
				<p>- Olaszországban, Bécsben, az ég tudni hol nem játszik azon dráma, melyben te vagy
                  a fő szereplő.</p>
				<p>- Hadd el e pletykákat, rég elfeledtem mindazt. Hidd meg fele, sem igaz annak, mit
                  az emberek unalmas óráikban költenek rólunk.</p>
				<p>- Annál nagyobb szerencse reád nézve.</p>
				<p>E szavak rossz hatással voltak Bélára; rövid időre szótlan lőn, s csak némi
                  erőltetés után kezde újból, de most már egészen közönyös tárgyakról beszélni.</p>
				<p>Kevés idő mulva ebédhez ült a két barát, arról tanácskozván, mint töltendik a jövő
                  tél zordon hónapjait. - Mindazok, kiknél a benső életerő hiányzik vagy eltörpült,
                  mily nehezen ölik az úgy sem hosszú élet még rövidebb napjait.</p>
			</div>
			<div type="chapter">
				<head>XXI. (A vetés kikelt.)</head>
				<p>Elnémult a nagy természet.</p>
				<p>Hol vannak e pillanatban azon kisebb-nagyobb, látható s láthatlan élő lények
                  milliárdjai, melyek temérdeksége kölcsönöz sürge életet, költőiséget e nagyszerű
                  képnek?</p>
				<p>Hova lőn ama különnemű s mégis annyira összevágó, számtalan hang zengzete, mely
                  álomba ringatja az andalgót s imára tanít?</p>
				<p>Ez imának minden egyes fohásza ugyanannyi köszönet s bámulatteljes buzgó szózat
                  gyanánt száll föl ama hatalom felé, mely mind e bájos, mind e megfoghatlan szép
                  rendben egymásból eredő, egymásért élő s egymást felváltó lényeket teremté, hogy
                  megmutassa mily parányi az emberek hatalma, mily helytelen s vétkes azok gőgje,
                  kik önműveiket az isteniekkel összehasonlítják.</p>
				<p>Nincs tehát élet, nincs semmi, a mi üdülést szerezhetne elnyomatott lelkünknek, mi
                  dermesztett képzelődésünket fel birná melegíteni némileg.</p>
				<p>Az itt-ott megjelenő varjúcsoportok félelmes krákogása mintegy nyiltan hirdeté
                  azt, mit élő lény soha nem akar hinni; - az enyészetet.</p>
				<p>A mindent magával sodró, hófergeteget korbácsoló szélvész süvöltése sátánként
                  kerülgeti az emberiséget, hogy elpusztítson minden lehető szelidebb képet s vad
                  rohamával megsemmisítsen mindent, mi kecsegtetőbb szinezetű a jelennél.</p>
				<p>A tél halotti leple szállta meg a vidéket, midőn Béla meleg öltönyökbe burkoltan
                  szánon útrakelt Gerőfalva felé.</p>
				<p>Arczvonalmai még folyvást elégedetlenséget s nyomasztott lelki állapotot árultak
                  el, mert uralkodott még jó szelleme s nem engedé, hogy ádáz terveit, most legalább
                  már, siker koronázza. Azon választó úton volt e pillanatban Béla, melyről még
                  könnyű a visszalépés, kivált miután, mint hiszszük, kevésbé veszélyes s fáradságos
                  lett volna a jó, mintsem kitűzött vétkes czélja felé haladni. Igen; de a jó
                  annyira fájt sebzett szivének, a rosz annyira hizelgett reményének, hogy nem volt
                  képes engedni öntudata intéseinek.</p>
				<p>Mily szomorú, mily elhagyott volt most Gerőfalva.</p>
				<p>Az érkező akaratlanul e szavakra fakadt, midőn a lépcsőzetre érve a főajtó felé
                  haladt:</p>
				<p>- Hova lőn e hely élénksége? hova kedvessége? hova minden költőisége?</p>
				<p>Tél szállotta meg a természetet, de fagy s ridegség azok kebleit is, kik e szép
                  falak birtokosai.</p>
				<p>Nemde úgy van, nemde ezt látszik bizonyítani e pusztaság, e halotti csend?</p>
				<p>- De hogy tudok ennyire visszasülyedni? folytatá Béla, midőn benyitva az ajtót, a
                  tornáczon lépdelt végig. - Senki sincs inkább mint épen én feljogosítva örülhetni
                  mindazon, mi pillanatokig szomorúan hatott lelkemre. Ha élet soha nem tér ide
                  vissza.</p>
				<p>A feléje jövő öreg komornyiktól kérdé, itthon van-e a gróf?</p>
				<p>- Nincs - hangzott a felelet.</p>
				<p>- S hol lehet ily borzasztó időben?</p>
				<p>- Künn van a vadászlakban, már két nap óta tartózkodik az erdőségben, hanem
                  bizonyosnak mondá, hogy ma délre visszaérkezik. Legjobb lesz, ha méltóságod a
                  nappali nagy teremben várja meg a grófot. Ha megengedi, hozok kis frissítőt, mert
                  most utazni nem igen lehet kellemes.</p>
				<p>- Nagyon bölcsen, János gazda.</p>
				<p>Béla fölérkezvén, a tágas kandalló pattogó tüze előtt foglalt helyet, miután nehéz
                  öltönyétől megszabadítá zsibbadt tagjait.</p>
				<p>Alig melegedett kissé fel, s visszajöve János gazda, ezüsttálon égettbort és
                  csemegét hozván.</p>
				<p>Míg Béla kéjteljesen hörpölgeté a kis pohárkából a hevítő italt s mintegy erővel
                  jó kedvűnek akart látszani, így szólítá meg a szobában rendezgető komornyikot.</p>
				<p>- Hát hogy érzi magát, mióta ily elhagyatott a nagy kastély?</p>
				<p>- Rosszul, uram.</p>
				<p>- Talán beteges?</p>
				<p>- Dehogy vagyok beteg - attól még megőrzött az isten, testemnek nincs baja, lelkem
                  fáj, mióta eltávozott a grófné. Higgye meg méltóságod, nem lehet képzelni jobb
                  asszonyt; mindnyájan annyira szeretjük, hogy készek volnánk meghalni érette.
                  Természetes, hogy nehezünkre esik távolléte, kivált miután tudjuk, mily
                  kényszerítve, mily megtört szivvel vált meg urunktól, a gróftól. Nem is tudom, mit
                  gondol a gróf, hogy nem tudja úgy szeretni s kedvelni nejét most, mint az első
                  időben. Elszomorodom, valahányszor visszagondolok azon szép időre, midőn boldogság
                  s örökös jó kedv ragyogott uraságunk arczain. De úgy van az a nagy uraknál. Ha már
                  nagyon jó dolguk van isten kegyelméből, akkor nem tudnak mit csinálni. Addig
                  fészkelődnek, míg el nem távozik a szerencse; pedig azután egyre járja a bánkódás.
                  Félek, hogy mindennek nem jó vége lesz.</p>
				<p>Ez egyszerű embernek szivből fakadó szavai kétszeres hatással voltak Bélára.
                  Érezte, hogy birtokában van nagyrészint azon hatalom, mely leginkább képes volna
                  Gyulát még más útra vezényelni. Nemde, ő volt évek óta azon egyetlen ember, ki
                  Marosi körül élt, kire ez hallgatott, kivel gondolatait közlötte. Tudta, hogy
                  Gyula természeténél fogva jó szivű, hogy ha vétkezik, csak lelkületének
                  gyöngesége, bizonyos erőtlen odaengedés a pillanatnyi szeszélyeknek, oka azon
                  bánásmódnak, melylyel annyira bántja, sérti nejét. Mert ha magunk nem bírunk is
                  szeretni, legalább ha másoknak irányunkban nyilvánuló szeretetét megbecsüljük, már
                  is hány seb vérzését nem csillapíthatjuk, gyógyító balzsamot hintve azokra méreg
                  helyett.</p>
				<p>Habozás fogta el újból Bélát.</p>
				<p>Szégyenpír futotta el arczát János gazda szavai után.</p>
				<p>Mily kedélyesen, mily szívből eredő módon fogta fel ez ember a házaspár szomorú
                  viszonyát. Bizonyára ha ő rendelkezhetnék Béla hatalmával s tehetségeivel, más,
                  szentebb czélokra használná fel azokat.</p>
				<p>A szélvész által némileg megrongált, már-már sülyedésnek induló hajót megragadná,
                  biztos kikötőbe igyekezvén vezényelni azt, hogy megmentse a rajtalevőket.</p>
				<p>Az öreg hű szolga kétes pillantásokat vetett Bélára, mintha mindazt el akarta
                  volna mondani, mit öntudata sugallataként akaratlanul érzett a vendég, - mintha
                  tudta volna, ki az ő urának titokban működő legveszélyesebb ellene.</p>
				<p>Béla kerülni látszott minden további szóváltást a romlatlan lelkű öreggel.</p>
				<p>Még harczolt önmagával egy ideig s megérkezék Gyula. Arczkifejezése rendkívüli,
                  rég nem látott vígságot s az unalom okozta szokott rosszkedvnek legkisebb nyomát
                  sem tanusítá.</p>
				<p>Azonnal észrevette Béla, hogy ez ember szunnyadozó indulatát valami esemény
                  felizgatá, sejdítette is, mi lehet az, de bizonyossággal legalább e pillanatban
                  maga sem akarta hinni.</p>
				<p>- Bocsáss meg, hogy várakoztattalak; de időnk annyira kellemetlen, hogy kissé
                  késnem kelle. Reménylettem, hogy a déli nap habár csekély ereje némileg
                  földerítendi egünket.</p>
				<p>- Az ugyan nem történt meg, szólt közbe Béla; hanem arczod sokkal derültebb
                  egünknél. Rég nem láttalak ily jó kedvben.</p>
				<p>E szavakkal egyenesen támadólag indult Gyula keblének, lázas állapotban várva, mi
                  leend válasza. Tudta, hogy a felelettől nagyon sok, talán minden függ.</p>
				<p>- Nem is mondtam volt neked multkori ittléted alkalmával, mily nagy kincscsel
                  ajándékozál meg, talán akaratod ellenére.</p>
				<p>- Csalatkozol, rendelkezésem alatt nem tudok semmiféle kincset.</p>
				<p>- Néhány hete, hogy - mint tudod - felfogadtam amaz általad ajánlott erdei csőszt.
                  Többször kijárván, megtudtam, hogy családja is van. Most elkészülvén lakása,
                  magával hozta lányát. Hidd el annyira szép ő, hogy csudálatra ragadt látása; alig
                  hihető, hogy füstös kunyhó szalmafödele alatt ily gyöngy létezhetik.</p>
				<p>Béla e szavak után gondolatokba mélyedve halkan e szavakat ejté:</p>
				<p>- Már késő, a koczka el van vetve - kikelt a vetés. - Gyula ezeket nem hallá, mert
                  épen akkor távozott s a terem másik szegletében levő állványra rakta a kezében
                  levő uti tárczát.</p>
				<p>- Tudtam ugyan hogy van családja, de azt nem, hogy annak egyik tagja annyira
                  feltünő értékű - mondá Béla, ez által mintegy minden gyanut, mintha ő nem esetleg
                  ajánlotta volna ama szolgát - elhárítandó magáról.</p>
				<p>Béla e pillanatban azon emberhez hasonlíta, ki folyam partján állva, annak
                  habjaiban látja fuldoklani embertársát; - segély után kiált a helyett, hogy merész
                  ugrással önmaga ragadná ki a vad elem sima s mégis halált hirdető karjai közül.
                  Érezte, hogy itt a pillanat, mely talán két ember sorsa fölött határozhat, de ez
                  okoskodása által: hisz úgy is késő már, mintegy önlelkülete birószéke előtt
                  mentendő magát, ily modorban folytatá beszédét:</p>
				<p>- Arról meg vagyok győződve, hogy feltünő szépségű lehet amaz erdei vadrózsa,
                  különben nem érteném, mint birna elragadni annyira épen téged, kinek úgy látszott,
                  már alkalmatlanok a szép nők szeszélyei.</p>
				<p>- Hidd el, e lány fölötte különbözik minden nőtől, ki nékem eddigelé tetszett,
                  nagy hatást gyakorolt reám. E különczsége már is megfizethetlen kincs. A «toujour
                  perdrix» nem jelszavam.</p>
				<p>- Gondold meg, mit cselekszel; oly nőt, milyen Ágnes, megsérteni vétek, soha többé
                  jóvá nem tehető hiba.</p>
				<p>- E tekintetben egészen különös fogalmaim vannak, nejeink nem is kénytelenek
                  megtudni mindent, mi a titok áthatlan leple alatt történik. Ha ma visszajő Ágnes,
                  mintha mi sem történt volna, úgy leszünk egymás irányában.</p>
				<p>- Veszélyes játékot űzesz, nem hittem, hogy annyi élv után, még ily gyulékony
                  természetű lehetsz, de ha már ez lehetséges, miért nem frissül fel szerelmed nőd
                  iránt.</p>
				<p>- Az a folytonos egyformaság zsibbasztó álmakba ringat. De mennyire csodálom, hogy
                  épen te szólasz így; nem reménylettem, hogy benned ily szigorú erkölcsbiróra
                  találjak.</p>
				<p>- Annyira tisztelem nődet, hogy mindent, mi legkevésbé sötétíthetné boldogsága
                  tisztaságát, teljes erőmből kívántam elhárítni. Különben én azok közé tartozom,
                  kik azt mondják: ne szavaim, de tetteimből itéljetek meg.</p>
				<p>- Meglátod, az én tetteimnek sem leend annyira szomorú következménye, mint te
                  gondolod.</p>
				<p>- Ki mint vet, úgy arat.</p>
				<p>- Már látom, hogy pap lesz belőled, - az mind onnan származik, mert kolostor
                  romaiban lakol. Ezek elnémítnak benned minden életkedvet s erőt.</p>
				<p>- Ne hidd, hogy szigorú biró előtt állasz, csak megmondám vélekedésemet.
                  Másrészről szinte örvendek, hogy lelki s testi tespedésed legalább pillanatra
                  megszakad s élénkebb vérforgásnak enged helyt.</p>
				<p>*</p>
				<p>Mi úton találjuk Gyulát e pillanatban?</p>
				<p>Azon úton, mely megmérhetlen tömkelegbe visz, és szabadulást alig enged
                  reményleni.</p>
				<p>Azon úton, melyre könnyelműségből vagy túlfeszített önbizalom által késztetve
                  annyi férj lép, nem gondolván meg, hogy minden lépcső ingadozóbbá teszi ama már
                  alig meglevő gyenge szálakból összeférczelt hidat, mely az üdvvel, a nők szívével
                  köti össze létünket.</p>
				<p>A férfiak e tekintetben megbocsáthatlan szívtelenséget árulnak el csekély
                  kivétellel.</p>
				<p>Mintha nem egyedül, a hűségnek legtitkosabb vágyainkra s érzelminkre fektetett
                  alapja volna föltétele két lény házassági kötelékek által egybefűzött békéjének,
                  boldogságának?</p>
				<p>Ha száz bomladozó házaspár életfolyamát vizsgáljuk, kétharmadánál kénytelenek
                  leszünk átlátni, hogy a férfiak oka minden szerencsétlenségnek, s búbánatnak.</p>
				<p>Pedig azt szoktuk mondani: a férfiakat az ész, a nőket a szív teljhatalma
                  kormányozza.</p>
				<p>A nőknél hiszem, hogy ez így van, - nem is szabad, hogy más legyen
                  cselekedeteiknek rugója. De épen ezért, ha vétkeznek, inkább menthetők.</p>
				<p>A férfiak ellenkezőleg nem az ész, de a vad indulat minden költőiségtől vagy
                  mélyebben rejlő érzelmektől megfosztott ösztönének engednek épen akkor, mikor a
                  szív fejleményei virányát nem zsarnokilag eltiporni, de ápolni, friss életben
                  tartani volna az összboldogságukat föltételező kötelesség.</p>
				<p>Sajnálatraméltók mindazok, kiket szerencsétlenség ér.</p>
				<p>De ki önvalóját átengedve az indulatok és szeszélyek bizonytalan árjának, ássa alá
                  létét s ez által mások üdvét - azt nem sajnálni, de megvetni egyedüli
                  kötelességünk.</p>
				<p>Gyöngeséget hozunk fel többnyire mentségül. Jellemgyöngeség csak addig szolgálhat
                  mentségül, míg a szív túláradó érzelméből fakad.</p>
				<p>Gyöngeség, a mely feledteti velünk szelidebb indulatunkat s elölve a
                  lelkiismeretet, a vad ösztönök szomjának enged, határos a vétekkel s
                  következményeiben már is mint ilyen jelentkezik.</p>
				<p>Szegény Ágnesnek - ha megsúghatnók, kit szeret s kiért szenvedt annyi búbánatot
                  évek óta, talán gyógyulásnak indulna beteg szive? talán fölegyenesednék megsértett
                  szerelme, hogy megvívjon azzal, ki búját okozta, hogy csillapítsa könyei
                  árját.</p>
				<p>Sebei nem hegedni, de kettőztetett erővel volnának kénytelenek újulni, ha mindezt
                  tudná. Mert ama szomorú meggyőződés támadna keblében, hogy nemcsak viszont nem
                  szerettetik többé, de oly lényre pazarolta szíve legszentebb érzeményeit, ki arra
                  már régóta nem volt érdemes.</p>
			</div>
			<div type="chapter">
				<head>XXII. (Elkéstem.)</head>
				<p>Míg Gerőfalván s az elhagyott kolostorban ezek történtek, addig Pest egészen
                  másféle arczot mutatott.</p>
				<p>A farsang könnyelmű víg kiséretével, mitsem gondolva a rideg téllel, a borzadalmas
                  szélvészek süvöltésével, sem a farkasok s rókák csoportjaival, tanyát ütött a
                  főváros falai között, hogy feledtesse legalább időre az emberek gondjait,
                  elevenítse a szunnyadókat s mámorba ringassa az eleveneket, mámorba, mely
                  körülfolyva a szerelem költői képei által, százszorta édesebb az éberség többnyire
                  leverő valójánál.</p>
				<p>Január hó közepe táján délutáni három órakor két férfit látunk végig lépdegélni a
                  Váczi-utczán.</p>
				<p>A kisebbik idősebbnek, a nagyobbik egészen fiatalnak látszott, az elsőbbiknek sok
                  élvezet-előidézte sápadtsága s ránczai s a másiknak ifjú vérpirította arcza után
                  itélve.</p>
				<p>Karonfogva haladtak egymás mellett, majd e, majd ama bolt rakványait s az azokból
                  ki- s bemenőket nézegetve.</p>
				<p>Hintó robogván el mellettök, a fiatalabbik feléje pillantott, s köszönté a
                  bennülőket.</p>
				<p>- Ki volt az? kérdé az idősbik.</p>
				<p>- Y... grófné, első a mult éj tündérei közől, kit ma látunk.</p>
				<p>- Ez nem csoda, mert ha reggeli nyolcz óráig tánczolnak, csak nem kivánhatjuk,
                  hogy már két órakor ismét talpon legyenek.</p>
				<p>- Nem értem, hogy lehet tánczvigalom után oly sokáig aludni.</p>
				<p>- Engedj meg, ha udvarol az ember s mindenféle eszmékkel, képzelődésekkel megtölti
                  fejét éjen által, akkor nem csoda, ha az álom kerüli szemeinket. Látod - én ugyan
                  csendesen nyugszom akár meddig s akár mikor, ha épen esetleg hozzájutok.</p>
				<p>- De valóban szép volt a mult éjjeli mulatság, - rendkívül jól töltöttem az időt,
                  különösen a cotillon alatt.</p>
				<p>- Láttam, vagyis hogy igazat mondjak, láttuk, mert Zendyvel együtt állva s nem
                  tánczolva bámultuk olvadásodat, s mint csüngtek élvezettől túláradó szemeid szép
                  tánczosnőd bájteljes alakján.</p>
				<p>- Épen itt jő Zendy Kálmán, mindjárt megkérdezem, vajjon igaz-e mindaz, mit
                  mondasz. Jó reggelt, Kálmán! hogy nyugodtál?</p>
				<p>- Köszönöm, jól, - s jobbját nyujtva mindkettőnek, tovább sietett, azt adván okúl,
                  hogy sürgős végzendői vannak.</p>
				<p>- Nem tudom mi baja ennek az embernek egy idő óta - folytatá a fiatalabbik
                  megsemmisült kisérlete után.</p>
				<p>- Kálmánt vagy a szerelem, vagy más valami rendkívüli gond nyomja, az bizonyos,
                  mert annyira megváltozott, hogy alig maradt hátra árnyéka régi vígságának,
                  könnyelműségének.</p>
				<p>- E télen még alig mulatott velünk egyszer, a zenét és bort kerüli, szórakozott,
                  szót sem vált a nőkkel, pedig úgy hiszem többen szívesen beszélgetnének vele.</p>
				<p>- Savanyú a szőlő.</p>
				<p>- De még maga a tőkéje is, mert azt nem értem, mi bánthat annyira fiatal embert,
                  hogy így megváltozzék.</p>
				<p>- A felől te még nem itélhetsz, vannak az életnek oly pillanatai, melyekről csak
                  akkor lehet fogalmunk, ha átéltük azokat, mindaddig hihetlen s valószinűtlennek
                  látszik. Én nem is kérdezem Kálmánt, hogy mi baja, mert ismerem őt, s tudom, hogy
                  ok nélkül alig engedi oda magát a búskomorságnak.</p>
				<p>*</p>
				<p>Míg e két férfi beszélgetve odébb ballagott, addig Kálmán bérkocsiba ülve s
                  felhasználva a némileg tiszta időt, kihajtatott a városligetbe s a fasorok közt
                  végig indult.</p>
				<p>Séta közben ilyformán beszélgetett önmagával:</p>
				<p>- Itt legalább magam vagyok, nem bánt senki és semmi.</p>
				<p>Annyira fel vagyok izgatva, mióta Ágnes képe nem akar többé távozni lelkemből,
                  annyira érdeknélküli minden, mi körülfog, mióta e nő szemeinek átható világa
                  örökös nap gyanánt égi fényt gerjeszt körülöttem, hogy legjobb pajtásaim körében
                  sem érzem magam oly jól s otthonosan, mint az előtt.</p>
				<p>Már majd két hava, hogy nem láttam őt, nem értem hol késik, nemde bizonyossággal
                  mondá, hogy Pestre jövend telelni.</p>
				<p>Úgy érzem magam, mintha folytonosan valami hiányzót keresnék, mintha kincs után
                  sóvárognék, melynek birtoka egyedül képes boldogítni; mintha hatalom áradna Ágnes
                  majdani ittlétéből, mely eléggé erős leend új fénynyel diszítni életem eddig kopár
                  s zavart ösvényét.</p>
				<p>Most egyedül jól érzem magamat, elszigetelten mindentől.</p>
				<p>Gondolatim ilyenkor tovább s ismét tovább repdesnek a képzelődések hullámzó
                  árjain, mitsem gondolva a szomorú valóval oly képeket teremtnek, melyek új,
                  legforróbb óhajtásomat valóként kápráztató világba tesznek által.</p>
				<p>Azt mondják, a szerelem a legmagasztosabb, a legboldogítóbb érzet, mely keblünket
                  lelkesíti. - Szerelem nélkül nincs üdv, nincs élvezet e világon.</p>
				<p>Ki a nélkül távozik e mindenségből, hogy szívvére magasztosabb felhevülés által
                  jött volna forrongásba, az nem élt, csak gépként mozgott kőbálványok között - mert
                  valódi életet csak a szív ereje teremt.</p>
				<p>S mégis mennyi kínt, mennyi gyötrelmet nem hoz magával a szerelem bevonulása
                  szívünkbe!</p>
				<p>Alig képzelhető, hogy ha bizonytalanság által gyötörve, reményhagyottan sínlődünk
                  keblünk fájdalmai közepett, hogy mindez boldogság- s üdvteljes létnek vesse meg
                  alapját. -</p>
				<p>A mily mértekben hullámoztatá kedélyét a gondolatok különnemű folyása, ugyanazon
                  mértékben majd lassúbb, majd ismét sebesebb lőn Kálmán lépése.</p>
				<p>Ki ily állapotban látta volna, bizonyára nem tartá őt szerelem által kínzottnak,
                  hanem inkább embergyűlölőnek, életuntnak.</p>
				<p>Ezt látszott bizonyítani leginkább néhány öregebb úr sajnálkozásteljes mosolygása,
                  midőn e csinos fiatalt ily felizgatott állapotban többször látták elhaladni magok
                  mellett.</p>
				<p>Ők, kik nyugodalmas séta által akarták egy nemrég elköltött ebéd élveit
                  kétszerezni, szivaraik minden egyes füstfelhőcskéjét örömtől sugárzó képpel
                  bocsátván a nagy világnak - alig foghatták meg, hogy létezhet ember, ki velök
                  ellenkező ily módon élvezi a szabad s tiszta téli levegő jótéteményeit.</p>
				<p>Pedig mind e megjegyzések daczára még Kálmán sokáig folytatá sétáját, míglen a
                  testi bágyadtság helyre nem pótolá némileg lelke nyugtalanságát s egyensúlyt
                  alkota, melynek legközelebbi következménye megállapodás lőn.</p>
				<p>Órájára pillantván, kocsijába szállott s a Váczi-útra hajtatott. Kiszállván,
                  mintegy titokteljes utat teendő, gyalog haladott az indóház felé.</p>
				<p>Kálmán minden gondolatát s tettét, melyek Ágnes képével hozák érintkezésbe,
                  legnagyobb titokban tartá.</p>
				<p>Miért? mert nem dicsvágy vagy hiúság, nem önzés vagy elbizottság lelkesíté keblét,
                  hanem valódi tiszta szerelem, kerülve mindazt, mi legkevésbé árthatna azon nőnek,
                  kit ő mindenek fölé helyezett.</p>
				<p>Alig indult el s a mozdony visító füttyentései jelenték, hogy megérkezett a
                  vonat.</p>
				<p>- Elkéstem kissé - mondá s kettőztetett léptekkel haladott tovább.</p>
				<p>Az indóház kapujához érve, több érkezőkkel telt hintó robogott el mellette. Már
                  sötétedni kezdvén, alig lehete meghatározni, kik ültek a kocsikban. Azt azonban,
                  kit ő várt, Ágnest, észrevette volna - legalább ez volt hiedelme - még az éj
                  sötétében is.</p>
				<p>A hintókat egymásután sebesen ügető, málhával telt néhány szekér követé, ezek
                  által akadályozva kénytelen volt időzni Kálmán. Tovább akarván indulni az indóház
                  belsejébe, földön heverő kis szekrény voná magára figyelmét. Utána nyulván,
                  fölvevé. Bőrrel bevont csinos szekrény volt az, az utasok egyikének kezéből
                  sikamlott ki talán a nagy zavar, idestova tolongás közepett.</p>
				<p>Kezében tartva a szekrényt nézte a kocsiba szállókat, mind ismeretlen, érdek
                  nélküli arczok.</p>
				<p>Egy ott levő csendőri szolgának akará majdan kézbesítés végett átadni a talált
                  kincset, de kiváncsisága annyi hatással volt reá, hogy ezt másnapra halászta,
                  föltevén, hogy otthon majd megvizsgálja minemű e szekrény belseje, foglalata.</p>
				<p>Lehangoltan tért vissza most már lassú, kimért léptekkel kocsijához s
                  elhajtatott.</p>
			</div>
			<div type="chapter">
				<head>XXIII. (A szekrény rejtelme.)</head>
				<p>Még ugyanaz nap estvéjén tánczvigalom gyűjté egybe a főváros egyik palotaszerű
                  termébe az egész társaságot.</p>
				<p>Mintha szorgalmas kertészkezek ápolta üvegház elevenedett volna fel, mintha a «Les
                  fleurs animées»-k nemcsak csinos párisi kiadásban, de valósággal szálltak volna
                  alá földtekénkre, oly élénk kedvtől pezsgő, szép szinekben ragyogó volt az ott
                  együtt mulató női koszorú.</p>
				<p>Víg, derült arczot mutatott legalább mindenki.</p>
				<p>Csak Kálmán volt néma és szórakozott. Alig képzelheté, mint lehet örvendeni, mint
                  lehet derült kedélylyel vigadni ott, hol Ágnes nincs jelen.</p>
				<p>Az emberek gyengeségeinek egyike az, hogy csodálkoznak fölötte, ha nem látszanak
                  mások is ugyanazt érezni, mit nekik önkeblök sugal. Ezek nem akarják felfogni,
                  mint nem lehet egy értelemben, egy fokozaton velök társaiknak talán épen ellenkező
                  indulatra vezénylett gondolatfolyása.</p>
				<p>E visszavonultságát, e magábaszállást kettőzteté s örömmel teljesítendő
                  kötelességévé tevé azon öntudata, hogy mindezt azon lényért szenvedi s érzi, kit
                  imád. Bizton hitte ezt, s ez a szerelmeseknél a szív megfoghatlan titkaiból eredő
                  általános hit - hogy Ágnes bár távol tőle, az érzelmek viszonyosságánál fogva ha
                  nem osztozik is Kálmán érzelmeiben, legalább öntudatával bír azoknak.</p>
				<p>A hit boldogít.</p>
				<p>Hit nélkül nincs remény, remény nélkül boldogság nem létezhetik.</p>
				<p>Kálmán a hivők sorába tartozott, mert szerelme sokkal tisztább s minden
                  elfajultságtól mentebb volt, semhogy azt megtagadhatta volna tőle a
                  mindenhatóság.</p>
				<p>Kálmán remélt, mert hitte, hogy mások szíve épen oly romlatlan, mint azon szív,
                  mely egyedül Ágnesért dobog.</p>
				<p>Sokáig nézte az előtte hullámzó társaságot.</p>
				<p>Hallgatta az itt-ott ég felé lengő fohászokat, sóhajokat.</p>
				<p>Megleste a szép szemek villanyos játékát, mint lövelnek igéző sugarakat szívök
                  választottja felé.</p>
				<p>Az a fiatal szépség, élet, szerelem előidézte mozgékonyság s elevenség lehetetlen,
                  hogy bár pillanatokra is le ne bilincselte volna Kálmán messze elágazó
                  gondolatait.</p>
				<p>A fényesen világított, nézőkkel tömött termeken keresztülvergődve, mintegy örömtől
                  sugárzó arczczal az előcsarnokon végig a lépcsőzeten lefelé induló Kálmán vajjon
                  mit érzett?</p>
				<p>Hogy nincs e fényes körben egy lény is, mely szebb, dicsőbb s tökéletesebb volna
                  Ágnesnél.</p>
				<p>*</p>
				<p>Másnap reggel az ablakokon gazdagon belövellő napsugarak világa költé fel
                  Kálmánt.</p>
				<p>Mintha a mult éjjel utolsó érzeményeinek hatalma álmait is áthatotta volna,
                  annyira nyílt, szenvedéstől ment kedélyt árultak el arczvonásai.</p>
				<p>Talán szép álom utolsó hangjai élénkíték még vére keringését.</p>
				<p>Oh bárcsak örökké álmodhatnánk!</p>
				<p>Így kiáltunk fel sokszor a csalódások búsította élet számtalan perczeiben.</p>
				<p>Alig jött Kálmán érintkezésbe a szokott mindennapiassággal, csakhamar újból
                  feltámada búskomorsága. Gépként mozgott s engedett komornyikja minden egyes
                  mozdulatának, - melyek évek óta ugyanazok, azaz a megszokottak voltak.</p>
				<p>Hálóköntösben volt végre, kis asztalkához ült, melyen reggelije s az utolsó
                  hírlapok valának elkészítve.</p>
				<p>Alig foglalt helyet, eszébe jutott a tegnap talált szekrény.</p>
				<p>Egy állványhoz sietve s kezébe vevén azt, vizsgálni kezdé minden oldalról, mert be
                  volt zárva.</p>
				<p>És vizsgálata közben a lakat felett látszó kis domborúságot vett észre; kis nyomás
                  után engede a lakat s a szekrény megnyilt.</p>
				<p>Ezüst lemezből csinosan vert uti készület volt annak belsejében; az egyes kisebb
                  szekrények tetején egymásba folyó betűk voltak láthatók. - Ezeket értelmezte
                  Kálmán; mily feltünő, mily rendkívüli örömteljes volt eredménye. D. és A. betűket
                  ábrázolta az ügyes s alig kivehető angol modorú metszvény.</p>
				<p>Új élet hatotta meg Kálmánt a betűk látására, nem mert szemeinek hinni, oly
                  fürkésző vizsgálattal csüngtek azok ez ártatlan jeleken. Végre meggyőződött, hogy
                  lehetetlen csalódnia, mert csakugyan nem mások, hanem egyedül az említett betűk
                  voltak kivehetők.</p>
				<p>- Tehát Ágnes már tegnap óta itt van, s én nem tudtam ezt! - kiálta fel mintegy
                  akaratlanul.</p>
				<p>Mily ügyetlen mégis az ember, ha az indulatok árja csak legkevésbé is kirántja őt
                  az élet már megszokott utaiból.</p>
				<p>- Nemde a mellettem elrobogó hintók egyikében ült ő, s én nem láttam, szívem nem
                  sugalá jelenlétét.</p>
				<p>Egymás után kezébe vevé a szekrény belszerkezetének minden egyes részét; Ágnes
                  kezeiben számtalanszor voltak már ezek, ugyanannyi villanyos összeköttetésbe
                  jutott szive bálványával ez egyes tárgyak megérintésénél.</p>
				<p>- Délig megtudom, hol lakik, s ma estve meglátom őt! - E szavak kifejezése
                  leirhatlan, annyira örömtől sugárzó arczczal ejté ki azokat Kálmán, annyira víg
                  kedvű s elégedett lőn e percétől fogva.</p>
				<p>S pedig mily nagy, mérhetlen távolság létezett még Ágnes látása s azon boldogság
                  között, mely viszontszeretet által háramlott volna Kálmánra!</p>
				<p>Ki az ész dönthetlen okoskodásira építi szerelme reményinek palotáját, az nem
                  szeret, legfölebb mások által kiván szerettetni; azt nem tiszta forrásból fakadó
                  belérzemények, azt egyedül hiúsága vezérli.</p>
				<p>Pár órával e fölfedezés után, Kálmán jó kedvben ugyan, de mégis dobogó szívvel
                  haladt le a lépcsőzeten az utczák tömkelegébe.</p>
				<p>Korábban és sebesebb léptekkel indult mint máskor, oly emberként, kinek sok
                  teendője van.</p>
				<p>Ha figyelemmel kisérjük az utczán mellettünk elhaladókat, járásuk, külsejök s
                  arczvonásaik minőségéből többnyire, habár nem biztos, legalább ritkán csalékony
                  következtetést hozhatunk foglalkodásaik jelleméről.</p>
				<p>Kimért, lassú léptekkel, figyelve mindenre, mi körülötte történik, figyelve
                  szivara hamvára s különösen arra, hogy a mellette elsietők el ne piszkolják tarka
                  szineket játszó köntösét, halad az utczákon végig a tétlen naplopó; nem annyira a
                  szabad levegőt élvezendő, mintsem a nagy közönséget hiúságtól sugárzó megjelenése
                  által szerencséltető.</p>
				<p>A ki rohamhoz hasonló sebességgel, mire sem tekintve s gondolatokba merülten, az
                  utczaszögleteken másokba ütközik, embertársait majdnem fellöki, az vagy kereskedő,
                  vagy zongoramester, mindkét faj annyira ismeri az idő megmérhetlen becsét, hogy
                  mitsem gondolva mindazzal, mi a nagy világban előadja magát, egyedül hivatásának
                  él, arra gondol, azt látja maga előtt.</p>
				<p>Szép tiszta idő van: nem fényesen, de sötét szinekbe csinosan öltözött sápadt
                  egyén tart felénk, lábait, mind a mellett, hogy sárnak még csak híre sincs,
                  sárczipők fedik, fényes csizmáit a lehető mocsoktól védendők. Lépése gyors, de
                  mégis kimért, hiszszük hogy dologban jár, de nem akar sem kifáradni, sem
                  felhevülni; gondolatai bizonyos eszmével látszanak foglalkozni, mind a mellett
                  szívesen s kegyelettel köszön mellette elhaladó ismerőseinek.</p>
				<p>Ki az? nem lehet más, mint orvos.</p>
				<p>Hát az a fiatal ember, ki divatosan, de könnyelműen öltözve siet végig az
                  utczákon? földöntúli hatalom látszik könnyítni lépteit, mosolygó arcza
                  megelégedést s örömöt árul el, alig veszi észre mindazokat, kik körülötte
                  hemzsegnek. Ha nem csalatkozunk, ez szerelmes, talán bonne fortune-t hajhász, vagy
                  légyottra siet? vagy talán csak azért ily gondatlan járása, mert nem ütött még az
                  óra, melyben találkozni szokott ama lénynyel, ki egyedül érdekli?</p>
				<p>Mind e kérdésekre bizonyossággal nem felelhetünk, de annyit már is mondhatunk,
                  hogy azon fiatal ember, ki az itt leírt módon halad végig a Feldunasoron - Zendy
                  Kálmán.</p>
				<p>Egyik vendéglőből a másikba siet, Marosi grófné után tudakozódván a kapusoktól s
                  mindegyiktől azt nyerve feleletül: nálunk nem lakik.</p>
				<p>Arczvonásai már-már sötétedni, reményei veszni kezdenek, midőn az utczaszögletek
                  egyikén falragasz költé fel figyelmét.</p>
				<p>Kis papirlapon ez volt nyomatva:</p>
				<p>«Január hó 17-én estvefelé az indóház közelében, veres bőrrel bevont útiszekrény
                  veszett el. Az azt megtaláló kéretik a szekrénynek a Széchcnyi-tér N. N. ház első
                  emeletében átadására folyó hó 19-dikétől kezdve bármely napon vagy órában. A
                  kézbesítőnek 50 pengő forint jutalom ajánltatik.»</p>
				<p>- Itt az én szekrényemről van szó - tehát Széchenyi-tér, N. N. ház első emelet -
                  lakik Ágnes, induljunk oda s próbáljunk szerencsét.</p>
				<p>A házba érvén, azonnal a kapushoz sietett, s ezt kérdé tőle:</p>
				<p>- Legyen szíves megmondani, ki lakik az első emeleten. - Ez alatt egy ötös
                  bankjegy csuszszant észrevétlenül a jámbor öreg tátongó markába.</p>
				<p>- Sokan, uram, - s alig mondva ezt, egész legenda nevet számlált elé. Marosi
                  grófné nem volt köztök.</p>
				<p>- Üres szállás nincs?</p>
				<p>- Mind ki van bérelve.</p>
				<p>- Az lehetetlen.</p>
				<p>- Pedig úgy van, ezelőtt néhány héttel kaphatott volna nagysád még nagyon szép
                  lakást, most kibérelték valami grófné számára.</p>
				<p>- S e grófné nem lakik itt?</p>
				<p>- Nem, - néhány nap mulva fog ideérkezni mint nekem kárpitosa mondá, ki szobáit
                  butorozza.</p>
				<p>- Köszönöm - mondá Kálmán tovább sietve. Mennyivel tudott többet e szerelmes
                  fiatal most, mint ezelőtt egy órával.</p>
				<p>Talán csak Ágnes cselédsége érkezett meg, s azok egyike veszté el a szekrényt.</p>
				<p>Vagy itt van már ő is, de nem készülvén el szállása, addig valamelyik barátnőjénél
                  lakik.</p>
				<p>Ily gondolatokba merülten haladott Kálmán végig a városon, melynek e percztől
                  kezdve egyetlen pontja bírt érdekkel s költőiséggel irányában; s e pont - a
                  Széchenyi-tér volt.</p>
			</div>
			<div type="chapter">
				<head>XXIV. (A kúnok.)</head>
				<p>Este a «Kúnok»-at, legjobb eredeti operáink egyikét adták.</p>
				<p>Kálmán majdnem mindennapos volt a szinházban s azt szokott, minden kivételes érdek
                  nélküli időtöltésnek tartá.</p>
				<p>Ma azonban egészen kiváltságos volt kedélyállapota, midőn a szinház felé
                  hajtatott.</p>
				<p>Nemde keble izgatott vala, nemde támadtak reménysugarak, habár titkosak is, melyek
                  környezni látszottak Ágnes képét a láthatáron?</p>
				<p>Ugyanez oknál fogva nem szokott helyére, a casinoi erkélyre, hanem azzal szemközt
                  a támlásszékek egyike felé irányzá lépteit; nem akarta, hogy mindazon érzelmeknek,
                  melyeket váratlan szerencse vagy már megszokott nélkülözés előidézend benne, mások
                  is tanúi lehessenek. Gátat kivánt vetni minden lehető kérdezősködésnek, mi
                  elkerülhetlen, ha, mit hinni nem mert, Ágnes megjelen.</p>
				<p>Kálmán elfoglalván helyét a karzaton, kedélye azon különös állapotban volt, mint
                  mikor szinházba lépve valakit keresni akarunk, a nélkül, hogy azt mások
                  észrevegyék. Midőn reméljük, hogy találunk valakit, de alig van elég bátorságunk
                  széttekinteni, nehogy csalódás semmisítse egyszerre legszebb reményinket. - Alig
                  találjuk helyünket, üvegünket tisztítjuk, ide s oda, - szóval mindenüvé nézünk,
                  csak oda nem, a hol elrejtettnek hiszszük ama kincset, melyet ma találni
                  föladatunk.</p>
				<p>Végre elég bátorságra vergődött Kálmán s lassanként azon oldalon kezdette
                  vizsgálatát, melyen bizonyossággal tudva, hogy nincs Ágnes, szorgalommal
                  köröztette szemüvegét.</p>
				<p>E diplomatikus manoeuvre-nek kevés percz mulva azon szomorú eredménye lőn, hogy
                  Ágnes nincs jelen.</p>
				<p>Helyzete azonban még nem volt reményvesztett, mert az előadás fényessége daczára
                  lehete még néhány üres páholyt látni.</p>
				<p>Nem levén mit keresni a páholyokban, művész lőn Kálmán, azaz kettőztetett
                  figyelemmel hallgatta a Kúnok feltünőleg szép zenéjét s élvezte az egyes dalok
                  költőiségét.</p>
				<p>Az első felvonás már majdnem végét érte, midőn a Kálmánnal szemközt levő páholyok
                  egyikének ajtaja megnyílt s azon Ágnes lépett be egy idősebb asszony
                  társaságában.</p>
				<p>Kálmán látta érkezni Ágnest, érezte a jelenet hatalmát, mert hideg futotta át
                  minden tagját s azt forró láz váltotta fel.</p>
				<p>Mintha láthatlan hatalom zavart volna fel ereiben minden csepp vért, mintha egy
                  felette itéletet hozandó kegyetlen birószék előtt állott volna, annyi félelmes
                  borzadálytól s mégis örömtől áthatott lőn egész valója a pillanattól fogva.</p>
				<p>Nem csoda, ha Ágnes látása Kálmánt inkább elragadta, mint máskor.</p>
				<p>Ez természetes, mert egyrészről szerelme, mind a mellett hogy régóta nem látta
                  azt, kit imádott, az idegeket felizgató hosszas várakozás miatt is, ugyanazon
                  fokozatban nőtt, melyben fejlődött szomorúságának s elhagyottságának érzelme.</p>
				<p>Másrészről pedig, mert Ágnes ma szebb volt, mint valaha s megjelenése annyira
                  feltünő és meglepő, hogy mindenkire nagy hatással, rendkívülivel volt pedig oly
                  egyéniségre, ki már hetek óta, habár eszményileg csak, de mégis folytonosan ama
                  szép képpel foglalkozott.</p>
				<p>Testének finom rajzát, violaszín moire antique magosra kivágott ruha tünteté ki,
                  szegélyei ugyanazon szinű bársonyból készítvék.</p>
				<p>Nyakán violaszin bársony szalag, ugyanaz látszott kezein is, foglalványokul élénk
                  tüzű gyémánt boglárok szolgáltak.</p>
				<p>Fejét aranynyal átszőtt háromszinű magyar főkötő díszíté, mely alig birta
                  fékentartani hullámos fekete haja tömöttségét.</p>
				<p>Vállait fehér tibet-köpenyke a köntös szinével egybevágó római izlésű
                  szegélyzettel fedé s őrzé lehető léghuzam ellen.</p>
				<p>Mily szép, mily fenséges volt e pillanatban Ágnes!</p>
				<p>Szemei nyugalommal s menten minden fesztől futottak végig a körülötte egybegyült
                  társaságon.</p>
				<p>Körülötte, mondom, mert ez arcz s annak e két szem kölcsönözte kifejezése Ágnest
                  annyira mindenek fölé helyezék, hogy nem vele együtt, de körülötte, mint az est
                  királynője körül - látszott egybegyülve e száz meg száz ember.</p>
				<p>Pillanatra majdnem minden szem akaratlanul is a páholyra volt irányozva, hiszen
                  minden szépnek, fenségesnek látása kedves az emberiségnek.</p>
				<p>Csak Kálmán nem mert egyenesen odatekinteni, ő volt egyetlen, ki lopva vetett
                  néhány pillantást amaz elbájoló alak felé.</p>
				<p>Miért? mert a közönség csudálta, - Kálmán pedig szerette Ágnest.</p>
				<p>Az első felvonás után kemény harcz támadt Kálmán keblében. Akart volna ugyan
                  látogatást tenni Ágnes páholyában, de annyira elfogult volt, hogy hiányzott
                  bátorsága, mintha saját lábai ellenszegültek volna akaratának, oly nagy habozás
                  fogta el.</p>
				<p>Végre felkelt s mintegy erőltetve, mitsem tudva s látva a körülte történő
                  dolgokról, haladott végig az erkélyen s ért szívdobogva Ágnes páholyának ajtaja
                  elé.</p>
				<p>Mint örökös bú vagy örökös éden ajtaját megnyitandó, tevé reszkető kezét a
                  kilincsre, hogy szólhasson azon lénynyel, kivel egyedül volt képes egyesítni
                  képzelő tehetsége a boldogság fogalmát.</p>
				<p>A páholyba lépvén s meghajtván magát így szóla:</p>
				<p>- Jó estét grófnő, hogy érzi magát kis kalandunk óta?</p>
				<p>- Köszönöm gróf Zendy, meglehetősen, de engedje meg, hogy bemutassam édes
                  anyámnak.</p>
				<p>S az idősebb asszony felé fordulva mondá:</p>
				<p>- Gróf Zendy Kálmán, kiről multkor szólottam volt neked.</p>
				<p>- Gróf úr sokat mulat Pesten? - kezdé Ágnes anyja.</p>
				<p>- A telet itt szoktam tölteni, nyáron által, különösen pedig őszkor, falun
                  tartózkodom.</p>
				<p>- Egészen az én izlésem szerint él tehát, mert megvallva az igazat, nem szeretek
                  télen át falun lenni, kivált mióta Ágnes nincs többé honn.</p>
				<p>- A magánylét ellenkezik legtöbb ember természetével, - folytatá Kálmán -
                  szerencsémre ifjú korom óta mintegy zsarnokilag kényszeríttetem örökké, bármi
                  csekélységekkel is foglalkozni, mi most sokszor nagy hasznomra van.</p>
				<p>- Úgy van, - mondá Ágnes, - ki falun nem tud foglalatosságot szerezni, az halálra
                  unatkozik, kivált ha szomszédságok hiányában nincs társas élet, mint nálunk
                  Gerőfalván.</p>
				<p>- Pedig nagyon sok szépet hallottam a grófné falusi lakáról, néhányan pajtásim
                  közül jól ismerik.</p>
				<p>- Igaz, mit művészet és természet képes teremteni, ott meglehetősen
                  feltalálható.</p>
				<p>E szavak után Ágnes elnémulva, mélázva, búskomor tekintetet vetett maga elé.</p>
				<p>Kálmán észrevette e szép szemek határozatlan s mégis annyit jelentő magyarázatát;
                  mint ugyanannyi halálos döfés ismerteték meg vele Ágnes lelke ábrándjait; férje,
                  Gerőfalva felé lengett keblének minden egyes sóhaja.</p>
				<p>- A grófné sokáig késett, - már azt véltem, nem is érkezendik fővárosunk falai
                  közé.</p>
				<p>- Barátnőmnél töltöttem néhány hetet, s ott bevárám édes anyámat, együtt utazandók
                  Pestre.</p>
				<p>- Higyje meg gróf úr, alig hozhattam ide leányomat, annyira megszokta a falusi
                  levegőt, hogy nem is kivánt többé résztvenni a társas élet derültebb
                  szórakozásiban.</p>
				<p>- Tehát csakugyan igazat sugalt sejtelmem, midőn azt mondám imént, hogy már-már
                  kénytelen valék azt hinni, hogy nem is érkezendik a grófné körünkbe.</p>
				<p>- Szinte kitalálta az igazat, engedtem férjem és anyám kivánságának, de csak azon
                  feltétel alatt, hogy kerülendjük a nagyvilág zaját; nem levén Pesten ismerős, azt
                  vélem, könnyen kivihető e terv.</p>
				<p>- Egészen visszavonulva, a társas élet élénkebb körén kívül kiván tehát élni?</p>
				<p>- Nemde czélszerűbb s jobb kerülni mindazt, minek birtoka nem gerjeszti örömre
                  kedélyünket.</p>
				<p>- Némi szórakozás azonban mégis jól esik a léleknek és testnek is, ez oknál fogva
                  legalább czélirányos volna, ha felkeresné a grófné a szorosabb s kisebb társas
                  köröket.</p>
				<p>Kálmán e mondata homlokegyenest ellenkezett meggyőződésével s lelke titkos
                  vágyaival; minden, még a legjobb szívű emberben is megvan az önzésnek bizonyos
                  megfogható s bocsátandó foka; a szerelem érzete féltékenységgel határos,
                  lelkiismeretesen őrzi mindazt, mit tulajdonának mond vagy birtokába kerítni
                  igyekszik.</p>
				<p>- A grófné tegnap érkezett meg, nemde?</p>
				<p>- Az utolsó vasúti vonattal.</p>
				<p>- S most még nem saját, de - ha nem csalatkozom - édes anyja, a báróné szállásán
                  lakik?</p>
				<p>- Nem levén még kész lakásom, kénytelen vagyok anyámnál tölteni néhány napot, sok
                  alkalmatlanságot szerezve neki.</p>
				<p>- Megérkezése alkalmával úti szekrényét veszté el, s a megtalálónak bizonyos
                  jutalmat igért.</p>
				<p>- Úgy van, de meg nem foghatom, hogy tudta meg mindezeket gróf úr, ily rövid idő
                  alatt.</p>
				<p>- Ennek a története igen egyszerű. Valakit várva az indóházba mentem s annak
                  kapujában találtam a szekrényt; ma reggel - kénytelen vagyok megvallani bűnömet -
                  hosszas vizsgálódás után végre sikerült felnyitnom a szekrényt s a metszvények
                  betűi után itélve azt a grófné birtokának kellett tartanom. Egyik vendéglőből a
                  másikba sietve, igyekeztem feltalálni a szekrény birtokosnőjét, ez nem sikerülvén,
                  ma délután olvastam a falragaszok között hirdetményét, ennek nyomán mentem a
                  grófné birtokának szállására s tudtam meg, hogy még nem foglalta el azt. S most,
                  miután tudja, mi könnyen tud meg mindent az, ki sokat jár az utczán s kinek kevés
                  dolga van, bátor vagyok kérdezni, mikor szabad kézbesítenem a szekrényt. - Hogy
                  önzőnek ne látszassam, a nyerendő jutalom mi légyen? - azt a grófné kegyességére
                  bízom.</p>
				<p>- Nagyon örülök s kétszeresen örvendek, hogy e kedves holmim ily biztos kezek közé
                  jutott; - ha nem restelli, látogasson meg, de csak holnapután új szállásomon, mert
                  anyámnál még oly nagy a rendetlenség, hogy alig fogadhatunk látogatásokat.</p>
				<p>- Reménylem azonban később - szólt közbe Dévay báróné - annál többször leend
                  szerencsém.</p>
				<p>- Ha megengedi báróné - leszek oly bátor.</p>
				<p>Ez alatt újból kezdődvén a zene, csak szakadozva lehete a beszélgetést
                  folytatni.</p>
				<p>Kálmán mindinkább otthonosnak érzé magát, elfogultsága engede szokott
                  kedélyességének s alig válhatott meg Ágnes kellemes társaságától.</p>
				<p>Hónapok óta nem volt oly derült s víg kedvű Kálmán, mint ma szinház után; új világ
                  újult meg előtte s világosan nem eszmélvén, még annak egyedül csak fényoldalait
                  látta s vette ki.</p>
				<p>A szerelem a nagyítóüvegek leghatalmasbika, de egyszersmind legveszélyesbike is; a
                  nap sugarait annyira egyesíti, hogy a jótékony meleg csakhamar pusztító tűzzé
                  képes változni.</p>
			</div>
			<div type="chapter">
				<head>XXV. (Virrad - nemde?)</head>
				<p>Hogy világosan megmondhassuk, mit érzett Ágnes, miután Pesten Kálmánnal
                  találkozott; hogy vele egyszerre s együtt átélhessük szíve legtitkosabb
                  fejleményeit, vissza kell térnünk s történetünk fonalát ama pillanatban
                  felfognunk, melyben Ágnes férje társaságában elhagyta Gerőfalvát.</p>
				<p>Emlékeznek talán tisztelt olvasóim a «Vallomások»-ra, azokból kiviláglott,
                  miszerint a szegény nő nem birván férje eszméit s irántai megváltozott viseletét
                  szelidebbé irányozni, mintegy kifáradtan engedé oda magát Gyula akaratának.</p>
				<p>A sorstól várta mindazt, mit maga nem vívhatott ki.</p>
				<p>Mikor Gyula pillanatnyi szelidebb, vagyis élénkebb felhevülésnek engedve,
                  elhatározta, hogy elkisérendi Pestig nejét, nagy volt Ágnes öröme. Női - majdnem
                  általánosan gyulékonyabb jelleménél fogva a kis engedmény kedélye képzelődései
                  nyomán óriási szint ölte. Már-már azt vélte, miszerint az elválás perczétől
                  borzadván Gyula, azt a mennyire lehet késleltetni, sőt egészen eltávolítni
                  igyekszik, - szóval azon szép remény által kecsegtetve ült hintójába, hogy Gyula
                  Pestre jőve, nem bírand megválni tőle s ott töltendi a telet.</p>
				<p>E hiedelmében az alföldi vadászok tanyáján töltött ama néhány nap még inkább
                  megerősíté őt. Nemde úgy látszott, mintha Gyula elhagyva Gerőfalvát, ez élénk
                  társaság közepett felüdülne, újból felvirulna, hogy ismét olyanná váljék, milyen
                  volt, mikor még szerelem élénkíté vére keringését.</p>
				<p>Szegény Ágnes! mily röviden tartók voltak hiedelmei, reményei!</p>
				<p>Mihamar elveszett mindazon szép virány keblében, melyet néhány napi tavaszi lég
                  idézett elő!</p>
				<p>Csakhamar est lőn körülötte, pedig még alig kezde virradni!</p>
				<p>Vannak emberek, kiket egyedül az ellenkező érzelmek és viselet által lehet
                  odavinni s olyanná varázsolni, milyeneknek mi óhajtjuk.</p>
				<p>Ezek legtartósabban szeretnek oly nőket, kik szerelmöket megvetik.</p>
				<p>Kedvelik azokat, kik mindinben ellenkeznek velök.</p>
				<p>Újból megszeretik azon lényeket, kiknek szíve távozni, idegenkedni látszik az
                  övékétől.</p>
				<p>Talán Gyula e veszedelmes, megfoghatlan egyéniségek egyike volt, nem tudjuk;
                  annyit azonban bizonyossággal mondhatunk, hogy minél kedélyesebb és
                  szeretetreméltóbb lett Ágnes, s minél több reménynyel kecsegtető magaviselete,
                  annál hidegebb s megfontoltabb lőn Gyula.</p>
				<p>Képzelhető, hogy midőn barátnőjéhez érve, látta s érezte Ágnes, mi könnyedén,
                  talán mondhatnók örömest távozott Gyula, hogy keresse fel a magányt; midőn látta,
                  hogy minden szép reményei mily hamar, mily egyszerre semmisülének meg, kétszeresen
                  szomorúvá lőn kedélyének már is annyira lehangolt állapota.</p>
				<p>Sem barátnőjének, sem anyjának szavai nem bírtak elég varázshatalommal, hogy
                  elszéleszszék mindama rémes árnyakat, melyek körülvevék Ágnes képzelődéseit; nem
                  bírtak elég hatalommal, hogy megszabadítsák búskomorságától s a kétségbeesés
                  közelgő pillanataitól.</p>
				<p>De nincs is szó, nincs szív, mely velünk ugyanazt s egyszerre éreztesse akkor,
                  midőn kényteleníttetünk átlátni, hogy szerelmünkben csalódtunk, hogy szívünk
                  minden kincsei megvetve porba hullanak.</p>
				<p>Ki ilyenkor felénk jő és szavakkal akarja csillapítani fájdalmunkat, hasonlít amaz
                  akaratlanul vétkezőhöz, ki égő házat látván, azt vétségből víz helyett olajjal
                  locsolja.</p>
				<p>Nem az, ki szól hozzánk, de ki velünk látszik érezni, képes hatni, felfogva
                  elhagyott helyzetünket. Megszánni igen, de biztatni nem mer.</p>
				<p>Ágnes minden mondását, Kálmán látogatása alkalmával a páholyban - amaz
                  elégedetlenség, búskomorság lengte át. Az egész beszélgetés neme nem volt olyan,
                  hogy belőle a közönségesnél messzebb terjedő következtetéseket lehetett volna
                  kivonni, s mégis Kálmán szava lejtése, szemeinek minden egyes sugárzata Ágnesre
                  különös hatással voltak.</p>
				<p>Mintha tudta s érezte volna, mily szerencsétlen e nő, mintha szánalom s ennek
                  szomszédja a szeretet nyilvánult volna Kálmán szavaiból, annyira átjárta Ágnest ez
                  ifjú látása, szava járása, szemei hallgatag s mégis annyit mondó szavalása.</p>
				<p>Balérzeményei azt sugallák, hogy Kálmán talán első minden lények között, ki
                  valóban felfogta mindazt, mit ő szenved, első, ki felfogta ezt, enyhítni birná
                  kinjait szelidebb érzelmei által.</p>
				<p>Virrad - nemde? Ágnes szivétől ezt kérdezhetnők most, s mégis kénytelenek vagyunk
                  felelni, hogy a felkelő nap első sugárait is sötét felhők borítják már.</p>
				<p>Ágnes lelkülete nem volt eléggé könnyelmű, sem teljesen reménytvesztett, semhogy
                  szerelme határozottan elnémulhatott volna Gyula iránt.</p>
				<p>Kálmán irányában a mit érzett, az sejtelem, futólagos képzelődés gyanánt villant
                  meg agyában.</p>
				<p>Hogy szívéhez érhessen mindennek villanyossága, még arra sem volt eléggé lehangolt
                  első szerelme, nem eléggé erélyes az, mi most kezdé csillapítani keble hullámos
                  árjait.</p>
				<p>Ha keblünk - túlemelkedik kissé a szokott hangulaton, azonnal megkedveli, sőt
                  fölkeresi e változékonyságot, élénkséget.</p>
				<p>Kálmán ez érzelem által vezérelve, szokása ellenére, szinház után nem a casinóba,
                  hanem az «Angol királynő» termébe ment, - mert tudta, hogy ott zene leend, a zene
                  pedig kedves volt kissé derültebb kedélyének.</p>
				<p>Alig foglalt helyet az üres asztalok egyikénél s melléje jőve ugyanazon sápadt
                  fiatal ember, kit nemrég a Váczi-utczában találtunk sétálva piros arczú, még
                  ifjabb társával; odahagyva ama társaságot, melyben volt, kereste föl Kálmánt.</p>
				<p>- Ma jól mulattál a szinházban - mondá feléje fordulva mosolygó képpel.</p>
				<p>- Jobban talán mint máskor, de korántsem jól, - tiszteletemet tettem Marosi
                  grófnénál, miután a vadászatok alatt megismerkedtem vele.</p>
				<p>- A szinházból idesétálva mondá nekem J..., hogy köztetek mulatott néhány napot,
                  kétszeresen sajnálom most, hogy mint őszkor, nem vadászhattam, mert csakugyan
                  rendkívül szép nő, ritkítom párját.</p>
				<p>- Ezt magam is mondom, társalgási modora pedig annyira fesztelen s egyszerű, hogy
                  akaratlanul is jól érezzük magunkat, ha vele mulatunk egy ideig.</p>
				<p>- Hiszem, noha nem bírom megitélni, mert még soha sem voltam társaságában, de
                  sokat, talán többet tudok róla, mint mindazok, kik személyesen ismerik. Ezek
                  következtében kétszeresen érdekes előttem e nő.</p>
				<p>- Mit tudsz róla, mondd el, egy kis pletyka nem árt.</p>
				<p>- Legérdekesebb s a mostani korban leginkább feltünő, mit róla hallék az, hogy
                  rendkívül látszik szeretni férjét, mind a mellett, hogy férje őt egy idő óta
                  hanyagolni kezdi, mi rendkívül nagy hatással van reá, búsítja és szerencsétlenné
                  teszi. Csak férje akaratának engedve jött Pestre. Még azt is hallám, de ezt úgy
                  hiszem csak a világ hamis része költötte - hogy egy környékbeni fiatal ember, ki
                  egyetlen a szomszédok között, kivel Marosiék találkoznak - neve, ha jól emlékszem,
                  Örkényi - udvarol a szép grófnénak, sikerrel-e, vagy nem? - ezt nem tudom, de
                  inkább az utóbbit vagyok hinni, mert különben már híre járna e viszonynak, - mind
                  a mellett, hogy férjét még szereti. A világ - a mint magad is igen jól tudod -
                  többnyire a legvalószinűtlenebb alapokra fekteti okoskodásait s híreit.</p>
				<p>- S ki beszélte neked mindezt?</p>
				<p>- Egy nem rég ideérkezett erdélyi ismerősöm, ki, a mint mondá, csak mások beszéde
                  nyomán tudta meg mindezeket, mert maga nem jár Marosiékhoz.</p>
				<p>- Azt vettem észre már első ismeretségem alkalmával, hogy valami nyomja Ágnes
                  lelkét, néha-néha mintha búskomor szórakozás szállta volna meg kedélyét; de nem
                  hittem, hogy ily fontos okok képezik e futólagos jelenetek alapját.</p>
				<p>- Kiváncsi vagyok tudni, vajjon fog-e társas körökben megjelenni.</p>
				<p>- A szerint, mit nekem mondott, kerülve a farsangi örömöket, visszavonult s
                  ismeretlen kiván maradni.</p>
				<p>- Nagy kár, ámbár ha nincs jó kedve, úgy nem sokat nyerne vele a társaság.</p>
				<p>- Meg nem foghatom, mint lehet oly asszonyt, minő Marosi grófné, elhanyagolni
                  annyira, hogy e miatt szenvedés szálljon lelkébe. Azt vélném, ki ily nő birtokába
                  jutott, rendkívüli szerencsének volna kénytelen tartani a sorsa kedvezményét.
                  Mindent, mit figyelem, jó kedv, szerelem elővarázsolhat, egyedül neki hozza
                  áldozatul, szóval azt hiszem, hogy a legszebb feladatok egyike ily nőért élve,
                  boldogítni őt, és széppé alkotni mindent, mi körülveszi bájteljes alakját.</p>
				<p>- Csodálom, hogy bírsz ily eseményeken még csak meg is ütődni; nemde mindennapi
                  dolog az, mit épen most beszéltem; nemde száz meg száz nő, ki tulajdoninál fogva
                  érdemes volna szerencsés viszonyok közt élhetni, sinlődik az elhagyottság s
                  feledtség homályában. Az emberek, engedve pillanatnyi felhevülésnek, mely
                  többnyire csakhamar elmulik, nem bírnak elég erővel, hogy észszerű felfogása által
                  a női viszonyoknak, oly életmódot folytathassanak, mely ha nem fellengős, költői
                  szerelemtől áthatott is, legalább a kölcsönös szeretetnek tegyen eleget. Szóval,
                  egyik szélsőség a másikat éri életünkben, - ennek gátlására csak megfeszített
                  lelkierő képesít; ezzel vajmi kevesen dicsekedhetnek, ha pedig bírják, szándékosan
                  elhanyagolják, vagy hasztalanul elpazarolják.</p>
				<p>- Mindenben tökéletesen igazad van, csak azt sajnálom, hogy ily nemes lények, mint
                  Ágnes, esnek áldozatul mások könnyelműségének vagy önzésének.</p>
				<p>- Tekints végig a világon s meg lesz fejtve a rejtély.</p>
				<p>- Még egy ideig különnemű tárgyakról folytatva a cserebeszédet, búcsúzott
                  egymástól e két jóbarát.</p>
				<p>*</p>
				<p>Kálmán egyenesen haza ment, alig várta, hogy magányban lehessen, hogy mindazt, a
                  mit hallott, elméjében összefoglalja oly egészszé, mely vagy reményt, vagy puszta
                  rideg jövőt igérjen álmainak.</p>
				<p>Mindez ő reá szerfölött hatott, részint mert mitsem tudott Ágnes közelebbi
                  viszonyairól, részint mert annyira szerette Ágnest, hogy az ő életkörébe vágó
                  minden csekélység nagy érdekű volt Kálmánra nézve, mennyivel inkább ily fontos
                  események!</p>
				<p>Az első érzés, mely Kálmánt áthatotta, meggondolva Ágnes állapotát, részvevő
                  szánalom volt.</p>
				<p>Mint olyan ember, ki képes még valóban szeretni, nagyon is fel tudta fogni a nő
                  szerencsétlenségét, s mindazt, mit férje hanyagolásai s muló szerelme miatt
                  szenved.</p>
				<p>Ha talán ezeket tudva látta volna először Ágnest, nem szereté vala meg őt. Annak
                  tudata, hogy férjét még szereti, daczára annak, hogy ez érzés viszonzásra nem
                  talál már, aligha más irányt nem adott volna érzeményinek.</p>
				<p>Ő, mikor megismerkedett Ágnessel, benne csak a szép, elbájoló, nem a szerencsétlen
                  nőt látta; szóval úgy tekinté, mint a külső viszonyoknál fogva, melyek hiven el
                  szoktak rejteni minden bensőbb színezetet, nézni lehete - minden mellék
                  okoskodáshoz közelítő eszmék nélkül, egyedül a külfény által elragadtatva.</p>
				<p>De most már Ágnest szerencsétlennek ismerte, mint oly nőt, kit nem becsülnek
                  eléggé, kivel méltatlanul bánnak. Megsajnálta őt s valljuk meg, e pillanattól
                  fogva kétszeresen szerette, mert remény támadt keblében, minőt eddigelé nem mert
                  táplálni.</p>
				<p>A megvetett szerelem nem lehet tartós, kivált ha mások kecsegtetnek azzal, mit
                  elveszettnek tartottunk már reánk nézve.</p>
				<p>A nők sokszor, ha nem enyészik is szerelmök, de a megsértett hiúság, az önbecsülés
                  következtében feledni akarják azt, kit még nem rég mindenek fölé emeltek.</p>
				<p>S ha feledni akarják azt, kit imádnak s lassankint elpárolog a szív melege, -
                  lehetetlen, hogy sokáig puszta s rideg maradjon azon szív környéke, mely örökösen
                  érezni s mások boldogítására volt teremtve.</p>
				<p>A mit barátja azon udvarlóról beszélt, azt első pillanattól fogva nem hitte
                  Kálmán, s ez természetes; ki Ágnest látta egyszer, át volt hatva azon
                  meggyőződéstől, hogy e nőnek udvarlója soha, egyedül szeretője lehet.</p>
				<p>Nemde a férj szerető mindaddig, míg valóban férj?</p>
				<p>Kálmán a jelen percztől fogva egészen más alakban látta mindazon viszonyokat,
                  melyek szerelmét körülvevék. Mit sem hinni, sem reményleni nem mert még ezelőtt
                  kevés idővel, azt most valószínűnek tartotta.</p>
				<p>Keble érzeményeit kettőzteték a sajnálat s a magasztosság azon képe, mely Ágnest,
                  mint olyan nőt állítá képzelődései körébe, ki szereti férjét, daczára megfoghatlan
                  viseletének, szóval azon öntudat, hogy Ágnes valóban szíve egész erejével és lelke
                  mindenhatóságával bír szeretni.</p>
				<p>Égentúli fénytől környezetten látott most mindent, a jövő derült szinezetű
                  képeivel foglalkozott, pedig néhány perczczel előbb a jelen is ingadozott lábai
                  előtt.</p>
				<p>Megmenteni s dicsőítni azt, kit más vétkes hanyagsággal mellőz, keserít, lőn e
                  pillanattól fogva szerelme munkásságának egyedüli feladata.</p>
			</div>
			<div type="chapter">
				<head>XXVI. (Néhány hét Kálmán életéből.)</head>
				<p>Kálmán pontos volt.</p>
				<p>Ugyanaz nap, melyet Ágnes kitűzött, megjelent a szekrénynyel.</p>
				<p>Ágnest honn találta.</p>
				<p>Bármily reménykecsegtette hangulatban indult is Kálmán a Széchenyi-tér felé,
                  meglátván e tér istennőjét, a szép grófnét, el kezde oszlani mindazon szép s
                  fenséges, mit képzelődései által segélve a hallottak nyomán fölépített. Hiányzott
                  lelkületének a bátorság azon neme, mely eddigelé soha sem hagyta el, ha szép nőhöz
                  közelített.</p>
				<p>Ágnes a zongora mellett ült, midőn Kálmán belépett.</p>
				<p>- Isten hozta! gróf Zendy a pontosságot személyesíti, oly hiven megtartja
                  igéretét.</p>
				<p>Ezt mondva a kisebb asztalok egyikénél foglalt helyet, s az érkezőt egy intése
                  által leülésre készteté.</p>
				<p>- Bármit parancsol a grófné, azt híven s a legnagyobb kedvvel teljesítendem,
                  mennyivel inkább oly teendőt, mely föltételezi, hogy a grófnét lássam s
                  következményiben megengedi, hogy látogassam.</p>
				<p>- Minden férfi így szól, s ha valóban áldozatot követel életünk sokszor
                  változékony folyama, akkor elfeledik mindazt, mit igértek volt.</p>
				<p>- Nagyon sajnálom, hogy társaim, kikkel érintkezésbe jött volt a grófné, ily rossz
                  véleményre jogosíták.</p>
				<p>- Megengedi, ha az életet azon szinekben látjuk, melyekben sorsunk elénkbe
                  tárja.</p>
				<p>- Reménylem némi engesztelést nyujtand a tapasztalás, mert kár volna már ily
                  fiatal korban sötét eszméknek oda engedni kedélyünk minden szelidebb
                  érzeményeit.</p>
				<p>- Csak e meggyőződés volt reám hatással eddig, mennyiben azt tartom, ki reményleni
                  nem bír, az megszünt élni.</p>
				<p>- Még nem változtak a grófné tervei a kitűzött visszavonult életmódra nézve?</p>
				<p>- Nem. Oly változékonynak tart ön, hogy mit ma mondok vagy tervezek, már holnap
                  elfeledem s megváltoztatom?</p>
				<p>- Korántsem, csak azt hivém, hogy a városi élénkebb életmód némi hatással leend a
                  grófné magányt kedvelő kedélyére.</p>
				<p>- Átéltem mindazt, mi a farsangot széppé s kedvessé varázsolhatja. Hallom, tegnap
                  is igen fényes tánczvigalom volt.</p>
				<p>- Élénk s rendkívül tartós, általános jó kedv uralkodott.</p>
				<p>- Gróf úr szokott tánczolni?</p>
				<p>- Ritkán, csak ha látom, hogy szükség van reám.</p>
				<p>- Viselete tehát nagyon emberszerető; mert leginkább akkor nem akarnak tánczolni
                  az urak, ha szükség parancsolja.</p>
				<p>- Egy quadrillet vagy polkát eljárni a legcsekélyebb s említést alig érdemlő
                  szívességek közé sorozható; nem áldozat, sőt kegyelem s élvezet, ha a bennünket
                  körző női alakok szépsége s a jó zene élénken harsogó hangjai által
                  elkábíttatunk.</p>
				<p>- Tehát szereti a zenét.</p>
				<p>- Legnagyobb élvezetnek, leglelkesebb foglalkozásnak tartom.</p>
				<p>- Magam is zene által rövidítem tétlen óráimat. Épen mikor gróf Zendy érkezett,
                  játszottam néhány régi, igen jó magyar dalainkat. Gyulának nagyon tetszettek,
                  sokszor s hosszasan hallgatta.</p>
				<p>- Szeretem, hogy a grófné nem veti meg nemzeti zenénket, sőt mint látom, azt
                  művelni igyekszik. Alig képzelhető, mennyi költőiség rejlik sokszor legegyszerűbb
                  magyar dalainkban. Minek keressük a franczia romance-t, mikor annyi magyar
                  van.</p>
				<p>- Úgy van, s mégis mily sokáig hevert parlagon mindama szép eszme és természeti
                  kincs, melyek csak néhány év óta jutottak napfényre. Búskomor dalainkat
                  mindenekfölött becsülöm, mert azokban egyszerűség párosul ama benső ihlettel, mely
                  következménye minden költői felhevülésnek.</p>
				<p>- Csak oly nemzetnek lehet ily jellemű zenéje, mely sokat és sokáig szenvedett;
                  kínos érzelmeink egyedül képesítnek valódi költőiségre.</p>
				<p>Ezek után Ágnes zongorához ülve azon Erdélyben honos dalok egyikét hangoztatá,
                  melyekben költőileg egyesítve találjuk a magyar s oláh nép zenéjét; alig
                  képzelhetők búskomorabb s több ihlettől áthatott dalok ezeknél.</p>
				<p>Kálmánt a zene jelleme s Ágnes alakja messze túlragadta a közönséges puszta élet
                  határin.</p>
				<p>Alig van veszélyesebb szerelmesekre nézve, mint ha zongoránál látják szivök
                  bálványát. Ágnes játéka híven kifejezé mindazt, mit a dal zenéje és szavai mondani
                  kivántak; bútól áthatott volt minden hang, odaadást s fájdalmat szavalt minden
                  egyes fejezet.</p>
				<p>S ki ilyenkor szeretetről áthatottan látja a nőt, ki mindezt előidézte, nemde
                  akaratlanul is önönmagával hozza egybeköttetésbe azon költőiséget, melyet a hangok
                  hatalma áraszt maga körül.</p>
				<p>Ágnes játéka mindinkább szebb és gazdagabb lőn, mintha minden egyes hang elzengte
                  volna mindazt, mit lelke érez; ama szép órákat s napokat dicsőíté, melyek nem
                  létét s elvesztét siratja most.</p>
				<p>Ha tudta volna, hogy odaengedése önkeble fájdalminak mennyi kínt csepegtete Kálmán
                  szivébe, aligha ül vala zongorához. - Odahagyva a hangszert, felhevült s mégis
                  elfogult volt - az ily lelki állapotban kétszeresen szép Ágnes.</p>
				<p>Érezte ezt, s mintegy szándékosan kivánta megsemmisítni a befolyást, melyet játéka
                  gyakorla reá s így szóla vendégéhez:</p>
				<p>- De most veszem csak észre, mi illetlen volt viseletem, nem is köszöntem meg még
                  gróf úr szivességét, melynek tulajdoníthatom egyedül, hogy szép szekrényem
                  birtokában vagyok ismét. Mieux tard, que jamais, - ezt tartva, reménylem nem
                  veendi rossz néven feledtségemet.</p>
				<p>- A sorsnak köszönhetem, hogy szivességnek tartja a grófné azt, mi tulajdonkép -
                  eléggé sajnálom - puszta eset.</p>
				<p>- Nem is képzeli, mennyire lekötelezett, mert e kis szekrény rendkivül kedves
                  nekem; férjem adta vőlegény korában, külföldre szándékozánk akkor utazni, -
                  terveink azonban később meghiúsultak.</p>
				<p>Kálmán, még néhány közönyös szó után elbúcsúzott s fellengősebb hangulatban, mint
                  bármikor, lépdelt végig a Széchenyi-sétatér most még lombozatlan fasorai
                  között.</p>
				<p>*</p>
				<p>E pillanattól kezdve új szál állott be e két lény életében.</p>
				<p>Kálmán mennyire csak engedé az illendőség s mindazon szabályok, melyek a művelt
                  társas körökben tiltanak minden feltünőt, gyakran volt Ágnessel.</p>
				<p>Mind a mellett senki, még a leghíresebb pletykahős sem mondhatott volna semmit, mi
                  kétes világot vetett volna e sokszori együttlételre.</p>
				<p>Ágnes viselete annyira természetes s ment volt minden kaczérságtól, hogy mindazon
                  kevesek agyában, kikkel Pesten léte alatt megismerkedett, legkisebb gyanú vagy
                  tévútra vezető okoskodás sem támadhata.</p>
				<p>Kálmán leginkább érezte mindezt.</p>
				<p>Mert mind a mellett, hogy nem ritkán voltak pillanatok, midőn már-már azt merte
                  hinni, hogy érdek, ha nem szerelem szállja is meg Ágnes szívét, mégis e pillanatok
                  csak futólagosan, fátyolképek gyanánt vonultak el elméje előtt. Alig kivánt az
                  elbájoló kép után nyulni, alig kivánt bizonyosságot szerezni magának arról, mi
                  egyedül boldogíthatta, s már is eltünt a csalfa jelenet s megmaradt a
                  reménynélküli valóság.</p>
				<p>Szellemére e hetekig tartó bizonytalan s annyi felhevülés által izgatott életmód
                  nem lehete jó hatással.</p>
				<p>Kedvetlen, ingerült lőn, alig tudott foglalkozni vegyes tárgyakkal, melyek
                  kedélyének más irányt adhattak volna.</p>
				<p>Elhanyagolta minden kedvencz eszméit, kivéve a zenét. Zongorája volt azon egyedüli
                  varázshatalom, mely csak kevés pillanatra ugyan, de mégis lehetővé tette, hogy
                  eszméi összpontosulva teremtsenek valamit: ez ihletnek eredménye néhány felséges
                  dal, mind megannyi fohász Ágneshez.</p>
				<p>A legszomorúbb bizonyosság, sokkal üdvösebb hosszantartó, néha-néha kecsegtető
                  bizonytalanságnál.</p>
				<p>Ez emészti lelki erőnket s megzavarja létünket, magábaszállást, öntudatteljes
                  lelki megfeszítést nem enged, s a legellenkezőbb egymást felváltó eszmék chaosába
                  sodorja érzelmi világunkat.</p>
				<p>Sokszor, az első hetek alatt, elragadva indulatai árjától, meg akarta vallani
                  szerelmét Kálmán Ágnesnek; - azt hive, hogy e nő nem érti s nem tudja mindazt, mit
                  érez - mennyi bút s keserű örömöket okoz látása.</p>
				<p>Nagyon is tudta s érezte Ágnes mindama jeleneteket, melyek egymást érték Kálmán
                  lelkében; de viselete annyira óvatos és sokszor valóban rendkívüli erőfeszítés
                  által támogatott volt, hogy nem engedé, miszerint szavakba öntse mindazt, mit
                  szemei arczvonásai s viselete eléggé tanusítottak.</p>
				<p>A napok órákként s a hetek napokként haladtak, s Kálmán még mind a bizonytalanság
                  viharos útjain lebegve, nem látott partot, mely biztos kikötővel kinálja meg őt,
                  édenné varázsolja fájdalmas kínoktól szaggatott életét.</p>
				<p>S mit érzett Ágnes e néhány hét lefolyása alatt?</p>
				<p>Mi tanította őt olvasni Kálmán szemei sugárzatából?</p>
				<p>S miért került mindent, mire őszintén s határozottan felelni volt volna
                  kötelessége?</p>
			</div>
			<div type="chapter">
				<head>XXVII. (Néhány lap Ágnes naplójából.)</head>
				<p>Az élet maga, annak viszonyai s ferdeségei, elölik az emberekben az
                  őszinteséget.</p>
				<p>Hányszor bünhődött az, ki őszintén megmondotta mit érez; társai, felhasználva
                  vallomásait, ellene fordultak.</p>
				<p>S mily gyakran koronázza siker, ha nem is épen hazug, de legalább az igazságtól
                  némileg eltérő szavakat. - Mily sokszor nem érünk czélt egyedül az által, hogy
                  érzelmeinket titkolva s azokkal ellenkezőket szinlelve, olyanoknak látszatunk,
                  milyeneknek az élet jelen percze megkiván.</p>
				<p>Nincs e világnak birószéke, sem törvénye, mely az itt mondottaknak gátat
                  vethetne.</p>
				<p>Nincs tan vagy eléggé erélyes hatalom, mely gyökerestől kiirtsa az emberi jellem e
                  fattyú növényzetét.</p>
				<p>Büntetni, vagy némileg jóvá tenni az e módon elkövetett hibákat, mernők állítani
                  vétkeket, csak egy hatalom képes, s e hatalom a lelkiismeret.</p>
				<p>A nőknél még inkább hiányzik a nyilt őszinteség, mint a férfiaknál.</p>
				<p>Ez természetes. A nő már állásánál s nevelésénél fogva is mintegy elzárkózottá
                  lesz, az életet nem ismervén eléggé, sokszor alig hiszi lehetségesnek, hogy azt,
                  mit érzünk, másoknak is megmondhassuk, sőt megmondani gyakran szent
                  kötelességünk.</p>
				<p>Ritkán jutnak oly szerencsés körülménybe a nők, mely világosan elénkbe tárja ama
                  nagyszerű, örökké fenmaradandó igazságot:</p>
				<p>Valódi barátság nélkül megszűnt az élet valódi élet lenni. Elhagyva a gyermekkor
                  zsenge éveit, az életbe lépnek, új viszonyok, ismeretlen képek s jellemek
                  környezik őket. Alig van annyi idejök, hogy kissé honosokká váljanak ez új, lárma
                  s fénytől káprázó világban s már is férjhezmenve ismét új körülmények, kivételesek
                  támadnak, többnyire oly férfi irányában, kit úgyszólván az egész világ jobban s
                  inkább meg bír itélni, mint épen az, kinek e percztől fogva nincs boldogsága e
                  férfi élete határin túl.</p>
				<p>Így volt Ágnes is.</p>
				<p>Egyetlen barátnője G. grófné előbb menvén férjhez mint ő, maga maradt, mert nem
                  mert s nem is volt ideje hasonló barátságra lépni másokkal.</p>
				<p>Láttuk már történetünk elején, miszerint egyedül a kétségbeesés érzelme bírta
                  Ágnest e vallomások irására; mindaddig - még e legjobb barátnője előtt is -
                  szorgalmatosan titkolta mindazt, mi fájt lelkének, mi bút csepegtete szívébe.</p>
				<p>Nem volt senkije, kivel élőszóval közölhesse mindama panaszokat, melyek elmondása
                  már is könnyít némileg lelkünkön.</p>
				<p>Falun tartózkodván G. grófnénál, hosszasan és sokszor elbeszélte mindazt, mit
                  élvezett, remélt, szenvedett - házassága első éveiben.</p>
				<p>De Pesten léte alatt mi változáson ment keresztül kedélyének hangulata, mi új
                  érzelmek és szenvedések tanyáztak abban, arról senkivel sem szólott, azt nem merte
                  közleni még egyetlen barátnőjével G. grófnéval sem.</p>
				<p>Azon türelmes papirlapok, melyeknek már egyszer meg akarta súgni érzelmeit Ágnes,
                  segítenek most rajtunk, velök - ha nem közlötte is világosan, legalább érezteté
                  kissé mindazt, mit nem mert, de nem is bírt még elregélni élő lénynek.</p>
				<p> Pest, január 24-én.</p>
				<p>Hova lettetek ti szép reményim?</p>
				<p>Egy ideig már azt hittem, hogy újjá fog születni kínos létem, virány fogja ellepni
                  a kiszáradt, elsárgult mezőket. E szép álmaim mind nem teljesültek, sőt végzetem
                  most szomorúbb, mint valaha.</p>
				<p>Gyula nem kisért el s így nem is maradhatott itt velem, sőt örömmel és sietve
                  búcsúzott el attól, kinek minden gondolatja, szíve minden dobbanása egyedül vele s
                  érette foglalkozik.</p>
				<p>Nem tudom mivel érdemlettem e végtelen fájdalmat, nem tudom mit vétettem, hogy ily
                  roppant büntetés érjen.</p>
				<p>Ha nem szeretném Gyulát annyira, boldogabb volnék.</p>
				<p>Nem érezném mellőztetésemet és szerelme kimultát; ő pedig nyugodt s derültebb
                  volna, nem tartaná alkalmatlanságnak azt, mit elölni nem bírtam - szerelmemet.</p>
				<p>Mégis szomorú, mikor életünk viszonyai arra tanítnak, hogy ne szeressünk, hogy
                  tartsuk féken örökké szívünk minden nemesebb érzeményét, mert nem találunk senkit,
                  ki megérti keblünk szózatát.</p>
				<p> Január 28-án.</p>
				<p>Még alig ismerkedtem meg valakivel, mióta Pesten vagyok, de kerülöm is, mennyire
                  lehet, a nagyvilág zaját.</p>
				<p>Valahányszor nőt látok, ki férje oldala mellett boldogan vagy talán csak büszkén
                  halad végig az élet pályáján, mindannyiszor kínos fájdalom furdalja lelkemet, mert
                  magam s elhagyott vagyok.</p>
				<p>Pedig ama nők közül mily kevesen volnának képesek annyit tűrni és szenvedni
                  férjeikért, mily kevesen nézhetnének szemébe az öntudat s lelkiismeret minden
                  nyilvánulásának oly nyugodt lélekkel mint én; s mégis ők boldogok, férjeik mindent
                  elkövetnek minél szebbé s kellemesbbé varázsolhatni életök minden egyes
                  perczét.</p>
				<p>Nem irigység - mert nem irigylem senki sorsát, miután szépnek s dicsőnek ismertem
                  az enyimet s érzem mivé lőn - egyedül hiánya ama kedélyességnek szólal meg bennem,
                  melyet két egymást szerető lény együttléte bír teremteni s fentartani.</p>
				<p>Zendy Kálmánt láttam a szinházban, meg is látogatott azóta.</p>
				<p>Habár nagyon csekély s érdektelen, de mégis kaland hozott újból egybe bennünket;
                  de azért nem neheztelek a sorsra, részint mert általa jutottam egyik legkedvesebb
                  holmim birtokába is, melyhez oly szép s édes emlékek kötvék, - részint mert e
                  fiatal ember látása, viselete, egész valója nem hat reám kellemetlenül.</p>
				<p>Az ember önző, még fájdalmában is.</p>
				<p>Nem kedvelem most a víg kedélyűek társaságát; Zendy minden szaván, minden
                  legcsekélyebb tettén, ha úgy mondhatnám, fájdalomtól áthatott szivesség ömlik el.
                  Érzem, hogy ez ember szenved, természetes tehát, hogy mint olyan lénynek, ki
                  együtt érez velem, ha nem kedvelem is, legalább szívesen tűröm társaságát.</p>
				<p>Szeretném kitárva látni előttem szíve állapotát, hogy tudnám minemű bú vagy
                  fájdalom szomorítja lelkületét.</p>
				<p>De mire való az, mások szenvedéseit tudni akarni, mikor nincs elég erőnk
                  csillapítni önkeblünk feljajdulásait.</p>
				<p> Február 5-én.</p>
				<p>Egy idő óta minden léptemet szerencsétlenség bélyegzi, nincs nyugalom, nincs üdv
                  számomra ez életben.</p>
				<p>Csak egy lény van itt, kivel többször voltam, s ez Zendy.</p>
				<p>Szivesen voltam vele, mert jól éreztem magamat társaságában, nem voltam kénytelen
                  jó kedvet színlelni, mikor lehangolt volt kedélyem, szóval, mert azt hivém, hogy
                  miután mindketten - bár talán különnemű okoknál fogva, egyedül szomorú oldaláról
                  ismerjük az életet, könnyen és bántatlanul haladhatunk egymás mellett.</p>
				<p>Nem úgy van, - csalatkoztam, akárkivel, csak Zendyvel nem szabad sokat lennem.</p>
				<p>Miért? mert néhány nap óta, bizonyos benső meggyőződés sugallata után indulva azt
                  hiszem, hogy ő engem szeret, miattam szenved.</p>
				<p>Nem hihetem, hogy csalatkozom; ő annyira becsületes és szerény, annyira tiszteli
                  állásomat s viszonyimat, hogy sem szóval, sem tettel világosan ki nem
                  nyilatkoztatja azt, mit érez, s mégis minden szava, minden pillantása elárulja
                  szíve legtitkosabb fejleményeit.</p>
				<p>Istenem! miért nem tudtam ezt előbb! tehát sejtelmem, mely pillanatra keresztül
                  villant agyamon ama szép alföldi tanyán töltött napjaim alatt, csakugyan való volt
                  volna már akkor? vagy talán mostani viseletem, nem ismervén Kálmán lehangolt
                  kedvének okait, oly reményekre jogosíták fel őt, melyeket vétek volna
                  táplálnom?</p>
				<p>Kerülnöm nem szabad őt, mert ez feltünnék s talán épen ellenkezőjét bizonyítaná
                  annak, mit elérnem kötelesség.</p>
				<p>Kétszeres kötelesség ezentúl minden szavamra s tettemre ügyelni, hogy az sértő ne,
                  de a közönyösség jellemét felöltve vétkes se legyen.</p>
				<p> Február 14-én.</p>
				<p>Mindinkább bizonyosabbá válik előttem, hogy Kálmánt irántam való szerelme teszi
                  szerencsétlenné. Tegnapi együttlétünk alkalmával mintegy erőltetve voltam
                  kénytelen megváltoztatni beszédünk irányát, különben az oly tömkelegbe vitt volna
                  bennünket, melyből csak nagyon is nyilt szavak szerezhettek volna kimenetelt.</p>
				<p>Férjem nem ír, nem is tudom mint tölti napjait.</p>
				<p>Néhány nap előtt terjedelmes levelet írtam neki, melyben újból kértem őt, jönne
                  fel hozzám, megmondottam mindazt, mit szenvedek, - gyógyulást, megmentést tőle
                  várhatok egyedül.</p>
				<p>Istenem! mily különnemű érzelmek ostromolják keblemet, elhagyatva, kínos
                  gyötrelmeknek odaengedve, eltávolítok magamtól mindent, mi üdülést
                  szerezhetne.</p>
				<p>Nemde ezt tartja kötelességem? nemde ezt parancsolja szent esküm!</p>
				<p>Csak férjem volna itt, csak egy nap, csak egy pár óra ama szép régi időkből, s
                  minde kétes fájdalom talán tiszta örömmé válhatnék még.</p>
				<p> Február 22-én.</p>
				<p>Anyám többször látta Kálmánt, ugyanazt mondá nekem róla, mit én hiszek.</p>
				<p>Pedig anyámnak nem is szólottam eddig mindenről.</p>
				<p>Azt véli, ha férjem még sokáig késik, jobb lesz, ha magam visszamegyek
                  Gerőfalvára; talán sok dolga van s e miatt nem jöhet jelenleg.</p>
				<p>Ezt nem merem tenni, mert ismerem férjemet, e türelmetlenségem még inkább
                  bosszantaná. Hisz egyetlen szerelemtől áthatott közelítő tettemet sem méltányolta,
                  sőt mondhatom mindenért, mi fájdalmam következményekép tűnt fel, neheztelt,
                  tiltakozott ellene.</p>
				<p>De nem eléggé aláztam-e le már eddig is magamat? nem eleget szenvedtem-e mostanig
                  hiába?</p>
				<p>Nem akarom kitenni magam ama határtalan fájdalomnak, megsértésnek, hogy
                  eltaszítson magától, mikor én mintegy erőltetve nála keresek menhelyt, szabadulást
                  ő általa.</p>
				<p> Február 26-án.</p>
				<p>Ma kaptam férjem válaszát, rövid sorokban csak azt mondja, nem jő, mert sok a
                  dolga, s az utak is rosszak.</p>
				<p>Mikor egy szív megmentéséről van szó, ő akkor az utak minőségét vizsgálja.</p>
				<p>Mivé lőn két év alatt az, kit annyira imádtam?</p>
				<p>Intései, melyeket levele utóiratában intéz hozzám, tisztán az ész szüleményei. A
                  szerelemnek, az ihletnek legkisebb nyoma sem látható azokban; száraz próza, mintha
                  egy apa, ki csak a törvények parancsolta kötelességét teljesíti, intené
                  türelmetlenkedő s épen ezáltal neki alkalmatlan gyermekét, úgy hangzanak ama
                  mondások.</p>
				<p>Hosszas betegség bizonyos halál.</p>
				<p>Sajnálom szegény Kálmánt. Sokszor úgy érzem, hogy szíve meg akar hasadni, mikor
                  velem van. Lelke romlatlan, szíve tiszta s bír még teljhatalommal szeretni.</p>
				<p>S mennyire szerencsétlen, nemde viszontszerelem bírna egyedül véget vetni - -</p>
			</div>
			<div type="chapter">
				<head>XXVIII. (Folytatás.)</head>
				<p>Márczius 1.</p>
				<p>Sohasem hittem volna, én ki az életet egyedül könnyű és szép oldaláról tanultam
                  ismerni, kit édenbe vezetnek első léptei, hogy valaha ezeket leendek kénytelen
                  érezni s naplómba iktatni.</p>
				<p>Ha szerelmet nem, de becsülést érdemlünk mindaddig, míg az ellenkezőre fel nem
                  jogosít hibás viseletünk.</p>
				<p>De talán mindez nem való, csak rémképekkel töltötte el agyamat, s mégis
                  valahányszor átgondolom, borzadok, mert mintegy igaznak kellene tartanom azt,
                  bensőm sugallata után indulva.</p>
				<p>Naplóm február 26-án írt sorait nem végezhettem be; hogy azt nem tettem,
                  sajnálom-e? határozottan magam sem tudom.</p>
				<p>Nem folytattam, mert levelet kaptam vala. Első pillanatban azt hivém, hogy férjem
                  sorai, később vizsgálva a czím betűit, már csak hasonlatosságot találtam.</p>
				<p>Nem mertem felbontani, ki is tudna nekem írni; mintha félelem, irtózat rejlenek e
                  lepecsételt papir alatt, olynemű harcz támada bensőmben.</p>
				<p>Hosszas tétova után felszakítám a borítékot, szívdobogva s lélekzeni alig bírván,
                  fogtam az előttem levő néhány sor olvasásához.</p>
				<p>Tisztelt Grófné!</p>
				<p>Ha meg akar győződni arról, mennyire nem szereti már férje azt, kinek örök hűséget
                  esküdött, - legyen szíves a Gerőfalva közelében fekvő vadászlak felé irányozni
                  lépteit. Azok iránt, kiket szeretünk s tisztelünk egyszersmind, legfőbb, de
                  többnyire legszomorúbb kötelességünk is - az őszinteség.</p>
				<p>Legjobb barátja.</p>
				<p>E sorok olvasása után halálos fagy futotta keresztül tagjaimat, azt hittem
                  kimúlok, ha ugyan nemlétnek lehet tartani legszentebb érzelmeink, hitünk
                  pillanatnyi semmisülését.</p>
				<p>Később némileg lecsendesedtem, azt tartva, hogy e sorok nagyon sokat s vagy lehet
                  talán mitsem mondanak.</p>
				<p>Bécsből intézvék hozzám, - ki tudja miféle szívtelen ember űzött ily vétkes tréfát
                  velem, ismervén férjemhez való viszonyomat.</p>
				<p>Vagy talán elérkezett ama vészteljes percz is, melyben valónak, megtörténtnek
                  kellene tartanom mindazt, minek bizonyossága örökre elölné szerelmemet.</p>
				<p> Márczius 3-án.</p>
				<p>Borzasztó napokat éltem, a mivel egyfelől megkinálnak, azt másfelől örökre
                  elveszettnek tartom.</p>
				<p>Úgy van, már-már igaznak kell hinnem azt, mit sejdíteni engedének a kegyetlen
                  sorok.</p>
				<p>A sejtelem előőrse az érzelemnek.</p>
				<p>Ez érzelmek egyike a féltékenység.</p>
				<p>Féltjük pedig férjeinket nemcsak nők vagy jó barátok, de még élettelen tárgyak
                  irányában is.</p>
				<p>Szerencsétlenségem első perczeiben - s ezt csak most érzem világosan, féltettem
                  férjemet ama vadászlaktól, mert azt hivém, hogy sokszor ott töltött órái
                  kellemetesbek ő előtte azoknál, melyeket Gerőfalván él át.</p>
				<p>Nemde, alaposak voltak sejtelmeim? nemde valósult az, minek egyedüli gyanujára
                  akkor még szégyenpír borítá arczomat?</p>
				<p>Lehetetlen tovább tűrnöm ez aggasztó bizonytalanságot. Elindulok a nélkül, hogy
                  valakinek szóljak; mert nem akarom, hogy egy szócska is halaszsza továbbra e
                  keserű kötelességem teljesítését.</p>
				<p>Egész jövőm e lépéstől függ, s mégis épen ez oknál fogva meg kell lennie, -
                  tartozom ezzel önkeblem kínszenvedései okozta állapotának.</p>
				<p>Vajjon mit fog gondolni Kálmán rögtöni távozásomról?</p>
				<p>Örvendeni fog, mert nem látva többé, kínjai csillapulandnak.</p>
				<p>*</p>
				<p>Márczius 5-én két órakor délután Kálmán jobb kedvvel és sugárzóbb arczczal mint
                  közönségesen, ballagott Ágnes szállása felé.</p>
				<p>Az utolsó napok jól hatottak reá. Ágnest búskomor s mégis érzelgős viselet kezdé
                  áthatni, mintha megértve Kálmánt, akaratlanul is kénytelen volna engedni szerelme
                  hatalmának.</p>
				<p>Fölérvén a lépcsőzeten, meghúzta a csengetyűt, s várta, hogy nyissák meg az
                  édennek kapuit.</p>
				<p>Sokáig nem jött senki, míg végre nem a szokott férfi, de női lépések közeledtek.
                  Az ajtó még nem nyilt fel, hanem az előszoba beljéből egy lágy hang így kérdé:</p>
				<p>- Ki az?</p>
				<p>- Gróf Zendy Kálmán - volt a felelet.</p>
				<p>Erre kinyilt a szoba s az inas helyett Ágnes egyik női cseléde zavartan ezt
                  hebegé:</p>
				<p>- Engedelmet kérek, gróf úr, de nem mertem kinyitni, magam levén, féltem. A grófné
                  nincs honn.</p>
				<p>- Hova ment? ily kellemetlen időben nem hittem, hogy ki fog mozdulni
                  szobáiból.</p>
				<p>- Ma jókor reggel elutazott, Gerőfalvára azt hiszem.</p>
				<p>E szavak után Kálmán sokáig, mintha kővé vált volna, megmaradt egy helyen, míg
                  végre gépként indult le a lépcsőkön. A szabad levegő éles hatása felkölté
                  öntudatát, eszmélni kezde.</p>
				<p>Ágnes szeret s engem kerülendő, férjét keresi föl.</p>
				<p>De az lehetetlen, mert ha szeretne, minek indult volna ahhoz, ki őt mellőzi,
                  sérti, méltatlanul bántja.</p>
				<p>S mégis egy idő óta már azt hivém, hogy szerelem az, mi lelke hangulatán
                  átrezzent, - nem volt olyan, mint azelőtt, elfogultnak látszott, mintha kerülte
                  volna szemeim öntudatteljes sugárzatát, szavaim kínoktól áthatott hangját.</p>
				<p>Istenem mit higgyek? hova forduljak? hogy béke vagy remény szálljon kínok által
                  szaggatott lelkembe.</p>
				<p>Ágnes tud szeretni, ki szeretni tud, az jó, - ki jó, az ha viszontszerelem által
                  nem boldogíthat is, de megcsalni nem fog soha.</p>
				<p>Képzelődésim! éljetek, maradjatok meg velem tehát egy időre, - hisz nélkületek
                  úgyis puszta volna minden körülöttem.</p>
			</div>
			<div type="chapter">
				<head>XXIX. (A vadászlak.)</head>
				<p>Ágnes életében e rögtöni s mégis mély átgondolásból eredő elhatározás
                  főfordulópont szerepét viseli.</p>
				<p>Mert ha valóban szíve egész erejével szerette még Gyulát, nem követte volna egy
                  névtelen rágalmazó útmutatásait. Hihetleneknek tetszenék előtte mindaz, mit e
                  néhány sor megérteni enged.</p>
				<p>Ágnes szerelme kifáradt.</p>
				<p>Sokat, fogalmaink szerint talán alig teljesíthetőt kivánt ő ugyanakkor, mikor
                  követelé, hogy Gyula első félévi viselete örökké ugyanaz maradjon. - Már annyira
                  jutottunk az élet bizonytalan, az indulatok árja által majd ide-, majd odasodrott
                  sajkáján, hogy a szerelem ama teljhatalmú tüzét nem is akarjuk hosszantartónak
                  képzelni, kivált miután Gyulánál szokatlan erővel szalmatűz fellobbanásaként
                  nyilatkozott az.</p>
				<p>De másrészről, ha szegény Ágnes jelleménél fogva talán sokat követelt is, e
                  követelés nála legalább alapos volt, mert az ő szívében teljhatalmú, tartós volt
                  ama pezsgőnek látszó indulat, s örökké tartó lehetett volna, ha hanyagolás helyett
                  ápolásra talál vala. Továbbá, mert nagy különbség képzelhető míg azon
                  túlfeszítettnek tetsző követelések között, melyekkel Ágnes föllépett a hidegülő
                  Gyula irányában s ama szívtelen bánásmód között, mely által férje gyógyítni s
                  nézete szerint, jó útra kivánta irányozni nejét.</p>
				<p>Ha ugyan ő azt a jó utat úgy értelmezte, mint mi nyilatkozatai nyomán kénytelenek
                  vagyunk hinni, akkor czélt ért. Nemde Ágnes Gyula iránt majdnem meghidegült; s ha
                  ő azon lények egyike volt volna, kik kielégítetteknek érzék magokat fényes,
                  ragyogó, külsőségek élveitől áradó életmóddal, oly életmóddal, mely bőségben nyújt
                  mindent, kivéve két szív egyetértése által előidézett érzelmi világot: akkor
                  bizonyára lemondva álmairól, külfénytől ragyogó látszatos boldogság környezhette
                  volna élte fogytáig.</p>
				<p>Mi tartotta fönn Ágnes keblében ama érzelmeket férje irányában már hosszú időtől
                  fogva?</p>
				<p>Nem a szerelem egyedül, hisz annak lehetetlen volt megmaradnia a maga tiszta
                  szeplőtelen valóságában, mindazok után, mire keserű tapasztalása tanította; hanem
                  azon benső erkölcsisége alapjára fektetett meggyőződés, hogy Gyula az, kit ő
                  férjének mond, kinek oltár előtt hűséget, örökké való szerelmet s odaadást vallott
                  és esküdött.</p>
				<p>Segítette még Ágnest s támogatta e veszélyteljes helyzetében ama meggyőződés, ama
                  hiedelem s remény is, hogy Gyula nem akarhat rosszat, midőn Ágnest hanyagolni
                  látszott s meg fog változni, ha átlátja majd, hogy viselete szerencsétlenné
                  teszi.</p>
				<p>Minderre megsemmisítő villámként csapott le most e levélke. Ágnes annyira haladott
                  volt már a gyanú s elkeseredés útján, hogy okoskodásai daczára is kénytelen volt
                  sugallatai nyomán hitelt adni e kegyetlen soroknak. - Miután hitt, természetes,
                  hogy tétlen nem maradhatott, s elhatározta elkövetni mindent, hogy bizonyosságot,
                  mennyire csak lehet csalhatatlant, szerezzen magának mindarról, mit most csak
                  sejtett.</p>
				<p>Ez elhatározásnak kétféle következménye lehetett csak. Vagy bebizonyosodik az, mit
                  most sejtett s akkor végképen lemond mindarról, mit remélt; vagy puszta rágalom
                  sül ki, s akkor megvallva Gyulának rögtöni megjelenésének okait, talán ezáltal
                  arra bírandja őt, hogy változó viseletével az ellenkezőről győzze meg nejét s
                  mindazokat, kik elég rosszak s merészek gyanusítani őt.</p>
				<p>Ágnes viselete különnemű s mégis mind egy végezet felé irányzó alapokra volt
                  fektetve tehát.</p>
				<p>Első ezek között muló szerelme. - Ez bizonyosság és kibontakozás után sóvárgott e
                  lebilincselt s ki nem elégítő szomorú viszonyokból.</p>
				<p>Másodiknak tekinthetjük ama szent hiedelem megsértését, melynélfogva ha szerelmet
                  nem is, de női állása megbecsülését követelhette volna.</p>
				<p>A harmadik, melyet eddigelé alig említettünk, jellemének ama lázadáshoz hasonló
                  fölgerjedése, miután hitte, hogy igazat mondanak ama sorok, nemcsak szerelme,
                  nemcsak feleségi jogai, de mi - ha mindezek elvesznek is - örökre fenmarad,
                  hiúsága van megsértve. Ezen öntudat pedig hatalmas emeltyű lőn, mert sok tettre
                  nemde legtöbbször megsértett hiúság vagy becsület szolgál főindokul?</p>
				<p>De kérdem azok után, miket Gyula részéről tapasztalt, maradhatott-e más hátra ezen
                  nem egészen tiszta, de mégis természetes indulatnál? Azt úgyis kénytelen volt
                  átlátni régóta, hogy Gyula már nem szeretője, hogy ő olyannak neje, ki szerető nem
                  akar többé lenni. Természetes, hogy fölgerjedett egész erejével, mikor ama
                  hitetlen még egyedüli kincsét, becsülését, női hiúságát el akarta rabolni.</p>
				<p>*</p>
				<p>Senkivel sem közlötte teendő útját, csak anyjával Mert, mint már naplója soraiból
                  is kivehettük, ez már egy idő óta megbarátkozott volt ama gondolattal, hogy Ágnes
                  férjét fölkeresve, igyekeznék más irányt adni viseletének.</p>
				<p>Félelmes habozás fogta el ama pillanatban, midőn indulni volt kénytelen.</p>
				<p>Még sohasem tőn utat magánosan; hogy pedig ily útra készüljön valaha vagy
                  kénytelen legyen megtenni azt, soha nem hitte vagy álmodta.</p>
				<p>S mégis csekélyeknek látszottak mindazon testi s lelki fáradalmak és szenvedések,
                  melyeket hasonló utazás idéz elő, ha eszébe juttatá a végczélt, melyet magának
                  kitűzött.</p>
				<p>Méginkább elkeseredett, midőn ugyanazon úton haladván, melyeket néhány hónappal
                  előbb férje társaságában tett, - kénytelen volt átlátni, mennyivel szomorítóbb
                  helyzete most, mennyivel elhagyottabb s reményvesztettebb, mint akkor.</p>
				<p>Kálmán képe e pillanatok alatt nem egyszer villant keresztül keblén, nem egyszer
                  mint valami talán még elérhető boldogság folyta körül álmait; de hogy mint
                  valóságos buzdító remény gyámolíthassa Ágnes ingadozó kedélyét, arra Kálmán még
                  nem volt eléggé hatalmas, sem Gyula eléggé letiprott.</p>
				<p>Fáradalmas útjának hatodnapján ért Gerőfalvára.</p>
				<p>Épen esteledni kezde, midőn e valaha annyira kedves és szeretett vidék határába
                  ért.</p>
				<p>Világosan s határozottan maga sem tudta mit akar tenni s mi módon kiván talán
                  leverő s borzasztó, de mindenekelőtt csalhatlan bizonyosságot szerezni. A sors,
                  úgy látszik, segíteni kivánt rajta, mert mielőtt az angolkert kapujához ért volna
                  hintaja, megállíttatá s leszálló inasához mintegy belösztöntől késztetve így
                  szólott:</p>
				<p>- Menjen a kastélyba s ne szóljon senkinek, csak az öreg Jánosnak. Tudja meg tőle,
                  otthon van-e a gróf; ha Gerőfalván van, tüstént jőjön vissza maga, ha nincs honn,
                  hozza magával Jánost.</p>
				<p>- Értem, nagyságos asszonyom.</p>
				<p>Az inas visszaérkeztét várva, mily szomorú gondolatok támadtak egymást felváltó
                  rémképek gyanánt Ágnes keblében?</p>
				<p>A kegyetlen tavaszi szél mindeneket magával sodró süvöltése százszorosan feléje
                  harsogta mindazt, mit lelke, szíve érzett e pillanatban.</p>
				<p>A gerőfalvi kastélytól rettegett; nem mert bátran közeledni ama helyhez, mely nem
                  rég még egyedüli boldogságát rejtette.</p>
				<p>Kémlelődni volt kénytelen ott, hol azelőtt dicsőségének tartotta szabadon
                  létezhetni.</p>
				<p>Szolgát kerestetett, mikor férje volt még.</p>
				<p>Ilynemű gondolatoktól áthatottan várta szívdobogva a feleletet. Alig mult el egy
                  örökkévalóságnak látszó negyedóra s visszaérkezék inasa János kiséretében.</p>
				<p>A hintó nyitott ablakához lépve az öreg szolga, így szólott:</p>
				<p>- Isten hozta a grófnét nálunk, csakhogy itt van megint egyszer közöttünk!</p>
				<p>- Köszönöm, János, minde szíves szavakat, de most másról kell szólanom veled.</p>
				<p>- Mit parancsol?</p>
				<p>- A gróf nincs honn, úgy-e?</p>
				<p>- Úgy van, - mondá János félelemtől reszkető hangon.</p>
				<p>- S hol van?</p>
				<p>- Azt bizonyossággal nem mondhatom, úgy hallom vadászni ment; már két napja, hogy
                  eltávozott s a készületekből itélve, holnap aligha visszaérkezendik.</p>
				<p>- Ülj a bakra s hajtass be, de a virágos kert rostélyzata előtt ki akarok
                  szállani.</p>
				<p>Néhány percz mulva Ágnes elhagyta a hintót és cselédjeit a kertudvarok egyikéhez
                  küldötte azon parancscsal, hogy semmit se vegyenek le a kocsiról s maradjanak ott
                  további rendeletig. Jánossal maga maradván, így szóla:</p>
				<p>- Fogass be egy kis könnyű hintóba s jőj velem.</p>
				<p>- De hová? ha nem sértem meg a grófnét e kérdésem által.</p>
				<p>- Ama vadászlakhoz, hol férjem most leginkább szeret mulatni.</p>
				<p>- Ott nem találjuk meg a grófot, azért jót mernék állani.</p>
				<p>Ezeket oly megilletődött hangon ejtette János, mintha tartóztatva Ágnest,
                  szeretett úrnőjét, bánattól akarná megkimélni. Ágnes nagyon is megértette, s
                  fájdalmai, sejtelmei kettőztetett erővel újultak meg keblében.</p>
				<p>- Akaratom másíthatlan, - ha nem követsz, magam indulok.</p>
				<p>- Isten mentsen, asszonyom, - a mit parancsol, azt teljesítendem, habár
                  örömtelenül is.</p>
				<p>Rövid idő mulva Ágnes Jánossal kis kocsira ülve, a sötétség és rossz út daczára
                  félóra alatt elértek azon vidékre, melynek legmagosabb dombján volt ama vadászlak.
                  János nélkül alig ért volna e helyre, mert az utat sem ő, sem kocsisa nem ismerték
                  annyira, hogy éj közepett biztosan haladhattak volna.</p>
				<p>Miután csak egy-két száz lépés választá még a hintót a féltett laktól,
                  leszállottak mindketten s gyalog indultak a hegynek fölfelé.</p>
				<p>Ágnes lábai ingadozni kezdének minél közelebb ért; kénytelen volt hű cselédje
                  karjára támaszkodva haladni a köves és meredek úton. Midőn meglátta a lak
                  gyertyavilágtól csillogó ablakit, megállapodék, nem bíra helyéből mozdulni,
                  annyira meg volt hatva.</p>
				<p>Átgondolta még egyszer azt, mit most cselekszik; érezte, mi fontos; hitte, hogy
                  talán hibás is, és már meg akart fordulni, elhagyandó e vidéket s Gerőfalvát, a
                  nélkül, hogy férjét csak lássa is.</p>
				<p>De alig támada ez akarat keblében, mennydörgésként végig harsogtak kedélyén a
                  szenvedés kínjai s azon borzasztó kétely, melybe dönték az utolsó események.</p>
				<p>Összeszedve minden, már úgyis régtől fogva hanyatló testi erejét, mintegy elnyomva
                  szíve minden érzeményeit, kezde újra ingadozva előrelépni.</p>
				<p>A domb csúcsán, sziklaormok s néhány százados tölgy és hársfa által környezve s
                  mintegy elrejtve látszott a vadászlak.</p>
				<p>Újabb, félig svájczi s félig olasz izlésben épült emeletes kis kastély, melynek
                  külsejét a körülfutó folyosó, a nagy, majdnem földig érő tágas ablakok s a
                  vakolatlan téglák sötét veres szine, csinosíták s eleven egészszé varázslák.</p>
				<p>Alsó része kétfelé volt osztva. A hegy oldalának néző rész a felügyelő lakását
                  képezte; az Ágnessel szemközt levő szárnyban voltak Gyula lakszobái, melyekben
                  mulatott a nagyobbszerű, napokig tartó vadászatok alatt. E szobák egyikéből
                  csigalépcső vezetett a felső, toronyalkatú, sokkal kisebb emeletbe, melynek
                  főalkatrészét nagy terem képzé. Ennek tölgyfaablakain s ajtói felett rendkívüli
                  nagyságú szarvasszarvak, kitömött medve- s rókafők látszottak; az egyszerűen
                  zöldszinű szőnyegekkel bevont falakon néhány régibb, a franczia vagy hollandus
                  iskolából eredő, vadászatokat ábrázoló olajfestmények csinosíták. A terem közepén
                  nagy gömbölyű asztal állott, - körülötte nyirfából különös ügyességgel készült
                  nagy, s veres bőrpárnák által kényelmesekké alkotott karszékek.</p>
				<p>E teremből tágas ajtó vezete az azt körülfutó oszlopos csarnokra. E szabad s
                  magosan fekvő pontról felséges kilátás nyilt az alattunk s körülöttünk látszó
                  dombos erdőségre, az előttünk fekvő, élénk szinezetű Gerőfalvára s az azontúl
                  terjedő jól megmívelt, falvakkal rakott lapályra.</p>
				<p>Mind e szép kelleme most alig látszott, a még ébredni nem készülő természet
                  megfosztá elevenségétől a tájt, az éj sötéte elrejte mindent a kiváncsi szemek
                  előtt. Mély csend uralkodott. Az éji madarak rekedt s félelmes krákogásai, a
                  távolból világító ablakok fényessége voltak egyedüli jelei a még itt létező
                  életnek, elevenségnek.</p>
				<p>Ágnes mintha mindenséget pillantotta volna meg, oly figyelemmel s félelmes
                  borzadálylyal tekintett az elevenen csillogó ablakokra, melyek magokhoz csalogatni
                  látszottak őt, hogy varázstükörként elébe tárva végzetét, iszonyú kínt áraszszanak
                  el élte útjain.</p>
			</div>
			<div type="chapter">
				<head>XXX. (Isten veled.)</head>
				<p>- Talán jó lesz előremennem, - mondá János, - hogy megtudjam bizonyossággal, itt
                  van-e a gróf.</p>
				<p>- Nem, - vága közbe Ágnes, - magam akarok meggyőződni ittlétéről. - Kérlek engedd,
                  hogy erősebben támaszkodjam karodra, mert alig bírok már járni.</p>
				<p>- Gondoltam, hogy nem teend jót ez éjjeli kocsikázás ily hosszú, fárasztó út
                  után.</p>
				<p>- S ki tudja, mennyit leendek majd még kénytelen utazni.</p>
				<p>- Csak, reménylem, ezentúl itt marad nagyságod nálunk.</p>
				<p>- Isten tudja!</p>
				<p>E szavak váltása alatt majdnem a házat körítő folyosóig értek észrevétetlenül. -
                  Az erős szél zúgása nem engedé, hogy a lábaik alatt töredező száraz falevelek
                  zöreje felköltse a házi ebeket.</p>
				<p>Most már itt volt az elhatározás nagy, de végpercze egyszersmind.</p>
				<p>Ágnes megállapodást parancsolva Jánosnak s karját eleresztve, összeszedte minden
                  még megmaradt erejét s maga ment a párkány alá.</p>
				<p>Lábai annyira inogtak, hogy alig bírta megtenni e néhány lépést. A folyosó alá
                  érve az oszlopok egyikébe fogódzott, összeroskadástól óvandó erőtelen testét.</p>
				<p>Az első két ablakon benézett s aligha látott valamit, mi kellemetlenül hatott
                  reája, mert mintegy erősbülve haladott tovább, megvizsgálandó a kisebb szoba
                  kivilágított ablakait.</p>
				<p>Ez előtt megállapodva egy ideig, úgy látszott, mintha ki nem vehette volna azt, mi
                  az üvegtáblák mögött történik.</p>
				<p>Egyszerre azonban borzasztó kifejezés hatotta meg képe vonásait, borzadályt és
                  undort, megvetést és kétségbeesést látszottak kifejezni. Ez indulatok alig
                  székelének pillanatnyira arczán s balkezével szívéhez kapott, mintha nagyszerű
                  fájdalom gyötörné; alig ért azonban keze szívéhez, szédelegve összeroskadott.</p>
				<p>János figyelemmel kisérte Ágnes minden egyes mozdulatát; látta mint szédeleg s
                  mint roskad össze.</p>
				<p>Azonnal ott termett s nagy erőlködéssel bár, de mégis fölemelte Ágnes lelketlennek
                  látszó testét s a kövecses útoni elsikamlástól s attól tartva, hogy a házban levők
                  ez által fölébresztetvén, követni találják őt, a szerencséjére nem távol levő
                  hintóba vitte nagy nehezen.</p>
				<p>A hintó ülésére fektette Ágnest, meghüléstől óvandó, betakarta őt köpönyegek s
                  pokróczokkal s a kocsisnak megparancsolá, hajtson Gerőfalva felé.</p>
				<p>A kocsi mozgása, s kiérvén a sűrű erdőségből, a szél nagyobb ereje jótékonyan
                  hatottak Ágnesre, mennyiben lassankint föléledni kezde. János a kocsiban térdelt s
                  fogta úrnője hideg kezeit s azokat szorgalmas dörgölés által igyekezvén némileg
                  melegítni, kimondhatlan öröm ömlött el arczán, mikor újból fölnyitá Ágnes fáradt
                  tüzű szemeit.</p>
				<p>- Hol vagyok? mi történik velem? - kérdé alig érthető halk hangon.</p>
				<p>- Az öreg Jánossal van a grófné, ama szerencsétlen vadászlakban voltunk s ott lett
                  rosszul.</p>
				<p>- Úgy van, a vadászlaknál voltunk s a mit ott láttam, a mik ott történtek, okozták
                  ájulásomat. Oh istenem! miért kelle mindezt tapasztalnom, miért nem vette el a
                  mindenható inkább életemet.</p>
				<p>- Hogy mondhatja ezt a grófné, legyen türelemmel s meglássa boldog lesz még; mind
                  meg fog ez változni s ismét egyetértve oly szerencsések lehetnek nagyságtok, mint
                  a régi szép időben.</p>
				<p>- Jó öreg, köszönöm szíves kivánatidat, de az nem lehet s ne is legyen többé, mert
                  élveznem úgy sem lehetne már azon boldogságot a maga tiszta valóságában, mely
                  egyedül föltételezé két lény szerencséjét. Másodszor pedig nem bírnám kiállani
                  mind e kegyetlen kínokat.</p>
				<p>Ágnes e szavakat szakadozva, mintegy önmagához intézte, - maga elébe tekinte
                  fáradt s bizonytalan tekintetű szemeivel, s mire sem figyelt, mi körülötte
                  történt; - a bánat lelkileg s testileg kifárasztotta e nemrég még teljes
                  életerejében virágzó lényt.</p>
				<p>Testünk közönségesen többet bír, mint lelkünk, és ha nem is egyszerre, de
                  lassankint s csak annál inkább, sokszor örökre, elveszti erejét.</p>
				<p>Végre a kastélyba értek.</p>
				<p>Alig szállott ki Ágnes a kocsiból, alig pillantá meg a sötétben feléje mogorván
                  tekintő falakat s mindazt, mi keblében a legédesebb s kedvesebb emlékezeteket
                  költé fel, fájdalma egész erejével kitört.</p>
				<p>Nem akart szobáiba menni, nem akarta, hogy fájdalmának tanúi legyenek ama ártatlan
                  szebb életet látott falak, nem akarta még inkább feldúlni keblét, viszontlátni
                  azokat, melyektől e pillanatban örökre készül elbúcsúzni.</p>
				<p>Az első szobák egyikébe ment János kiséretében.</p>
				<p>- Menj s hozz tollat s papirt, levelet akarok írni; - cselédeimnek pedig mondd
                  meg, hogy készüljenek, mert rövid idő mulva indulunk.</p>
				<p>- Tüstént, asszonyom; de engedje meg, hogy kis tüzet csináljak a kandallóban, mert
                  itt hűvös van s a grófné úgyis rosszul érezvén magát, megfázhatnék.</p>
				<p>- Nem bánom.</p>
				<p>Néhány percz mulva élénk tűz lobogott a tágas kandallóban, Ágnes fáradtan ült a
                  melegítő lángok elé.</p>
				<p>Alig lett csend körülötte, alig juta újra világos öntudatához mindannak, mit
                  tapasztalt, fájdalma kitört azon teljhatalmú erővel, mely engedve hosszas
                  visszahatásnak, végre kettőztetett erővel kénytelen utat törni magának.</p>
				<p>Sokáig sírt, mint nő, ki e perczben mindenét elveszté, kinek alig marad meg
                  multja, most még azt is csalékony jelenetnek tartja; - nincs jövője, mert
                  lelkülete törvényt szab elébe, melynélfogva el kell búcsúznia örökre attól, ki
                  porba tapodta legszentebb hitét, érzeményeit.</p>
				<p>Nincs semmi, mi fájdalmunkat legalább pillanatnyira annyira könnyítse, mint a
                  szívből fakadó könyzápor.</p>
				<p>Mintha minden egyes csepp egy-egy szívünkbe döfött tőrtől szabadítna meg; - mintha
                  e cseppek árjain távoznék mindazon bú s bánat, mely szikla gyanánt nehézkedett
                  egész valónkra.</p>
				<p>Ágnesre is szelidítőleg hatott könyeinek áradása s a tűz jótékony melege.</p>
				<p>Egy ideig csendeden maradt s a nyalogató lángokba meresztve szép nagy szemeit,
                  elmélázott, mintha kérdezni akarná e hatalmas elemtől, mitévő legyen, mihez
                  fogjon?</p>
				<p>Néhány percz mulva íróasztalához ült s a következőket írta férjének:</p>
				<p>«Nem akarlak untatni ama határtalan fájdalmak leírásával, melyeknek te voltál s
                  vagy most is okozója - két borzasztóan hosszú év óta.</p>
				<p>Nem akarom elmondani mindama csekélyeknek látszó s mégis nagyon sokat mondó
                  vétségeidet, melyek által lassankint kegyetlenül aláástad boldogságomat;
                  megmutatván mintegy akarattal, hogy többé nemcsak hogy nem szeretsz, de már
                  alkalmatlannak tartod az én szerelmemet is.</p>
				<p>Gyula! mivel érdemlettem én meg e bánásmódot! Hogy eléggé sokáig s csendesen
                  tűrtem s hogy tudtommal legalább eddigelé semminemű, irányodban elkövetett hiba
                  nem nyomja lelkiismeretemet, azt hiszem s igaznak vallom.</p>
				<p>Öntudatomnak e tisztasága azon egyedüli balzsam, mely kegyetlen fájdalmaim okozta
                  szenvedésimet csillapítni képes némileg.</p>
				<p>Néhány órával ezelőtt értem Gerőfalvára. Miután számtalan kérelmeim nem bírtak
                  arra, hogy Pestre kövess, látni akartalak; ezt parancsolta szerelmem,
                  kötelességem, nyugalmam.</p>
				<p>Nem találtalak honn s utánad indultam vadászlakodba.</p>
				<p>Kevés perczczel ezelőtt e lak egyik ablaka előtt állottam s látva, mi történik
                  annak belsejében, elborzadva összeroskadtam.</p>
				<p>E pillanatban búcsút veszek örökre tőled s Gerőfalvától, - férjem vagy talán még a
                  világ, de én előttem s a felettünk uralgó Isten előtt megszüntél az lenni.</p>
				<p>Midőn végbúcsút intézek hozzád, hozzád, kiről azt véltem boldogságom alapítója
                  leendesz! hozzád, ki egyedüli okozója vagy jelen határtalan fájdalmimnak! vedd
                  egyszersmind ama vallomást, hogy soha senki ez életben - erről szentül meg vagyok
                  győződve - nem szeretett s nem fog többé úgy szeretni, mint én szerettelek!</p>
				<p>És csalódtam! - mindenségemet ingatag zátonyra építém.</p>
				<p>Utolsó kérésem, hogy ne kövess; hagyj magamra mindaddig, míg más körülmények nem
                  kényszerítnek arra, hogy még egyszer viszontlássuk egymást!</p>
				<p>Isten veled!</p>
				<p>Gerőfalván éjfélután 3 órakor.</p>
				<p>1853 márcziusban.</p>
				<p>Ágnes.»</p>
				<p>*</p>
				<p>E levél írása után kissé lecsillapult, mintha nehezen teljesíthető kötelességét
                  végezte volna, úgy tekintett maga körül, járt fel s alá s ült végre a karszékek
                  egyikébe.</p>
				<p>Idegen volt e pillanattól fogva e várkastélyban; úgy érezte, nem lehete többé
                  honos e falak között, mintha máshol várakoznék reá valamely barátságos hajlék
                  befogadandó az utast.</p>
				<p>S e hajlék, hol létezett? sehol egész világon, e pillanatban legalább; Ágnes
                  hasonlított a kivándorlóhoz, ki önmagát kénytelen tenni hontalanná, siratja a
                  jelen elvesztét s mégsem bír egy szép jövő képével.</p>
				<p>Kis idő mulva behivatá Jánost.</p>
				<p>- Akar-e követni engem János gazda?</p>
				<p>Az öreg örömtől sugárzó arczczal hallgatá Ágnes szavait s így felele:</p>
				<p>- A legnagyobb örömmel; jót állok érte, hogy hívebb cselédje sohasem leend a
                  grófnénak.</p>
				<p>- Itt van ez a néhány forint, oszd el itt maradó szolgáim között - gondoskodva
                  lesz mindegyikről. Tüstént indulunk.</p>
				<p>*</p>
				<p>Épen pitymallani kezde, midőn az angolkerten keresztül kiért az országútra Ágnes
                  utazóhintaja.</p>
				<p>Leeresztve az üvegtáblát, még egyszer megnézte a tekintélyes s festőileg szép
                  Gerőfalvát s alig érthető hangon, könnyes szemekkel rebegé: Isten veled!</p>
			</div>
			<div type="chapter">
				<head>XXXI. (Gerőfalván.)</head>
				<p>Két nap mulva a szomorú éj után, mely alatt örökre elbúcsúzott Ágnes Gerőfalvától
                  s annak lakóitól, visszaérkezék Gyula.</p>
				<p>Mitsem tudott a történtekről; János Ágnessel elutazván, a többi cseléd közül
                  egyiknek sem volt bátorsága fölkeresni urokat a szomorú üzenettel.</p>
				<p>Nem is tudták bizonyosan hol szokott ő mulatni, mert a mennyire csak kivihető
                  volt, titok leplezte Gyula életmódját.</p>
				<p>A mint azonban a háziúr megérkezett, a kastélynak úgyszólván minden egyes lakosa
                  tudta mi történt; ha nem körülményesen is, de részint pletyka, részint gyanítások
                  nyomán keletkezett az egész történet talán nem is egészen hű rajza.</p>
				<p>Gyula jó kedvűen, egyik legkedvesebb nótáját fütyörészve szállott le lováról és
                  csudálkozott, hogy a bevett szokás ellenére nem János gazda fogadja őt, kit, bár a
                  dévai háznak volt régi hű cseléde s Ágnessel jött Gerőfalvára, nagyon
                  megkedvelt.</p>
				<p>- Hol van János? - kérdi a háziúr az érkező inasok egyikét.</p>
				<p>- Elutazott a grófnéval, - hangzott a felelet.</p>
				<p>- Kivel?</p>
				<p>- Ágnes grófnéval, uram.</p>
				<p>- Az én nőmmel?</p>
				<p>- Úgy van.</p>
				<p>- Vagy nektek ment el eszetek, vagy én nem hallok jól; hisz a grófné nem is volt
                  itt - monda Gyula csodálkozás s aggodalomtól áthatott hangon s
                  arczkifejezéssel.</p>
				<p>- A grófné tegnapelőtt este megérkezett volt s néhány órai ittmulatás után ismét
                  távozott, hova? azt nem tudjuk; csak e levelet hagyta itt gróf úr számára.</p>
				<p>Gyula átvéve a levelet s érezve, hogy valami rendkívülinek kelle történnie, -
                  nehogy a cselédség tanúja legyen felindulásának, szobájába ment, hogy olvassa a
                  váratlan sorokat s tudja meg, mik történtek távolléte alatt.</p>
				<p>Végigmenve a hosszú folyosón, különös gondolatok villantak meg agyában. Hihetlen,
                  s mégis úgy van. Első, mi villámként sújtotta őt, mi bosszúra gerjesztette vére
                  keringését, e gondolat volt: Hátha Ágnes mást szeret s hűtlenül elhagyott. Gyula
                  képes volt így gondolkodni, ő kinek viselete, régtől fogva feljogosította volna
                  nejét hasonló cselekedetre, ő, kit e gondolatra nem szerelme, de egyedül hiúsága
                  vezérlett!</p>
				<p>Szobájába érvén, mohón felbontotta a levelet s a sorok olvasása alatt nyugodtnak
                  látszott, - néha-néha fájdalomtól áthatott mosoly vagy csodálkozás mutatkozott
                  ugyan arczán, de indulata nem tört ki.</p>
				<p>A sorok olvasása után egy ideig fel- s alá járt, mintha nem tudná felfogni,
                  elméjében rendszeresítni mindazt, mi történt.</p>
				<p>Lépése mindinkább élénkebb lett, míg végre így kezde szólani:</p>
				<p>- Borzasztó! mindent tud! - látta hűtlenségem csalhatlan bizonyítékát.</p>
				<p>De hogy juthatott e gondolatra itt fölkeresni engemet? mi gyanú vihette lépteit a
                  vadászlak felé?</p>
				<p>Megrántván indulatosan a csengőt, a belépő inastól kérdé:</p>
				<p>- Kivel szólott a grófné, mikor ideérkezett?</p>
				<p>- Senkivel, Jánost kivéve, s azonnal befogatott; az öreg nem akará engedni, hogy
                  éj közepett a vadászlak felé induljon a grófné, de magánosan akarván elindulni,
                  kénytelen volt engedni és elkisérni őt.</p>
				<p>- Jól van, mehetsz. - Tehát nem itt támadt gyanuja - folytatá Gyula - már megvolt
                  az mikor elindult, sőt merném állítani, egyedül e gyanú indította őt el. Kém,
                  biztos kém vette körül, ki bosszút akarván állani rajtam, megsúgta vétkeimet
                  Ágnesnek.</p>
				<p>Most sajnálom mindazt, mit tettem. Nemde, utolsó sorai arra látszanak czélozni,
                  mintha el akarna válni: ebből sok beszéd, nagy lárma, szóval feltünő esemény
                  leend; - a henyélők serege, isten tudja, miként fogja ezt magyarázni. Házi
                  körömnek vége, mert Ágnes szerelmét - érzem - örökre elvesztem.</p>
				<p>Talán legjobb volna, ha tüstént utána indulnék, s miután úgyis tud mindent,
                  bocsánatot esdekelve, megnyerhetném még szívét. De nem, ez nem lehet, ismerem
                  erőteljes jellemét. A mily erővel s odaadással szeretett ezelőtt, épen oly
                  indulatossággal fog gyűlölni ezentúl.</p>
				<p>Istenem! mi könnyelműen pazaroltam el ama páratlan kincset, melylyel megáldott a
                  mindenható.</p>
				<p>E szavakból kitűnik, hogy Gyulának nem annyira fájt az, hogy Ágnes szerelmét
                  örökre elveszté, hanem inkább restelte ama feltünő eseményt, sok beszédet, mire ez
                  alkalmat nyujtand. Sajnálta, hogy életmódjában zavartatik, s csak miután mindez
                  keresztül járta elméjét, kezde szíve felszólalni, átlátva, mi gyönyört vesztett
                  Ágnesben.</p>
				<p>Többnyire azt óhajtjuk, mi valóban nem boldogít, mi pillanatra szeszélyeinket
                  kielégíti, s azt siratjuk s nélkülözzük legkevésbé, mi egyedül bírhatta volt
                  megalapítni szerencsénket. Mitsem cselekesznek az emberek kevesebb öntudattal,
                  mitsem gondolnak meg kevésbé, mint ama tetteiket, melyek által kivánságaik
                  teljesedésbe mehetnek, alkalmatlanságaik elháríttatnak.</p>
				<p>Alig járt fel s alá a nagy teremben Gyula egy ideig, alig kezdének tisztulni
                  némileg eszméi, érzelmei, s a rossznak angyalaként megérkezék Béla.</p>
				<p>Öröm hatotta meg Gyulát, midőn Béla hintaját megpillantá, hitte, hogy talán
                  segíthetend rajta, legkisebb gyanút sem táplálván az iránt, kit legjobb barátjának
                  tartott.</p>
				<p>- Mi történt? - kérdé a belépő újonnan érkezett. - A cselédek egyike azt mondja
                  nekem, hogy Ágnes itt volt, de ez hihetetlennek tetszett első pillanattól
                  fogva.</p>
				<p>- Magam is úgy vélekedtem, de most már átlátom, hogy csakugyan itt volt, - ím
                  levele, olvasd!</p>
				<p>Örkényi figyelemmel olvasta végig az iratot, átgondolni, megfontolni látszott
                  minden egyes pontot, csodálkozást szinlelt s hosszas mélázás után Gyulához
                  fordulva mondá:</p>
				<p>- Mit mondottam, mikor viszonyod kezdődött az erdei rózsával? Ugyane helyen, e
                  teremben voltunk akkor együtt s te könnyelműen tréfának ismered aggodalmimat, s ha
                  jól emlékszem: szigorú erkölcsbirónak nevezél.</p>
				<p>- Igaz, hogy figyelmeztettél, de már akkor késő volt; másrészről pedig mégis te
                  voltál az, ki engem - talán akaratod ellenére - mindinkább belesodortál ama rossz
                  irányú útba, melyen járva szerencsétlenné tettem Ágnest.</p>
				<p>- Engedj meg, magad voltál, ki örökké panaszkodva, szinte örömmel kivántad, ha
                  kisegíteni akart rajtad az által, hogy jóváhagyja házas életrőli eszméidet; de
                  hogy ennyire nem kivántam juttatni a dolgot, azt nyiltan bizonyítják szavaim,
                  melyeket az imént magad is igazaknak ismertél el.</p>
				<p>- Ki vétkesnek érzi magát, sokszor az által akar könnyíteni állapotján, hogy
                  másokban keresi önhibái okát. Mert késő a multakról gondolkodni s vitatkozni, a
                  jövőt kell tartanunk szemeink előtt. Mit tartasz a levélről?</p>
				<p>- Véleményem röviden ebben összpontosul: Ágnes hosszas hanyagolásid miatt sokat
                  szenvedett, többet mint hittük, kénytelen volt végre átlátni, hogy többé nem
                  szereted, úgy legalább, mint ő azt megszokta s kivánta. Gyanu fészkelődött
                  szivébe, s mint ilyenkor történni szokott, legtitkosabb sejtelmet követve, a
                  féltékenység kínjai által felkorbácsoltan, tudni akarta bizonyossággal, mi
                  történik körülötted, benned. Miután ő, úgy látszik, nagyon is csalhatlan
                  bizonyosságot szerzett magának viseleted minőségéről, most megutált s örökre
                  elhagyott. Segíteni a dolgon nem hiszem, hogy másképen lehessen, mint ha tenmagad
                  utoléred s reá bírod, hogy bocsássa meg vétkedet. Egyébiránt kész pajtásod vagyok,
                  parancsolj velem akármire nézve, szívesen teljesítendem akaratodat, kivált miután
                  szivemből sajnálom, hogy mindez így történt. Ágnesre nézve csalatkoztunk; ő nem
                  azon nők egyike, kik a nagy világ módjára fogalmazzák a házas életet, - ő szívet,
                  melegen érző szívet s abból eredő s az által irányult életmódot követel.</p>
				<p>- Tán ki fogsz nevetni s nem hiended mit mondok; de biztosítlak szavaim
                  igazságáról. Én, ki annyi különnemű veszedelemnek néztem már szemébe életem
                  változékony forgalma alatt nyugodt vérlejtéssel, borzadok Ágnestől. Félek tőle,
                  mint ama felettünk szigorú itéletet hozandó mindenható törvényszéktől; nincs
                  bennem annyi bátorság, hogy feléje menve kinyerjem bocsánatát vagy kiérdemeljem
                  végmegvetését.</p>
				<p>- Ez természetes. Vannak pillanatok, midőn lelkiismeretünk egész erejével fölébred
                  s megváltoztatva kedélyünk állapotját, nézetinknek egyszerre egészen más irányt
                  ad. Ki hitte volna, hogy te, hideg megfontoló, visszaijedj, megborzadj oly nőtől,
                  ki irányában öntudatlanul vétkeztél évek óta?</p>
				<p>- Igaz, hogy sokszor és sokat vétkeztem, elhanyagolván Ágnest és nem engedvén
                  szeszélyeknek látszó kivánatinak; - de sohasem mertem volna hinni, hogy mindennek
                  ez leend vége; - nem gondoltam, hogy e nőnek ily erőteljes jelleme s ily elszánt
                  tettereje legyen.</p>
				<p>- Sok asszony szeszélyesnek, könnyelműnek látszik, mintha hamar fölül bírna
                  emelkedni mindazokon, melyek mélyen sérteni látszanak valóját, - de csalódjék meg
                  csak szerelmében vagy sértsük meg hiúságát, bizonyosak lehetünk, hogy lelki s
                  tetterőre nézve túltesz minden férfin, mert e végső nagyszerű pillanatokban
                  kevesebbet gondolnak a világ itéletével, többet önnyugalmokkal, mint mi.</p>
				<p>- Barátom, meggondoltam a dolgot s nem hiszem, hogy mást vagy jobbat lehessen
                  tenni, mint ha te fölkeresnéd Ágnest. Egy harmadik ily esetekben nyiltabban,
                  szabadabban szólhat, - talán reá birhatod, hogy velem találkozva, megvallhassam
                  hibáimat s remélve, hogy megbocsátand, feledendi a multat s egy szebb jövőnek
                  nézhet elébe.</p>
				<p>- Ez nem volna ugyan rossz, de figyelmeztetlek, hogy nem volna tanácsos most
                  tüstént tenned ezt. Alig vagy képes belegondolni magadat Ágnes állásába; ő e
                  pillanatban annyira eltiprottnak érzi minden hitét s fellengősebb érzelmeit, hogy
                  nem volna hajlandó legkisebb engedményre is. Várjunk, az idő talán ez ügyben is,
                  mint számtalanszor az életben, orvosként fog föllépni, későbben nem fogja oly
                  kiáltó szinekben látni helyzetét; nem lesz már meg keblében az utolsó benyomás
                  nagyszerű hatása; elhagyottság fájdalommal veendi körül, szóval engedni fog talán
                  oly dologban, melyet e pillanatban meggondolatlanul kereken megtagadna. Pedig
                  nincs veszedelmesebb ily ügyekben, mint tévesztett eljárás; ez gátat vet minden
                  jövendő sikernek.</p>
				<p>- Ha úgy gondolod, nem bánom, halaszszuk kissé ez elhatározó lépést, ámbár szörnyű
                  nyugtalan vagyok, alig várom, hogy a dolgot tisztába hozzam; ez nem maradhat
                  így.</p>
				<p>Kis mélázás után Gyula újra mondá:</p>
				<p>- Mégis jobb volna talán, ha tüstént elindulnánk.</p>
				<p>- A mint neked tetszik.</p>
				<p>E szavak után sokáig egymás mellett ült a két barát szótlanul. Béla izgatott
                  kebellel várta, mi fog történni. Alattomos viselete most látszott gyümölcsözni
                  először, - ha ő, mehetend követként Ágneshez a hűtelen férj ügyének védelmére, -
                  bizonyos, hogy megbukik.</p>
				<p>Gyula határozatlan volt, mint minden ember, kit nem szíve vezényel egyedül. - Oly
                  állásba jutott, melyre eddigelé az életben alig gondolt. Nem hitte, hogy ez
                  lehetséges, mert nem ismerte amaz indulatokat, melyeket hatalmas szerelem,
                  csalódás, s ennek utóhangjai teremtenek.</p>
				<p>Hosszas hallgatás után újra fölvették a régi eszmét, mi oknál fogva, könnyen
                  gondolható. Azt határozták, hogy most még időzve, Béla megyen majd Ágneshez, őt,
                  ha lehet, békére hajlandóvá tenni.</p>
				<p>Szegény Ágnes! mily kezek közé jutott ügyed!</p>
				<p>*</p>
				<p>Harmadnap Béla hazaérkezve ezeket jegyzé naplójához:</p>
				<p> «Romkastélyomban, márcz. 14.</p>
				<p>A mit vártam, az csakugyan megtörtént.</p>
				<p>Ágnes néhány névtelen soraim következtében, melyeket ügyesen irányoztam Bécsből,
                  egy pajtásom segítségével Pestre, Gerőfalvára érkezett néhány nap előtt.</p>
				<p>Tudtam, hogy nem fog nyugodni mindaddig, míg bizonyosság által, legyen az bármi
                  szomorú, nem csillapuland fölhevült kedélye. Az emberek annyira kedvelik a
                  rosszat, hogy azt hamarabb igyekeznek fölkeresni, mint a jót.</p>
				<p>Gyulát nem találván honn, a vadászlakban kereste fel őt s ott egy le nem bocsátott
                  függöny s a szerfelett fényes világítás fölfedezte előtte e lak minden titkát.</p>
				<p>Ágnes Gerőfalvára visszatérvén, levél által búcsúzott férjétől örökre, s tüstént
                  visszautazott. Hová? azt nem tudom, - de nem is lényeges ez ügyben, - fájdalma s
                  Gyula iránti utálata utoléri akárhol széles e világon.</p>
				<p>Gyulát az egész dolog igen megzavarta; ő nem annyira Ágnes szerelme miatt látszik
                  bánkódni; azt régóta nem bírta már megbecsülni; de fáj elfásult lelkének
                  hiúságának megsértése, életmódjának felbomlása s ama temérdek beszéd s különféle
                  magyarázat, melyekre alkalmat nyujtand e kis regény.</p>
				<p>Ő, ki mindig kerülni kivánta a regényest, most regényhőssé lesz, pedig
                  milyenné!</p>
				<p>Engem reá bírt, megvallom, könnyen engedtem, hogy érjem utól Ágnest, s a mennyire
                  lehetséges, alkudjak ki békét, habár csak a legáltalánosabb alapokra fektetett
                  fegyverszünetet is.</p>
				<p>A sors kedvez terveimnek.</p>
				<p>Vérző szívem, még kis türelem s elérkezett a bosszú órája.</p>
				<p>Ugyan hol lehet, vagy inkább, hogyan lehet most R...? Viselete irányomban megtette
                  hatását, elnémult bennem a jónak szózata.</p>
				<p>Szinte sajnálom, hogy épen szegény Gyula, ki nekem mit sem vétett, esik terveim
                  áldozatául.»</p>
				<p>*</p>
				<p>Míg Béla ezeket írja, addig Gerőfalvára üzenet ment a vadászlakból: várják a
                  grófot, - sok vad mutatkozik, érdemes vadászat rendezésére.</p>
				<p>Gyula mit sem akart tudni s hallani, sem vadról, sem vadászatról, sem a regényes
                  lakról.</p>
				<p>Megparancsolá, hogy semminemű üzenet ne küldessék mindaddig, míg maga nem fogja
                  kérdeztetni a felügyelőtől, érdemes-e vadászni?</p>
			</div>
			<div type="chapter">
				<head>XXXII. (A vasút közelében.)</head>
				<p>A Pestről Szolnokra vezető vasútvonal mentében, alig egy negyedóra járásnyira a
                  főállomások egyikétől, csinos falusi lak létezik.</p>
				<p>A nem igen nagy területű, de csinosan ültetett angolkertnek középpontját foglalja
                  el e kellemes olasz ízlésben épült nyári tanya. A sűrű akáczerdő hűsében forró
                  meleg s a szélvészek dühöngéseitől védve tündöklik fehérre meszelt oszlopaival.
                  Zöld ajtai s ablakai, a remény e szinével csalogatják magokhoz az arra menőket,
                  akaratlanul e gondolatot élesztve mindegyik keblében:</p>
				<p>‘Itt boldog emberek laknak.’</p>
				<p>E kis lak négyszöget képez; a felső emeletben tágas, világos lakszobák vannak, a
                  földszinti szárnyban könyvtár, nappali s étterem.</p>
				<p>A nappali teremből tágas ajtó nyilik oszlopos folyosóra, s erről néhány lépcsőn a
                  csinosan s tisztán tartott kertbe juthatni.</p>
				<p>Kellemes képet alkot az előttünk elterülő pázsit tarka virágcsoportival, a
                  távolban látszó fák zöldje s a fehér homokkal kihordott utak kigyó-kanyarodási. E
                  tájképet tőlünk jobbra látszó tó síma víztükre élénkíti, melynek partjain néhány
                  daru, habjain hattyuk andalognak s lejtenek végig gondtalanul.</p>
				<p>A kertet kerítő több ezer holdnyi pusztai birtok rendszeres gazdasággá van
                  átalakítva birtokosa tevékenysége által. E szép majorok, nagyszerű ültetvények s
                  ösvények, árkok, az utakat körítő fasorok feledtetik velünk az itt egykor látszott
                  homokos lapályt, a míveltség s ipar jelképe gyanánt pedig kellemesen hatnak az
                  ujonnan érkezőre.</p>
				<p>Az angolkertből kiérve, homok lágy gyepes utakon, fák hűsében juthatunk egy
                  gazdasági épülettől a másikhoz, ezeket elhagyva, kevés idő mulva az indóházhoz,
                  két rövid óra alatt Pestre, s onnan - ha úgy tetszik, szélsebességgel a világ
                  bármely pontjára.</p>
				<p>E szépen rendezett gazdaság és csinos nyári lak birtokosa G... gróf, kinek neje
                  legjobb, mondhatnók egyetlen barátnője Ágnesnek.</p>
				<p>Mint tudjuk, G... grófné már több év óta háborítlan házassági boldogságot élvez
                  páratlan jóságú férjével.</p>
				<p>G... gróf egyike azon férfiaknak, kik úgy fogják fel az életet, mint az bírja
                  felfogni egyedül, kinek helyén van szíve.</p>
				<p>Teljhatalommal tud szeretni, képes áldozni szerelmének, de nem tévesztve szem elől
                  az ész törvényeit.</p>
				<p>Nejének és családjának él úgyszólván kizárólag, mind a mellett marad elég ideje,
                  hogy kellemetes olvasmány által bővítve ismereteit, frissítve elméjét,
                  szorgalommal és örömmel járhat gazdasága után, biztosítva, és ha lehet, gyarapítva
                  gyermekei jövendőbeli jólétét.</p>
				<p>*</p>
				<p>Egy meleg májusi nap délutáni óráiban társaságot látunk egybegyülve az oszlopos
                  tornáczon.</p>
				<p>Úgy látszik, kiültek, élvezendők a kikelet hasonlíthatlanul legszebb évszakát, a
                  természet erőteljes újulását, a bársonyos elevenzöld falevelek kellemdús
                  szinezetét, a szabad levegő régóta nélkülözött s épen ezért kétszeresen jótékony
                  hatását.</p>
				<p>Az asztal körül G... foglalt helyet, térdeire támasztott kezekkel nézte, mint
                  játszanak gyermekei a kert fövényes területén, mint szórnak törökbuzamagot maguk
                  elébe, mint örvendenek, ha félelmes léptekkel közelednek szép tarka galambjaik,
                  felcsipkedvén az aranysárga eledelt.</p>
				<p>G... mellett neje ült, szorgalmatosan hímzett és csak futólagosan pillantott,
                  boldogságtól túláradó arczkifejezéssel majd férjére, majd gyermekeire.</p>
				<p>De nemcsak férjét s gyermekeit nézte G... grófné, hanem mintegy lopva nem egyszer
                  tekintett egy mellette ülő nőre; s valahányszor szemei ez alakkal találkoztak,
                  képe vonásai mindannyiszor szomorúvá változtak.</p>
				<p>S miért? mert férje s gyermekei a boldogságot, - Ágnes pedig a bú s bánatot
                  képviselte.</p>
				<p>Úgy van, Ágnes volt e halovány nő. Eljött, hogy pihenjen fájdalmai után,
                  gyógyuljon mások boldogsága látásán.</p>
				<p>Ágnes elhagyván Gerőfalvát, alig bírt még annyi erővel, hogy e falusi lakot
                  elérje. Teste s lelke ki volt merülve, csak szíve élt még.</p>
				<p>Ágnes szíve az utolsó hetekben ama nagyszerű válságon ment keresztül, mely vagy
                  életet, vagy halált hoz. - Roppant erőfeszítésébe került ugyan, hogy mintegy
                  akaratlanul semmisítse meg megmaradt képzelődéseit és szakítsa szét a még csak
                  gyönge szálakat, melyek Gyulához fűzék.</p>
				<p>De megtéve e nagyszerű lépést, letépte a fátyolt a bálvány képéről, látta a tiszta
                  valóságot s kihalt szerelme örökre férje iránt.</p>
				<p>Szerelem az élet; ki szeretni nem tud, megszünt élni.</p>
				<p>Ágnes élt még, mert szeretett.</p>
				<p>Ugyanazon pillanatban, melyben porba hullott Gyula, a képzelődések végszálain
                  függő képe s emlékezete, ugyanekkor lőn nagygyá Kálmán iránti szerelme.</p>
				<p>Hiszen régóta megvolt már annak csirája szívében, csak Ágnes lelke erejének
                  megfeszítése nem engedé, hogy virággá fakadjon.</p>
				<p>Megmondotta férjének, hogy nem neje többé, nemcsak, mert elhagyottnak s
                  megalázottnak érezte magát az által, kit férjének czímezett volt, de mert viselete
                  által függetlenné téve, szabad menetet engede szíve érzeményeinek Kálmán
                  irányában.</p>
				<p>Mielőtt Gerőfalvára indult, a vészt hirdető sorok elolvasása után, e szerelmét
                  támadásában már örökre meg lehetett volna semmisíteni.</p>
				<p>S ki tehette volna ezt? Egyedül Gyula.</p>
				<p>Ágnes érezte ezt, naplója nem egy szava teszi e legtitkosabb szívrejtekből fakadó
                  vallást.</p>
				<p>Miután Gerőfalvára ért, nem volt többé hatalom, sem erő, mely ki bírta volna
                  oltani, sőt csak csillapítani is e régóta gyuladozó s nagy erőltetéssel elnyomott
                  lángokat, melyek hosszas nyüg után kettős erővel borítanak el mindent.</p>
				<p>Szíve élt még.</p>
				<p>De épen ez élet hervasztá még inkább a test s lélek megmaradt parányi erejét. A
                  kiállott fájdalmakat új szenvedések ölék el, melyek következtében Ágnes
                  idegrendszere beteggé lőn.</p>
				<p>Alig ért G... grófnéhoz s azonnal lesujtotta betegsége. Másodnap már egész
                  erejével kitört agyvelőgyuladása.</p>
				<p>Egész héten át élet és halál, remény és bú válták fel egymást; láza alatt
                  borzalommal említé Gyula, lelkesedéssel s mindent elragadó hévvel Kálmán
                  nevét.</p>
				<p>G... grófné így jutott ama titok birtokába, melyet eddig senkivel sem közölt
                  szegény Ágnes.</p>
				<p>Tizedik nap kezde javulni kissé s nemsokára örömünnep deríté a kis kastély jószivű
                  lakóit; mert az orvosok veszedelmen kívülinek jelenték a szép beteg
                  állapotját.</p>
				<p>Hetekig tartott javulása; lassankint jött meg mind a fokonkint elfogyasztott testi
                  s lelki erő; míg végre, ha nem tökéletesen is, de némileg legalább
                  helyreállítottnak lehete tartani.</p>
				<p>A tavaszi levegő különös jótékonyan hatott Ágnesre.</p>
				<p>Örömmel látta G. grófné, valahányszor barátnője körükben maradt. Az őt körülvevő
                  friss, eleven élet és boldogság, ha vidítólag nem hatottak is lelkére s még gyönge
                  testére, legalább pillanatokra más irányt adának gondolati s eszméi folyamának,
                  képzelődései búskomor képeinek.</p>
				<p>Sem férjéről, sem Kálmánról nem tudott semmit.</p>
				<p>Mióta Gerőfalvát elhagyta, e két nevet, kivéve láza öntudat nélküli jelenségeinek
                  folytán, nem ejté ki; természetes, hogy baráti sem merték kiejteni ama neveket,
                  melyekhez annyi szomorú emlékezet, szép mult s isten tudja mennyi remény van
                  kötve.</p>
				<p>Egy ideig szótlanul ült a társaság, míg végre G... grófné Ágnes felé fordulva
                  kérdé:</p>
				<p>- Hogy érzed magad ma, hiszem s remélem, javulásod most kettőztetett léptekkel
                  haladand, a szép tavaszi napok által segítve.</p>
				<p>- Igazad van; erőm néhány naptól fogva helyre kezd már állani, mióta néhányszor
                  végig sétáltam szép kerteteken.</p>
				<p>- Nem akar a grófné egyet fordulni velem, vága közbe G... férje; a mainál még alig
                  volt szebb napunk, - nincs szél, sem szerfelett meleg.</p>
				<p>- Ne mozduljon, kérem, nem fogok járkálni.</p>
				<p>- De miért nem? nem jó elhagynia magát; kis erőltetés nem árt, vagy talán csak nem
                  véli, hogy restelem a sétát.</p>
				<p>- Isten mentsen! csak nem akarom távozása által megzavarni a szép jelenetet. Az
                  élet kellemes perczei annyira ritkák, hogy megbecsülni s le kell tartóztatni
                  azokat.</p>
				<p>A házaspár nem tudott mit felelni erre, öntudatos sugallatuknál fogva hallgattak,
                  mintegy tiszteletben tartván Ágnes búskomor szavait. Mindketten annyira élvezék
                  boldogságukat, hogy másokban annál inkább becsülték, ha ki azt örömmel látta;
                  hitték is, hogy jól esik Ágnesnek legalább látása annak, minek birtokától meg van
                  fosztva kérlelhetetlenül.</p>
				<p>- Nemde, az érkező mozdony füttyenései hallatszanak? - folytatá Ágnes rövid szünet
                  után.</p>
				<p>- Igenis, nénikém, - szóla közbe a gyermekek nagyobbika, négy éves izmos fiucska;
                  most fog érkezni a gőzkocsi, ilyenkor szokott visszajönni papa is, ha Pesten
                  volt.</p>
				<p>- S te már tudod azt fiam?</p>
				<p>- Tudom bizony, mert játékot szokott hozni.</p>
				<p>- Reám mindig figyelmeztetőleg hatnak a gép éles hangjai, folytatá Ágnes; még nem
                  szoktam meg, mintha mindig várnék valakit, úgy érzem.</p>
				<p>- Nem is lehetetlen, hogy ma látogatónk érkezzék, - mondá G... grófné, - rég nem
                  volt nálunk senki, a szép meleg napok gyakran falura csalogatják a város tétlen s
                  mégis annyira rest lakóit.</p>
				<p>- Nálunk legalább nem vagyunk kénytelenek sokáig várni az érkezőre, mert kertünk
                  árkából egyenes vonalban látszik az indóházból ide vezető út.</p>
				<p>Ezeket mondva G..., szivarra gyujtott s gyermekei kiséretében az angolkert egyik
                  nyilása felé ment; egy ideig figyelemmel nézte az előtte végignyuló fasort s
                  azután intve az asszonyoknak, visszatért.</p>
				<p>- Csakugyan valaki, kiálta még távolból.</p>
				<p>- Előérzetem nem csalt, látod, hogy vendég jő, - monda Ágnes barátnőjéhez
                  fordulva.</p>
				<p>- Remélem, jó barát, ki neked nem leend alkalmatlan; nemde, a jókat csak társaik
                  keresik föl?</p>
				<p>- Hidd el, sokszor épen azok közelednek lassanként hozzánk, kiket távol szeretnénk
                  tudni.</p>
				<p>- Kétlovas kis parasztszekér vágtat végig az úton, férfi ült rajta, csak annyit
                  veheték ki - mondá G..., midőn elérte az oszlopok alatt végig futó
                  lépcsőzetet.</p>
				<p>Néhány percz mulva a kert kapuján behajtott a könnyű kis nemzeti fogat.</p>
				<p>- Hisz ez Kardosi őrnagy, ha nem csalnak szemeim; ugyan mi birhatta őt reá, hogy
                  csak néhány órára is elhagyja Pestet, kiálta fel G... grófné.</p>
				<p>Kardosi őrnagy nagyon jó és szives öreg úr volt, mint serdülő ifjút ismerte G...t,
                  nejét mint világba lépő szüzet; néha-néha meglátogatta szeretett családját, mint
                  mondani szokta. Magas, izmos ősz férfi, nagyon tisztán, rendesen, lehet mondani
                  divatosan öltözött, fiatal erőt mutató mozdulatokkal; szóval, valódi jellege régi
                  nyugalmazott huszártisztnek. Mindig jó kedvű volt, senkiről sem mondott rosszat,
                  de szeretett ujdonságokat megtudni s azokat elbeszélni; sokat is tudott mindig.
                  Másokért kész volt megtenni legnagyobb örömmel mindent, mi által szivességét s
                  barátságos érzületét nyilváníthatá.</p>
				<p>- Isten hozta hozzánk, - mondá G... grófné, fölkelve székéről s az érkező öreg úr
                  elébe sietve.</p>
				<p>- Isten, a vasút és e kis szekér segítségével, hála az égnek csakugyan
                  szerencsésen megérkeztem, ámbár - igazat mondva - a vasutat, mind a mellett, hogy
                  nagyra becsülöm e találmányt, még mind nem kedveltem meg egészen. - Hogy van
                  nagyságtok? mint látom, egészségesek, nincs semmi baj.</p>
				<p>- A tavaszi bajokon keresztül estünk, most várjuk a nyáréit; kis baj nélkül mitsem
                  érne az élet, nem is becsülnők meg szebb pillanatait.</p>
				<p>- Igazad van, pajtás; nekem is sok bajom volt, kivált katonakoromban s mégis
                  szépnek tartom életemet.</p>
				<p>- Kik így tudnak szólani, azokat, ha nem kerüli is a bú, legalább fölkeresi
                  néha-néha kis boldogság is.</p>
				<p>- Hát Marosi grófné jobban van-e már? - kérdé az őrnagy Ágnes felé fordulva -
                  mikor utószor itt voltam, még nagyon rosszul volt.</p>
				<p>- Köszönöm őrnagy úr szíves kérdését, - már fellábadtam s reménylem, nemsokára
                  egészen felgyógyulok.</p>
				<p>- Mi ujság Pesten? kérdé G... grófné.</p>
				<p>- Van is, nincs, a mint vesszük. Hanem mégis majd elfeledém, - egy fiatal ember
                  története foglalkoztatja most az elméket s nyujt alkalmat sok mindenféle beszédre,
                  csudálkozásra, s mint már ilyenkor lenni szokott, magyarázatra.</p>
				<p>- S miféle történet az? kérdé G... grófné.</p>
				<p>- Megvallom, különös, váratlan.</p>
				<p>- Csak nem valami szomorújáték?</p>
				<p>- De drámának beillenék.</p>
				<p>- Mondja el hát kérem, tudja, hogy mi itt falun alig tudunk valamit e nagy világ
                  folyásáról.</p>
				<p>- Örüljenek rajta; higgye meg szép grófné, jobb falun, mint nálunk a poros
                  városban.</p>
				<p>- Ezt mondva, miért látogat oly ritkán bennünket?</p>
				<p>- Sok a dolgom, azután mégis csak nehezen mozdul az ember; szentül megigérem
                  azonban, hogy e nyár folytán szorgalmatosan fogom tenni látogatásaimat.</p>
				<p>- Ezt minden tavaszon igéri, de igéretét ritkán váltja be, - úgy vagyunk most is a
                  történettel.</p>
				<p>- Ha kissé kipihentem magamat, elmondom, de csak azon föltétel alatt, hogy nem
                  kérdezik majd, kivel történt; fogadom, ki nem találják.</p>
				<p>- S ha nem találjuk ki?</p>
				<p>- Akkor majd megmondom nevét a hősnek.</p>
				<p>- Mindenre nézve tisztában volnánk tehát, csak magát a drámát, mint az imént
                  nevezte, nem tudjuk még.</p>
			</div>
			<div type="chapter">
				<head>XXXIII. (Kalifornia.)</head>
				<p>- Legjobb ismerőseink egyike - kezdé az őrnagy rövid szünet után - azon fiatal
                  ember, kinek elbeszélem történetét, vagyis inkább, hogy sokat vagy regényest ne
                  várjanak a grófnék, - esetét. Nem csuda, ha mindnyájan nemcsak sajnáljuk jelen
                  sorsát, de bizton reméljük, hogy megsegítendi talán még az Isten s az emberek
                  jóakarata; nincs állapot az életben, mely egészen reményvesztett volna.</p>
				<p>Víg, nyilt kedélyű volt mindig, kedvelte, sőt fölkereste a legvidorabb társaságot,
                  - legjobban érezte magát zajos körben.</p>
				<p>Vagyona ugyan nem volt tetemes, de elegendő kényelmes, gondnélküli életmód
                  folytatására. Nem ritkán többet költött ugyan, mint a mennyit erszénye, ha
                  szigorúan vesszük, megbirta volna; de sohasem hallottuk s egyikünk sem tudta, hogy
                  adóssággal terhelte volna birtokát.</p>
				<p>Szóval egyike volt azon embereknek, kik könnyű oldaláról fogják fel az életet;
                  senkinek sem vétve önmaguk irányában minden erkölcsileg megengedhetőt elkövetnek,
                  mi által szebbé s kényelmesebbé varázsolhassák viszonyaikat.</p>
				<p>Szeretett élni, okosan s ügyesen felhasználva mindazt, mivel a sors
                  megajándékozta.</p>
				<p>Komolyabb viszonyba nem ereszkedett nővel; alig volt valamikor szerelmes és
                  házasságról úgy beszélt, - nem mintha tagadná s el nem ismerné e kötelékek
                  kellemeit és szép fejlődményeit - mint oly jövőről, mely nem illik jelleméhez,
                  viszonyaihoz s melyben sokkal nagyobb feladat rejlik, hogysem azt minden ember
                  kivétel nélkül meg bírja oldani.</p>
				<p>Egy időtől fogva azonban nagy változást tapasztaltunk ez itt röviden leirt
                  barátunk magaviseletén.</p>
				<p>Szórakozottá, visszavonulttá lőn, felhagyott régebben gyakorlott időtöltéseivel,
                  kerülte a társas köröket. - Ritkán s akkor is csak pillanatokra, futólagosan
                  mutatkozott régi derült kedve.</p>
				<p>Eleinte alig tünt föl, később azonban többen jó pajtásai közül figyelemre
                  méltatták e változást; rövid idő mulva minden ismerőse s ezek között én is
                  tapasztalni kezdők e szokatlan modorát s kedélyállapotját.</p>
				<p>A hányszor kérdezte valaki: mi baja? ugyanannyiszor azt felelé: semmi! - hiába,
                  mindig nem lehet jó kedvünk.</p>
				<p>Később azonban nem egyszer hallottuk rebesgetni, hogy pénzviszonyai zavarodása
                  nyomják kedélyét, - s mint minden, bár pletykának látszó beszédnek megvan legalább
                  parányi igaz része, úgy itt is megtudtuk, hogy könnyelműen jót állott valakiért,
                  minek következtében kénytelen volt hirtelen nagyobb összeget lefizetni, melynek
                  megszerzése sok bajába s még több költségébe került.</p>
				<p>Csak legjobb pajtásai állíták, hogy nemcsak ilynemű gondok, de másfélék is
                  szomorítólag hatnak talán lelkére; hogy szerelem, még pedig szerencsétlen szerelem
                  idézné elő e változást. De ki tulajdonkép e szerelem tárgya, azt nem akarná senki
                  tudni, vagy ha tudták is, másokkal nem közölték.</p>
				<p>Néhány nappal ezelőtt, reggel, részint magyar, részint külföldi kedveltebb
                  lapjaimat néztem át, - a pesti lapok egyikében a többi újdonságok között ezt
                  olvastam:</p>
				<p>«E napokban hagyta el fővárosunkat a főbbrangú társaság egyik fiatal tagja s
                  Kaliforniába indult, az arany országába, szerencsét próbálandó. Mi oka e titkos s
                  váratlan elhatározásnak, még nem tudjuk, hisszük azonban, hogy rövid idő mulva
                  részletesebben, talán nagyon érdekest fogunk e tekintetben tisztelt olvasóinkkal
                  közölhetni.»</p>
				<p>- Ezt mi is olvastuk, - mondá félbeszakítva az őrnagyot G... grófné; - de nem
                  hittük, mesének, koholmánynak tartottuk.</p>
				<p>- Így én is - folytatá Kardosi - alig méltattam figyelemre e sokszor annyira
                  csalékony ujdonsági hírt. Midőn azonban estefelé a Casinóba mentem, ott beszélték,
                  hogy csakugyan azon fiatal ember, kiről az imént beszéltem a grófnéknak, a
                  Kaliforniába elutazott főrangú úr.</p>
				<p>- De miért vándorolt Kaliforniába? - kérdé G... grófné; - szórakozást, hiszem,
                  kellemesebbet találhatott volna az élénk s élvezetteljes fő- s nagyvárosok
                  valamelyikében.</p>
				<p>- Várjon csak a grófné kissé, azonnal elmondom indokait.</p>
				<p>- Már néhány héttel ezelőtt, úgy beszélte nekem egyik legjobb barátja,
                  figyelmeztette ama fiatal barátunkat ügynöke azon végrendeletére, melynél fogva
                  birtokosa vagyonának. Nagyanyja, miután fia majd mindenét elpazarolta volna, nem
                  annak, hanem unokájának hagyta a még kezénél levő, takarékossága által megmentett
                  vagyont, azon föltétel alatt, hogy azt adósággal túlterhelni nem lesz szabad, -
                  szemei előtt levén fia szomorú példája.</p>
				<p>Hogyha pedig - ilyformán szólott a végrendelet - daczára végakaratomnak, bizonyos
                  meghatározott összeg adósság terhelné a vagyont, akkor kivéve az egésznek
                  egytizedrészét birtoka N. intézetre szálljon, hogy így legalább némi üdvös nyoma
                  maradjon az egésznek.</p>
				<p>A végrendelet e pontjára figyelmezteté ügynöke fiatalunkat, - mert alig lehete már
                  titkolni azt, hogy adósságai vannak, sem azt, hogy az összeg nemsokára elérendi a
                  veszélyes számot. Kérte őt ügynöke, vonulna vissza s ügyekeznék néhány év alatt
                  letisztázni adósságait, megmentendő szép vagyonát.</p>
				<p>Most már magam is azt vélem, hogy szerencsétlen szerelem gyötri barátunk keblét,
                  mert alig méltatta figyelemre ügynöke szavait, mitsem gondolva veszélyes
                  állásával, búskomoran élt tovább.</p>
				<p>Hírre kapván a dolog, az intézet ügynöke sem mulasztott el semmit, mi által
                  önhaszna csorbulást szenvedhetne s egyszerre ismerősünknél terem azon igen
                  kellemetlen és szigorú nyilatkozattal, hogy lefoglalandja az intézet irományai
                  közé letéteményezett végrendelet nem tudom hányadik pontja szerint a vagyon
                  kilencztized részét.</p>
				<p>A vesztő félre ez nem igen hatott, csak arra kérte az intézet ügynökét, - ezt
                  személyesen önmagától tudom - várna néhány napot, azután tehet, a mit akar. Erre
                  ráállott az ügyvéd és senkinek nem szólott ez idő alatt.</p>
				<p>Ujból jelentvén magát, az ajtót zárva találta, az úr helyett két levele maradt a
                  hátrahagyott inasnál.</p>
				<p>A levelek egyike az intézet ügynökének szólott, melyben felkéri ezt, cselekednék a
                  végrendelet szavai szerint, miután ő nem bírta rendezni pénzviszonyait ily rövid
                  idő alatt; kéri egyszersmind, hogy a másik levelet adná által tulajdon
                  ügyvédének.</p>
				<p>Az ügyvédéhez czimzett sorokban elmondja, hogy Kaliforniába távozott néhány ezer
                  forinttal; - kéri, hogy adja által a jószágokat az intézetnek, - az ő tizedrészét
                  kamatoztassa; ha szüksége lesz, majd kér pénzt, mindaddig ne gondoljanak vele.
                  Búcsut üzen minden pajtásinak, s azon ismerősinek, kik elég szívesek megemlékezni
                  róla.</p>
				<p>A szegény ügyvéd mindenfelé szaladgált s meg is tudta a rendőrségnél, hogy ura nem
                  kapott útlevelet; minden keresése daczára azonban nem találta többé megbizóját, s
                  végtére kénytelen volt átlátni, hogy csakugyan nincs Pesten, sem Magyarországban.
                  Mint okos ügyvezető pedig nem fogadta a gondatlan fiatal szavait, hanem pert akart
                  kezdeni, hogy úgy legalább késleltesse a szomorú ügyet, mert nem hagy fel minden
                  reménynyel.</p>
				<p>- Hisz ez egész regény, barátom, - mondá G... gróf, - képzelem, hogy összedugta
                  most minden ember a fejét, s magyarázá mindenki a maga egyéni felfogása szerint e
                  fiatal ember valóban szomorú állapotát; - hiszem, hogy rövid idő mulva meg fogja
                  bánni könnyelműségét, - s akkor késő leend.</p>
				<p>- De kicsoda tehát ez ember, hogy hivják? - kérdé G... grófné.</p>
				<p>- Mondtam, hogy találják ki, mert érdekes valóban, mennyire meglepett
                  mindnyájunkat e hír; nemcsak szomorú, hogy történt, de kétszeresen az, hogy
                  szeretett fiatal barátunkat érte.</p>
				<p>- Ugyan kérem, őrnagy úr, ne kínozza tovább kiváncsiságunkat; engedjen
                  gyengeségünknek, hisz úgy sem találjuk ki. Mi oly régi időtől fogva lakunk már
                  falun, hogy alig ismerjük a pesti társaság minden tagját.</p>
				<p>- Megmondom tehát, mert nem akarják, vagy nem bírják kitalálni. E fiatal barátunk
                  nem más, mint Zendy Kálmán.</p>
				<p>Ha tudta volna, mily varázshatással bír az egész társaságra e név, mennyi bánatot
                  áraszthat az itt egybegyültek kedélyébe e kis történet, bizonyosan nem mondotta
                  volna el, ez egyszer szivesen másokra bízta volna ujságok elregélését.</p>
				<p>Szerencséjére nem is vette észre, mi hatást gyakoroltak szavai a két nőre.</p>
				<p>Ágnes az egész elbeszélés alatt hallgatott, valami benső elfogultság vett rajta
                  erőt, mintha érezte volna, hogy a történtek őt érdeklik, mintha tudta volna, hogy
                  új csapás várja.</p>
				<p>E sejtelemnek lehete tulajdonítani, másrészről pedig az egész váratlanságának,
                  hogy azonnal ki nem tört mindaz szavakban, mit éreztek az egymás mellett ülők.</p>
				<p>G... grófné alig merte Ágnesre csüggeszteni szemeit, félt, hogy pillantása
                  könyzáporral s a kétségbeesés kifejezésével fog találkozni.</p>
				<p>Mind a mellett Ágnes, ki annyira megszokta a lélek kinjait egy idő óta, mennyire
                  csak lehetséges volt, nyugodt maradt s nem árulta el benső harczát, sőt
                  mondhatnók, már is azon gondolkodott: hogy lehetne megmenteni s visszavarázsolni
                  Kálmánt, - mert ő benne szerelmes minden reménye egy szebb jövőre örökre
                  elvesz.</p>
				<p>G... grófné, mint ügyes háziasszony, ki a feltünő jeleneteket nem kedvelte, első
                  volt, ki félbeszakítá a kellemetlen csendet s az őrnagy felé fordulva, így
                  szóla:</p>
				<p>- Valóban nem vártam volna e nevet, hihetetlennek látszik, hogy ily jellemű ember
                  annyira engedjen az indulatnak, hogy ez érzése miatt, úgyszólván önmagát
                  feledje.</p>
				<p>- Én pedig természetesnek találom, - vága közbe az őrnagy; - Kálmán nem pazarolta
                  el szíve erejét, nem tudott fölületesen érezni, e szerelem annyira erőt vett
                  szívén, hogy ha viszont szerettetett volna, örökre boldog, s így - örökre
                  szerencsétlen leend. Kinél ily hatalmas érzületek sérülnek, annál természetes,
                  hogy anyagi gondjait felejti, pénzügyeit, életünk e prózáját elhanyagolja.</p>
				<p>G... grófné érezvén, hogy minden szó, mely Kálmán esetét illetőleg mondatik,
                  szomorúan hat Ágnesre, nem kivánta folytatni e tárgy megvitatását.</p>
				<p>Más, közönyös tárgyakra irányozta a beszéd fonalát, míg a társaság, esteledni
                  kezdvén, el nem oszlott.</p>
				<p>G... az őrnagygyal a nappali teremben levő tekézőasztalnál mulatott.</p>
				<p>Ágnes hamarább, mint szokása volt, bágyadtságot adván okul, ment szobájába,
                  barátnője által kisérve, ki nem merte elinteni az őrnagy beszélyét. Jobbnak és
                  üdvösebbnek gondolta, ha első pillanatban magára hagyva, a gondolatok s eszmék
                  egymást emésztve teremtnek határozatot s tiszta felfogást, későbben cselekvőséget;
                  mert hogy Ágnes most tétlen nem marad, azt bizton reménylette és hitte.</p>
				<p>Csak valóban érezni tudó szív foghatta fel Ágnes mostani helyzetét; reményeinek
                  szépen felépült palotája, kinjai, egyetlen vigasza - egyszerre mintegy villanat
                  által sujtva lőn semmivé.</p>
			</div>
			<div type="chapter">
				<head>XXXIV. (Az ügyvéd.)</head>
				<p>Három napja, hogy Kardosi őrnagy elbeszélése fölzavarta, elkomorítá a vasut
                  közelében fekvő kis falusi kastély lakóit; - feledjük őket most és vessünk néhány
                  pillantást Zendy Kálmán ügynökének lakásába.</p>
				<p>Gróf Zendy Kálmán ügynöke egyike azon régi szigorú jellemeknek, kik nemcsak a
                  becsület, a törvényszabta eskü, de szívök és szeretetök sugallata után indulva
                  végzik kötelességeiket.</p>
				<p>Ő volt ugyanaz, ki Kálmán nagyanyjának végrendeletét föltette, - ő volt első is,
                  ki intette a fiatal embert, nem annyira komolyságra, mert már arra nem volt
                  szükség, - hanem cselekedetre, magábaszállásra; s ő volt, ki talán Ágnesen kivül
                  leginkább fájlalá Kálmán viseletét s ennek szomorú következményeit.</p>
				<p>Sokkal idősebb volt, minthogy felfoghatta volna ezen szerencsétlen szerelem
                  mindent magával sodró, szomorú befolyású hatalmát, - sokkal inkább át volt hatva
                  Kálmán iránti szeretettől s megbecsüléstől, semhogy egyszerűen gondatlan vagy
                  könnyelműségnek tulajdoníthatta volna megváltozott viseletét s tetteit.</p>
				<p>Tántoríthatlan volt hiedelme Kálmán jószivűségében s becsülettől áthatott
                  jellemében, miért is, daczára annak, hogy indokolni nem tudta mindazt, mi
                  helytelen világot vetett az ifjú jellemére, kettőztetett erélyességgel ügyekvék az
                  ifjú gróf vagyonának megmentésén.</p>
				<p>Épen iróasztalánál ült s irt, midőn inasa belépett e jelentéssel:</p>
				<p>- Egy nő kiván szólani a tekintetes urral, de ha lehet, azonnal, mert sürgős
                  mondandói vannak.</p>
				<p>- Már megint zavarnak, nincs nyugtom; csak nem utasíthatom el. Vezesd be, nem
                  bánom, talán az egész csak haszontalan, figyelemre alig méltó dolog lesz.</p>
				<p>A szobába lépő nő a polgári osztályból valónak látszott, csinosan s tisztán volt
                  öltözve, de feltünő egyszerüséggel, - korára nézve meghaladta volt az ötven évet,
                  kiejtése tiszta magyar volt, arczvonásai egyenesszivüséget s becsületességet
                  árultak el.</p>
				<p>- Engedelmet kérek, hogy zavarom a tekintetes urat, de fontos közlendőim
                  vannak.</p>
				<p>- Tessék helyet foglalni, asszonyom, - mivel szolgálhatok?</p>
				<p>- Nemde, ügyvéd úr viszi gróf Zendy Kálmán ügyeit?</p>
				<p>- Úgy van, talán követelése van a grófon? - elfogadom, s azonnal az imént készült
                  jegyzékeimhez csatolandom.</p>
				<p>- Isten mentsen! egészen más járatban vagyok, azt vagyok bátor kérdezni ügyvéd
                  úrtól; vajjon 60,000 pengő forinttal meg lehetne-e menteni a gróf vagyonát?</p>
				<p>E szavakra az ügyvéd felkelt székéről, s kétes arczvonásokkal nézett a nő nyugodt
                  szemei közé. Fel s alá járkált s egy ideig gondolkodva, így szóla:</p>
				<p>- Tréfál-e asszonyom, vagy pedig valóban komolyan intézé hozzám imént e
                  kérdést?</p>
				<p>- Nem szokásom tréfát üzni mások szerencsétlenségéből; becsületszavamat adom, hogy
                  komoly szándék által vezérelve intéztem e kérdést ügyvéd úrhoz.</p>
				<p>- Ha úgy áll a dolog, akkor azt mondom, hogy meg lehetne ugyan menteni ez
                  összeggel a gróf vagyonát, de megszerezni azt nem lehet, mert csakugyan ujra
                  adósságot kellene csinálnom; ez csak kicserélése volna a kötleveleknek s az egész
                  összeget nem osztaná kisebbre.</p>
				<p>- De ha valaki találtatnék Kálmán gróf barátai közül, ki az említett összeget
                  kötlevél s minden sor irás nélkül ügyvéd úrnak átadná s tisztán csak a gróf
                  megmentését tartva szem előtt, mitsem gondolna önérdekeivel, akkor lehetséges
                  volna-e visszafoglalni vagyonát?</p>
				<p>- Kétségkivül, csakhogy felejti asszonyom, miszerint oly világban élünk, melynek
                  fogalmai szerint alig lehetséges, hogy valaki a tetemes summát minden kötelezvény
                  nélkül, úgyszólván odaajándékozná grófomnak, mind a mellett, hogy meg vagyok arról
                  győződve, miszerint Kálmán becsülete nagyobb biztosíték bármi irománynál.</p>
				<p>- Itt van a 60,000 forint, ügyvéd úr becsületében s a Zendy család iránt eddigelé
                  tapasztalt ragaszkodásában bízva, kézbesítem, azon biztos reménytől lelkesítve,
                  hogy rövid idő mulva meg lesznek mentve a gróf jószágai - s ő, ha lehet,
                  visszaadva honának.</p>
				<p>Ezeket mondván a nő, egy csomó bankjegyet vett ki kezében levő tárczájából s azt
                  átadá az ügyvédnek.</p>
				<p>Az ügyvédre annyira hatott e váratlan esemény, hogy alig tudta, mi történik
                  körülötte, - mind a mellett, miután kezében volt a pénz, fölébredt benne
                  hivatásának öntudata s így szólott:</p>
				<p>- Így lehetetlen, hogy elvállaljam a pénzt, mert részemről legalább szükséges,
                  hogy elismervényt adjak asszonyságodnak.</p>
				<p>- Csak tessék megolvasni a pénzt, kimegyek az előszobába, ott feledtem még egy
                  írást, behozandom.</p>
				<p>Az ügyvéd lelkiismeretesen átolvasta s megvizsgálta a pénzt, várta az asszony
                  visszaérkeztét, mi meg nem történvén, kiment az előszobába, azt hivén, hogy e nő
                  nem akarván őt zavarni foglalkozásában, künn leült.</p>
				<p>Az előszobában nem volt senki, inasától kérdezte:</p>
				<p>- Hol van azon asszonyság, ki az imént nálam volt?</p>
				<p>- Rég elment, tekintetes úr.</p>
				<p>- Siess utána, talán még eléred, - kéretem, jönne vissza csak egy perczre.</p>
				<p>Az inas elment tüstént, de rövid idő mulva azon tudósítással érkezett vissza, hogy
                  sehol sem találta a nőt, sem az utczán, sem a szomszéd boltok vagy raktárak
                  egyikében.</p>
				<p>- Még ezt sohasem tapasztaltam - ily rendkivüli valami még nem történt, - 60,000
                  pengő forintot csak amúgy ideajándékozni, ki ezt tette, nagyon gazdag és
                  szerfelett becsületes ember lehet, mert önmagáról itéli meg embertársait. Nem is
                  akarom, hogy csalódjék s azonnal megteszek mindent, mert most már kezeim között
                  van ama varázshatalom, melyet eddigelé nélkülöztem. Csak Kálmánt találhatnám fel,
                  de talán az is sikerülend.</p>
				<p>E szavak után irószekrényébe zárta az összeget, kalapot vőn és siető léptekkel
                  haladott végig a lépcsőzeten az utczára, örömtől sugárzó arczvonásokkal tartott az
                  N. N. intézet ügynökének szállása felé.</p>
				<p>*</p>
				<p>Mialatt Kálmán ügyvéde végig sietett Pest utczáin, azalatt Ágnes nyugtalanul jár
                  fel s alá nappali termében, - majd az órára, majd ismét az ajtóra tekint, mintha
                  várna valakit, s mintha nem elegendő sebességgel végezné kötelességét az, kire
                  teendőit bízta.</p>
				<p>Végre meghuzaték az előszoba ajtójának csengője, - az ajtó nyílik s női léptek
                  közelednek a terem felé, - alig ért Ágnes az ajtóhoz s az már kinyilt. A belépő
                  nem volt más, mint azon asszony, ki nem rég Kálmán ügyvédének szobájából illant
                  el.</p>
				<p>- Mi hírt hozasz - mondá Ágnes a belépő felé sietve.</p>
				<p>- Minden rendén van, grófné, - egészen úgy történt, mint reménylettük. Az ügyvéd
                  annyira meg volt lepve, hogy eleinte nem akart hinni szavaimnak. Később reávettem,
                  hogy a pénzt átvegye, de nekem akart legalább nyugtát adni; - tudván, hogy azt
                  kivánja asszonyom, miszerint ez ügy egészen titok maradjon, elillantam, míg a
                  pénzt elolvasta s által nézte.</p>
				<p>- Köszönöm, Sára, nem is képzeled, mi nagy szolgálatot tettél most: ha te nem
                  vagy, valóban nem tudtam volna kire bízni ez ügyet, - pedig titkon akarom vinni,
                  mert ha Kálmán megtudja, ki segített rajta, talán túlszárnyalná a köszönet érzelme
                  szíve másnemű érzeményeit, ezt pedig minden áron kerülni óhajtom.</p>
				<p>E szavakat Ágnes olyformán ejté ki, mintha nem az előtte álló Sárához volnának
                  intézve, hanem önszemélyének, mintegy önmagával beszélgetve árulta el legtitkosabb
                  érzületét.</p>
				<p>Nő, ki szeret, nemde, híven fog kerülni mindent, mi legkevésbbé csökkenthetné
                  viszontszeretete becsét vagy erejét. - Ha nyiltan fellép és segít Kálmánon, nemde,
                  mintegy erkölcsileg lekötelezte ez embert előre és megvásároltnak látszhatott
                  volna mindaz, mi valódi becscsel csak akkor birhat, ha öntudat nélkül fakad
                  keblünk legmélyebb forrásiból.</p>
				<p>Sára rövid szünet után, mely alatt leült, hogy kipihenje magát cselszövényes és
                  szokatlan kalandja után, így szóla:</p>
				<p>- Nem is hiszi a grófné, mennyire szereti az ügyvéd grófját, szinte láttam örömtől
                  sugárzó képe minden egyes lövelléseit, midőn szavaim folytán remény nyilt meg ura
                  számára.</p>
				<p>- Hála istennek, mert így legalább mindent el fog követni, hogy mennél hamarabb
                  megmentessenek ura javai s ezek által személye.</p>
				<p>- Szinte örülök, hogy nincs már nálam az a sok pénz, féltem az utczán, mindig
                  attól tartottam, hogy elvesz.</p>
				<p>- Pedig még többször foglak felkérni hasonnemű titkos szolgálatra, nem fogod
                  restelleni?</p>
				<p>- A legnagyobb szivességgel teszek bármit a grófné s édes anyjáért, részben
                  meghálálom e tettem által azt a sok jót, a mivel engem életem alatt
                  elárasztottak.</p>
				<p>- Ezer köszönet, s most isten veled, viszontlátásig.</p>
				<p>*</p>
				<p>Hogy az itt elmondottakról világos fogalmunk lehessen, szükség visszapillantanunk
                  kissé, föl kell keresnünk Ágnest, midőn Kardosi elbeszélése után a társaság
                  eloszlott s ő szobájába vonult vissza.</p>
				<p>Sokáig ült tétlen dolgozó asztala előtt, teste mintha élet nélkül volt volna,
                  szíve működött.</p>
				<p>Egyike azon pillanatoknak, melyeket röviden érinténk történetünk elején, midőn
                  kellemetlenül hatotta meg valami Ágnest, - ilyenkor egyedül kedélyének
                  erőfeszítései által bírta csillapítani búját, feledni a rajta elkövetett
                  vétségeket.</p>
				<p>Ha visszatekintünk ama ritkán előforduló és csak futólag megjelenő szomorú tétlen
                  pillanatokra, melyeket Gerőfalván átélt, - mily nagy, megmérhetlen köz van azok s
                  a jelen között.</p>
				<p>Mily könnyen orvosolhatóknak látszottak akkor bajai, - a bánatot villámsebességgel
                  új öröm érte - e pillanatnyi komolyságot órákig tartó víg kedv s kedélyesség váltá
                  fel.</p>
				<p>Mily rég kihaltak e megtörni készülő kebelből mindez érzelmek, - mily rég nem
                  rezgette át annak hurjait tiszta öröm! Alig képzelhetjük boldogság által körül
                  vettnek ama lényt, kit a szerencse választottjának tartottunk életpályája
                  kezdetén.</p>
				<p>Sokan azért boldogtalanok, mert nagyon keveset, de legtöbben azért
                  szerencsétlenek, mert nagyon sokat bír érezni szívök, nem értvén, nem fogván fel
                  őket a világ szűkkeblű itélete.</p>
				<p>Mit mondanak búskomorságtól túláradó nagy fekete, meredten maguk elé pillantó
                  szemei?</p>
				<p>Mi után vágyódott félig elnyomott, de mégis időről-időre felmerülő, haldokló
                  végvonaglásihoz hasonló sóhaja?</p>
				<p>Mit parancsolt hangosan dobogó szívének keblét fenekestől feldúló lázas
                  lüktetése?</p>
				<p>Lelke és szíve e tevékenysége egy czél felé volt irányozva, - egyetlen eszmében
                  pontosultak egybe s ez eszme Kálmán, a czél annak megmentése és visszavarázsolása
                  volt.</p>
				<p>Ágnes e pillanattól fogva nem volt másnak neje, - nem volt Marosi grófné, nem volt
                  okoskodó lény, - nem volt társadalmi szabályok által lekötött és szabályozott
                  egyéniség; mindez egyszerre elnémult és megsemmisült, mert:</p>
				<p>Nő volt, ki szeretett s meg akarta menteni szíve bálványát.</p>
				<p>Mi sok rejlik e szavakban!</p>
				<p>Kifogyhatlan kincs ez, mely nem szűnik meg tetterőt s áldozatot juttatni
                  napfényre, mindaddig, míg szeretet élénkíti s hullámoztatja ereinek minden csepp
                  vérét.</p>
				<p>Mily sokra képes a szerető nő, azt Ágnes már többször fényesen bebizonyította.</p>
				<p>De nő, ki megcsalatván szerelmét veszti s azért, ki őt megcsalta, feláldozta
                  minden uj érzeményeit reményei egész mindenséget, - ki érzi, hogy a hitetlen
                  nemcsak multjának, de jövőjének is megrontója s feldúlója, annak kétszeres
                  indulattal fejlődik női jellemének tiszta erőtől pezsgő tettereje, szívének
                  hatalma.</p>
				<p>Ágnes álmatlanul töltötte az éjt, s mire a hajnal uj élettel árasztá el a nyugvó
                  emberiség sötét láthatárát, megmásolhatlan volt szándéka.</p>
				<p>Még aznap Pestre indult.</p>
				<p>G... grófnéval szólott a dologról, - elmondotta terveit, reményeit.</p>
				<p>Barátnője mint valódi nő, nem mondott ellent Ágnesnek, csak arra kérte, vigyázna,
                  mennyire lehet, - mert félt az emberek rosszasága s Ágnes rongált egészsége
                  visszasülyedésétől.</p>
				<p>Nemde, kénytelen volt G... grófné is ugyanazt érezni, mit Ágnes, - nemde, hasonló
                  helyzetben ugyanazt tette volna, mit tervezett most barátnője? De természetes,
                  hogy ily nagyszerű perczekben akaratlanul is féltjük azokat, kiket kedvelünk.</p>
				<p>Pestre érkezvén, első teendője volt Sára asszonyt hivatni.</p>
				<p>Sára asszony a Dévay-ház szolgálatában őszült meg, Ágnest gyermekkori éveiben
                  ápolgatta s mindig körülötte volt, szerette, mint tulajdon gyermekeit s minden
                  bármi visszásnak látszó szeszélyét teljesíté örömmel, csakhogy kedve teljék
                  szeretett Ágnesének, mint nevezni szokta. - Egyszerű magyar asszony volt; de
                  hosszas szolgálata s a nyert kedvezmények következtében külseje s műveltsége
                  némileg magasabb fokra hágott, s nem egyszer eszélyesebben s okosabban viselte
                  magát, mint bármi okos vagy műveltnek látszó nő. Most Pesten tartózkodott,
                  szükségeit bőven kielégítő nyugdija összegéből élve.</p>
				<p>Ezen asszonyt hivatá ő magához, mert tudta, hogy bármit fogna reá bízni, azt
                  titkon s a mennyire a körülmények engedik, ügyesen fogja végezni.</p>
				<p>Sára asszony eljővén, elpanaszlotta Ágnes férjéveli bajait, hogy az által mintegy
                  előkészítse mindazon szokatlanokra, melyeket reá bízand.</p>
				<p>De Sára asszony, azok után, miket Ágnesről és szerencsétlen állásáról hallott,
                  mindent szívesen elvállalt; akármiféle veszélynek azonnal kitette volna magát, ha
                  csak némileg enyhíthette szegény növendéke szomorú sorsát.</p>
				<p>Ezt várta Ágnes s ez egyszer nem csalódott.</p>
				<p>Minden ékszerét Sára asszonynak adta által, azon kérelemmel, adja vagy zálogítsa
                  el azokat, szóval teremtsen minél több pénzt, - tekintetbe véve azt, hogy minden
                  órai késleltetés nagy veszteség.</p>
				<p>Az egyszerű asszony eleinte csodálkozott e megbízatáson, nem foghatta fel, mi
                  oknál fogva lehet szüksége Ágnesnek annyi pénzre, mert ékszerei feltünő értékűek
                  voltak. Később azonban szívesen engedett, mintán megigérte úrnője, hogy valamint
                  eddigi bajait elpanaszolta, úgy később elmondja mindazon okokat, melyek őt e
                  könnyelműnek látszó lépésre bírták.</p>
				<p>Sára asszonynyal végezvén, anyjához ment.</p>
				<p>Ágnesnek anyja G... grófnénál tartózkodott falun, mialatt leánya veszedelmesen
                  beteg volt, későbben tulajdon szemeivel látván haladó javulását, visszajött
                  Pestre.</p>
				<p>- Isten hozott, Ágnesem, - mondá a belépő felé menve az öreg báróné, - hogy vagy?
                  nem is írtad vagy üzented meg nekem, hogy be akarsz jönni.</p>
				<p>- Nem tehettem, édes anyám, mert rögtön határoztam el magam.</p>
				<p>- S most itt fogsz mulatni tovább, nemde?</p>
				<p>- Még nem tudom, az a körülményektől függ. - Szükség itt megjegyeznünk, miszerint
                  Ágnes már falun elmondotta anyjának mindazt, mit Gerőfalván tapasztalt s közlötte
                  vele elválási szándékát. Kálmánról azonban szót sem szólott.</p>
				<p>Dévay báróné Ágnes utolsó szavai után mintegy sejdíteni kezdé, mi bírhatta leányát
                  e rögtöni Pestre jövetelre, mert hallotta volt már Kálmán esetét, nem is kerülte
                  el anyai szemei figyelmét Ágnes szívbeli viszonya a mult tél alatt. De mint jó s
                  okos asszony - miután leánya viselete egészen tiszta s ment volt minden hibától -
                  nem szólt soha e tárgyról, az időre s a körülmények közbenjöttére bizván Ágnes
                  lelkületének fejlődését.</p>
				<p>- Édes anyám, - folytatá kis szünet után Ágnes, - hallotta már Zendy Kálmán
                  esetét, eljöttem, hogy megvalljam azt, hogy szeretem ez embert s hogy minden áron
                  meg kivánom menteni őt.</p>
				<p>- Megvallom neked, Ágnes, ezt vártam; már a mult télen tapasztaltam, meglehet,
                  hogy akkor még csalódtam, mintha nem volna közönyös reád nézve e fiatal ember;
                  rettegtem akkor, inkább mint most, midőn tudom férjed szívtelen viseletét.</p>
				<p>- Úgy van, anyám, - mondá Ágnes könyes szemekkel; - harczoltam, míg csak lehetett
                  szívem érzeményei ellen s ha férjem úgy viseli magát, mint én azt reménylettem s
                  követelhettem volna, bizonyosan elfojtom e tilos indulatomat. Most mi sem
                  tartóztat, - átengedtem magamat szerelmemnek, lelkem és szívem egész erejével.</p>
				<p>Dévay báróné látta, hogy itt ellenkezni csak annyit tenne, mint még inkább
                  felizgatni állapotját; gyermekét pedig annyira szerette, hogy alig bírt ellenkezni
                  vele; s nemde jobb, sőt az egyedüli üdvös út, ha az élet ily viszonyai között
                  szüleinkhez folyamodunk idegenek helyett?</p>
				<p>- S mi módon kivánod megmenteni Zendy Kálmánt? - Már elutazott, vagyona per alatt
                  van.</p>
				<p>- 30,000 forintra van még szükségem, - ha ez összeget megszerzi anyám, - így
                  jószágai megmentvék s visszaérkezése eszközölhető.</p>
				<p>Ezek után még hosszasan szólottak ez összeg megszerzéséről, - s arról, mint akarja
                  azt Ágnes általadni Kálmán ügyvédének, - mert édes anyja úgy, valamint leánya,
                  megegyeztek abban, hogy neveik ez ügyben semmi esetre ne szerepelhessenek, - az
                  Ágnes által imént említett okoknál fogva.</p>
				<p>Dévay báróné anyai szeretetének s gazdagságának köszönheté Ágnes, hogy néhány nap
                  alatt kezei között volt az említett összeg, - ezt egyesítve ékszerei árával,
                  eléteremté rövid idő alatt ama 60,000 forintot, melynek mikénti átadásánál e
                  fejezet elején jelen voltunk.</p>
			</div>
			<div type="chapter">
				<head>XXXV. (Váratlan vallomás.)</head>
				<p>Ágnesre nézve a most Pesten töltött napok rendkivül izgatottak, félelmetesek s
                  mégis reményteljesek voltak.</p>
				<p>Úgy látszott, mintha e néhány nap fogna itélni sorsának jövője, szenvedései
                  enyhülése, vagy örökkévalósága felett.</p>
				<p>Alig hagyta el olykor szállását, kivéve, mikor anyjával volt.</p>
				<p>Csak estefelé, midőn már gyérülni kezde a lakása alatt elterülő sétatér, keresett
                  ott a fák hűsében némi enyhülést, erősbülést a szabad levegő kellemes befolyása
                  által.</p>
				<p>Megmondotta cselédeinek, hogy senkit sem akar elfogadni; bárki jelentse magát,
                  utasíttassék el.</p>
				<p>Midőn egy este kiindult a sétatérre, ezeket jelenté inasa:</p>
				<p>- Már háromszor volt itt Örkényi Béla ő nagysága, mindannyiszor azt mondám,
                  rosszul van a grófné, - nagyon sajnálja, mert azt mondá, sürgős közlendői
                  vannak.</p>
				<p>Ágnes, mint tudjuk, sohasem kedvelte Örkényi Bélát, most pedig még inkább tartott
                  tőle, mint bármikor, mert attól félt, hogy összejövén vele, Gerőfalváról s
                  férjéről lehet szó.</p>
				<p>- Ha ujra eljő Örkényi úr, ismételd azt, mit eddig mondottál, - nem fogadok el
                  senkit.</p>
				<p>Kellemes május est volt; gondolatokba merülten haladott fel s alá a sétatéren
                  Ágnes, alig volt még látható néhány elkésett mulató, csend uralkodott e nem rég
                  még oly zajos kertben.</p>
				<p>Ágnes nem vette észre, hogy kiséri őt valaki, - mint kémlelődik körülötte egy őt
                  követő alak, mint igyekszik meggyőződni észrevétlenül arról, hegy csakugyan nem
                  más, hanem Ágnes az, kit maga előtt járni lát.</p>
				<p>Miután csalhatatlan bizonyosságot szerzett magának, bátor léptekkel egyszerre
                  utólérte Ágnest, s így szólítá meg:</p>
				<p>- Engedelmet kérek a grófnétól e bátorságom miatt, de kénytelen vagyok, annyira
                  fontosak a reám bízottak, hogy minden áron - habár csak néhány perczig is, de
                  szólani kivánok a grófnéval. - Felriadva s megijedve tekintett fel Ágnes és
                  meggyőződvén annak kilétéről, ki megszólítá, így felelt:</p>
				<p>- Azt hivém, Örkényi úr, hogy miután már többször volt nálam s én nem fogadtam el,
                  eléggé világos akaratom, melynél fogva sem látni, annál kevésbbé szólani sem
                  kivánok önnel.</p>
				<p>Megfoghatlan értelme s hatalma a hiúságnak. Bélára e szavak varázserővel hatottak.
                  A hidegen megfontoló nagyon is átlátta volna, hova czéloznak, min alapszanak azok;
                  ő, kit a szerelem mámora elaltatott némileg, kiben fölébredt hiúságának csalékony
                  érzelme, másképen magyarázta azok értelmét.</p>
				<p>Azt hivé, itt a pillanat, melyben reményteljes jövő nyílik számára; nemde, Ágnes
                  fél mindenkitől, Örkényitől pedig még inkább, mert érzi elhagyott állapotának
                  szomorú voltát, érzi, hogy most talán inkább, mint más alkalommal engedhetne
                  idegen, új szerelem hatalmának, - érzi, hogy veszély környezi s ezt lehetőleg
                  kerülni kivánja.</p>
				<p>E keblén rögtön átvillanó gondolatok által bátorítva s engedve bosszút forraló
                  ösztönének, így szóla:</p>
				<p>- Ha tudná a grófné, mi csekélyek s mégis mennyire nevezetesek, életbevágók
                  mondandóim, engedne kérelmemnek, bizonyosan szentelne nekem néhány perczet
                  életéből. Kérem, gondolja meg, mi csekély áldozat ez, s tegyen kivánságom
                  szerint.</p>
				<p>- Örkényi úr nekem nem mondhat semmi örvendeztetőt; szomorút s elkedvetlenítőt
                  pedig eleget hallottam, éltem mostani szakában, mert hiszem, hogy barátja
                  megmondotta mind azt, mi történt.</p>
				<p>E szavakat Ágnes elkeseredett s gúnyos kifejezéssel mondá, - lelkét e pillanatokra
                  megszálló idegen indulatok új, eddigelé ismeretlen jellemet kölcsönzének képének,
                  melyben megsértett női tekintély s vesztett szerelem egyiránt tükröződének. - Béla
                  Ágnes arczának minden egyes szikrázatát örömmel leste, mintha közelíteni látná ama
                  rég várt pillanatot, melyben remény nyílik e szép nő szívének bírhatására.</p>
				<p>- Tudok mindent, - folytatá Béla sajnálattól áthatott hangon - szívemből fájlalom
                  a grófné állapotját, s épen ez oknál fogva, hacsak lehetséges, segítendő
                  veszélyteljes helyzetén, kivánnék csak néhány szót váltani, kérem a grófnét még
                  egyszer, ne tagadja meg e csekély kérelmemet.</p>
				<p>Sokszor engedünk az életben kérelemnek, meggyőződésünk, legbensőbb akaratunk
                  ellenére, csak azért, hogy szabaduljunk az alkalmatlan kérelmezőtől, hogy
                  szabaduljunk nyomasztó jelenlététől.</p>
				<p>Béla jelenléte kétszeresen volt nemcsak alkalmatlan, de kellemetlen is Ágnesre
                  nézve, mert szomorú emlékezetei egész árját ujra fölizgatta már úgyis eléggé
                  hullámos keblében.</p>
				<p>Engedett tehát kérelmének, s e szavakkal fordult Bélához:</p>
				<p>- Nehogy illetlennek látszassék viseletem, engedek sokszoros kérelmének, ha úgy
                  tetszik, holnap két órakor honn leszek.</p>
				<p>- Köszönöm a grófné szivességét, a legnagyobb örömmel veszem igénybe
                  engedékenységét. De most már nem akarok tovább alkalmatlankodni. Jó éjt grófné, -
                  még egyszer engedelmet kérek talán nagyon is bátor viseletemért, mások érdeke
                  sokszor követeli tőlünk azt, hogy önszemélyünket áldozzuk fel.</p>
				<p>E szavak után Béla távozott.</p>
				<p>Ágnes azt gondolá, talán még sem annyira rossz ember Örkényi, mint gondoltam - ki
                  tudja, hátha jót akar; sajnálom, hogy így van, most czélt nem érend, tolakodása
                  által pedig mintegy megsemmisíté azon jó behatást, melyet szavai tehettek volna
                  reám. Viselete a hizelgést, tekintete az alattomosságot s kétszinűséget látszanak
                  elárulni.</p>
				<p>Az est annyira kellemes volt, hogy Ágnes nem bírt megválni a szabad természettől.
                  Még egy ideig fel s alá járt, gondolatai messze elágaztak, nem természetes-e, ha
                  ily viszonyok között a megmérhetlen tenger habjai között kerestek menhelyet azok,
                  a jelen leverő s nyomasztó viszonyai elől?</p>
				<p>Béla pontos volt.</p>
				<p>Alig mult el az estét követő nap délutáni két órája, s ő Ágnes szállásán termett;
                  bejelentetvén magát, bebocsáttatott.</p>
				<p>- Jó napot grófné, - mondá a belépő - mindenek előtt még egyszer vegye
                  köszönetemet azon áldozatáért, hogy elfogad, s legyen meggyőződve, nem fogok
                  visszaélni e néhány drága perczczel.</p>
				<p>- Utolsó szavai értelméhez képest tehát felkérem Örkényi urat, legyen szíves
                  röviden közleni velem mindazokat, melyekről tegnap este mint nagy fontosságú
                  ügyekről emlékezett.</p>
				<p>- Úgy van, grófné, annyira komoly s fontos az, mit mondani kivánok, hogy alig van
                  e pillanatban arra bátorságom, melyet föltételez azok elmondása.</p>
				<p>- Megvallom, nem értem, nem foghatom meg, miről kivánhat velem szólani; mert
                  mennyire én ismerem Örkényi urat, bátran szokta volt megmondani mit hisz vagy tett
                  e, vagy amaz ügyről, vagy dologban.</p>
				<p>- Önmagunk irányában többnyire kiméletlenül szoktunk cselekedni, - másokat sérteni
                  nem akarván, természetesen, hogy ily esetekben csökken lelki erőnk.</p>
				<p>- Ha kellemetlen reám nézve, ne hozza elő, én minden esetre köszönettel fogok
                  tartozni önnek e szívességeért, - csak túlzott kérelmeinek engedve, fogadtam el ma
                  is látogatását.</p>
				<p>- Engem igéret, szent igéret köt; a felelősség terhe nyomja lelkemet, ez érzelmek
                  kényszerítenek mindarra, mit mondok és cselekszem e pillanatban. Tudja meg tehát a
                  grófné, hogy küldött vagyok, kinek feladata kényes, azon tér pedig, melyen mozogni
                  kénytelen, sikamlós.</p>
				<p>- Küldött, Örkényi úr? s ki küldötte hozzám, megvallom, meg nem foghatom.</p>
				<p>- A grófné talán csudálkozni, neheztelni is fog, de feladatom sokkal szentebb,
                  mintsem, hogy most már visszaijedve, meg ne mondanám a puszta igazságot. Gyula
                  küldött a grófnéhoz, - már régen kivántam volna szólani, de azt nem tehettem, mert
                  a grófné falun s beteg volt.</p>
				<p>- Tehát egyedül férjem nevében szól.</p>
				<p>- Úgy van, grófné. Gyula pedig félelemmel s mégis nyughatatlanul várja, mit
                  határozand jövő sorsa felett.</p>
				<p>- Lássa Örkényi úr, hogy igazam volt tegnap, midőn azt mondám, hogy meg nem
                  foghatom, miféle ügy hozhat kettőnket érintkezésbe; gyanítottam, hogy Gyula
                  nevében szóland hozzám, de bizonyossá is teszem arról, hogy most már semmi esetre
                  ki nem hallgatom önt.</p>
				<p>- Gondolja meg a grófné, mit tesz, nemde, legfenségesebb tetteink egyike, ha
                  megbánva vétkeinket, bocsánatért esdeklünk.</p>
				<p>- Igaz, hogy szép tett ez, de ki valóban megbánja azt, mit cselekedett, nem küld
                  mást maga helyett. - Ha férjem szívében még egyetlen szikrája fénylenék a régi
                  szerelemnek, ha igaz szívből akarta volna jóvá tenni mindazt, mit irányomban
                  vétett, maga jöve vala felém, egy pillanatig sem késett volna. - Soha oly híven
                  nem teljesítette egy kérelmemet sem, mint búcsulevelem ama szavait, melyekben
                  kértem, hogy ne kövessen.</p>
				<p>- Megvallva az igazat, ezt vártam, - meggyőződésem sugallá, hogy ezt felelendi a
                  grófné, - mondottam Gyulának, de nem volt annyi bátorsága megjelenni neje
                  előtt.</p>
				<p>- E félelem eléggé bizonyítja lelkülete romlottságát. Kétszeresen fáj, hogy az, ki
                  vétkezni tudott irányomban, oly hosszasan, még csak annyi lélekerővel sem bír,
                  hogy pillanatnyira feledve mindent, felém jöjjön s megbánja vétkeit. Köszönettel
                  tartozom egyébiránt e gyengeségeért, mert könnyebb megtagadni valamit egy
                  idegentől, mint volt férjünktől.</p>
				<p>- Nem is képzeli a grófné, mennyire hatott reám mostani szerencsétlen helyzete, -
                  bármit képes volnék áldozni, ha segíthetnék csak némileg baján.</p>
				<p>- Köszönöm Örkényi úr szivességét, - higgye meg, ily helyzetekben leginkább
                  önhatalmunk által segíthetünk. Vannak pillanatok életünkben, mikor semmiféle
                  varázserő nem bírná megváltoztatni kedélyünk állapotát, egyedül azon benső
                  meggyőződés, hogy lelkünk erejére támaszkodva menthetjük meg önéletünket az
                  összeroskadástól.</p>
				<p>- S a grófné mindazok áldozatkész igyekezetét s tetterejét, mindazok érzelmeit,
                  kik széppé akarnák alkotni sorsát, - el van határozva visszautasítani?</p>
				<p>E kérdést nem értette Ágnes, - nem vette észre, hova czéloz Béla, annyira távol
                  volt tőle minden rossz gondolat, - egyenes szíve természetességével ezt
                  felelte:</p>
				<p>- Ki mások segítségére bízza magát, már mintegy bevallja, hogy vesztettnek tartja
                  ügyét; mennyivel inkább nem vagyok én kénytelen visszautasítni mások - segélyét,
                  ki nem is kivánom többé föleleveníteni mindazt, mit én örökké elveszettnek tartok
                  s tartani fogok, míg élek.</p>
				<p>Bélára Ágnes szavai s látása, e hosszasabb társalkodás igézőleg hatottak, csak ő
                  látta s hallotta, mint utasítja el magától örökre Gyulát, mint akarja még
                  megsemmisíteni is annak emlékezetét, kit szeretett. Akaratlanul, mintegy
                  földöntúli hatalom által késztetve térdre borult s ezeket mondá:</p>
				<p>- Szeretem a grófnét szívem egész erejével, - parancsoljon velem, kész vagyok
                  mindenre.</p>
				<p>Ágnesre e váratlan vallomása Bélának annyira hatott, hogy első pillanatban alig
                  jutott szóhoz; végre mintegy fölébredve borzasztó álom után, ezeket mondá:</p>
				<p>- Keljen föl, Örkényi s hagyja el lakásomat, - nem csalatkoztam, midőn nem másnak,
                  mint rossz, alattomos embernek tartottam önt ismeretségünk első pillanatától
                  fogva! - Így viseli magát Gyula legjobb, talán most egyetlen barátja?</p>
				<p>- Ne utasítson el a grófné egy szerencsétlent, ki e szerelmében akarja feltalálni
                  újra mindazt, mit veszített, - ki érzi, hogy képes feláldozni mindenét azért, kit
                  imád.</p>
				<p>Ágnes a csengő zsinórjára tevé kezét s ezeket felelé:</p>
				<p>- Ha azonnal nem távozik, - megrántva a csengetyűt, - tulajdon cselédeim által
                  utasíttatom ki önt, - kiméljen meg e talán illetlen, de reám kényszerített
                  viselettől s hagyjon el tüstént.</p>
				<p>Alig ejté ki e szavakat Ágnes, s megnyilt az ajtó és Gyula lépett a szobába:</p>
				<p>Ágnes meglátva őt, Bélára mutatva ezeket mondá nyugodt hangon:</p>
				<p>- Im, itt van legjobb barátod, tanácsadód!</p>
				<p>- Hallottam mindent s tudom, mi kötelességem, - miután veled szólhattam, édes
                  Ágnes.</p>
				<p>- Ne szólj hozzám, mert nem hallgatlak ki.</p>
				<p>E szavak után Ágnes a mellékszobába ment; Béla s Gyula egyedül maradnak.</p>
			</div>
			<div type="chapter">
				<head>XXXVI. (A lőrinczi erdő.)</head>
				<p>Május 15-én reggel három óra után az üllői országút sorompója előtt látjuk állani
                  a vámszedők egyikét, ásítozott s nyujtódzott azon pillanatban, melyben vele
                  találkozunk.</p>
				<p>Arczán az unalom látszott tanyázni, - képének kifejezése pedig e fohászt
                  bocsátotta az ég felé:</p>
				<p>Óh! bárcsak aludhatnék még vagy hat órát, - beh boldog volnék! - Egy ideig fel s
                  alá járt, nézte a kifelé menő kocsikat s várta az érkezőket; hetivásár napja volt,
                  ilyenkor sok dolog szokott lenni, jókor lábra kelt tehát a szorgalmas
                  hivatalnok.</p>
				<p>A szomszéd lebujból egy üveg égetettbort hozatott s épen azt hörpölgeté egy
                  zsemlye kiséretében, midőn pajtása érkezett.</p>
				<p>- Jó reggelt! - mondá az ujonnan érkező - be vígan kezded a mai napot, adja Isten,
                  hogy úgy is végezhesd.</p>
				<p>- Dehogy vígan, - álmos vagyok s épen ez oknál fogva rossz kedvű, ámbár a pálinka
                  rossz, a zsemlye meg szerfelett kicsiny, hogy legyen még az embernek jó kedve is.
                  Mégis alig hihető, e silány ital is mennyire helyreállítja életerőnket. Nem akarsz
                  velem tartani?</p>
				<p>- Szívesen - s felhajtva egy pohárkát, így folytatja: - Nem értem, hogy lehetsz
                  még álmos, e felséges friss levegőt jobban kedvelem, mint a dél forró óráit.</p>
				<p>- Én meg nem értem, hogy lehet ilyesmit csak mondani is. Látszik, hogy te
                  városban, én pedig falun nevelkedtem; mit én már régen megszoktam, azt te
                  szereted, mint ujságot; az imént erre szekerező városi úrfiak módjára kivánsz
                  élni.</p>
				<p>- Miféle úrfiak?</p>
				<p>- Képzeld, még ezt sohasem láttam, már ezelőtt egy félórával hajtott el erre
                  Lőrinczi felé négy hintó telve fiatalemberekkel - furcsa időtöltés, nemde?</p>
				<p>- Bizonyosan utasok s dolgaik után járva, felhasználták a reggeli órákat.</p>
				<p>- Nem lehet, mert podgyász nélkül, csak amúgy könnyedén üveges hintókban mentek
                  erre, s ha egyszerre hajtottak volna el, azt hihetném, hogy együtt akarnak valahol
                  mulatni; de a négy hintó egyenként hosszabb időközök után ügetett el a sorompó
                  alatt. Csudálom, mint juthatott eszébe nyolcz embernek ugyanazon nap három óra
                  előtt kelni, kilencz helyett.</p>
				<p>- Én, barátom, mint tudod, deák voltam.</p>
				<p>- Hallottam, de mint én tudom, nagyon rossz.</p>
				<p>- Nem lehetetlen, mind a mellett ezt megtartottam magamnak: de gustibus non est
                  disputandum, azaz a gustus sokféle s így tehát kár azokról disputálni.</p>
				<p>- Nem is bánom én, habár Pestnek valamennyi úrfia egyszerre hajt is ki három
                  órakor reggel e sorompón, ha én úrfi volnék, tudom, nem tenném.</p>
				<p>*</p>
				<p>Hagyjuk el egy időre az üllői sorompó előtt álló vámosokat s ne kövessük még a
                  Lőrinczi felé tartó bérkocsikat, mielőtt tudnók, mi történt Gyula és Bélával.</p>
				<p>Gyula érezte, hogy neje szállásán helytelen s illetlen volna kikelni Béla ellen s
                  őt felelősségre vonni kétszinűsége miatt. - Tisztelte legalább e részben Ágnes
                  nyugalmát, kiről tudta, hogy szerencsétlen s levert volna, ha sejthetné, hogy
                  miatta verekszik két férfi s ezeknek egyike férje.</p>
				<p>A két férfi szót sem váltva indult ki az utczára s ott is, a nélkül, hogy
                  búcsuztak volna egymástól, az egyik jobbra, a másik balra tartott.</p>
				<p>De nem is válthattak szót a látott tény után, hiszen világos, csalhatlan volt
                  mindaz, mi történt; Gyula kénytelen volt átlátni, hogy Béla barátságával visszaélt
                  s a maga alattomosságát s a mások gyengeségét akarta felhasználni önügyei s tervei
                  előmozdítására. Gyula érezte e pillanattól fogva, hogy Béla rossz ember, ki őt
                  mélyen sebzette; Béla pedig nagyon jól tudta, hogy száz szónak is csak egy volna
                  vége, t. i. párviadal.</p>
				<p>Gyula ily gondolatokba merülten tartott lakása felé.</p>
				<p>Útközben ismerősei egyikével, ama fiatal piros arczú vadászszal találkozott, kivel
                  a mult őszkor az alföldi vadászok tanyáján barátkozott meg s kit mi nemrég a
                  Váczi-utczában egy másik pajtásával láttunk sétálni.</p>
				<p>- Jó napot Marosi, - mond a feléje érkező: - mikor jövél s meddig maradsz
                  közöttünk?</p>
				<p>- Isten tudja! de szeretem, hogy találkoztunk, egy szívességre kérnélek, ha nem
                  restelled.</p>
				<p>- Parancsolj, barátom, mit kivánsz.</p>
				<p>- Ismered Örkényi Bélát?</p>
				<p>- Egykor láttam Bécsben s akkor váltottam vele néhány szót.</p>
				<p>- Kérlek tehát menj hozzá s hídd ki őt nevemben, holnap reggel jókor el akarnám
                  végezni a dolgot, - természetes, hogy lövünk. Az okokat, melyek miatt e kihivás
                  történik, nem mondhatom el, mert ez által talán mások, kiket kimélni kivánok,
                  válhatnának közbeszéd tárgyává, de nincs is szükség arra, mert ő a kihivást
                  azonnal elfogadandja, kibékülésről pedig nem lehet szó.</p>
				<p>- Sietek s fölkeresem Bélát, jó volna, ha megvárnál szállásodon míg visszaérkezem
                  a felelettel. Hol lakol?</p>
				<p>- Az Európa-szállodában. Hanem kérlek, minthogy nekem itt alig vannak ismerőseim,
                  kérj fel még egy tanut és sziveskedjél magadra vállalni az egésznek
                  rendezését.</p>
				<p>- Meglesz minden, mire szükségünk van, nyugodt lehetsz.</p>
				<p>Fiatal ismerősünk azonnal fölkereste Bélát a vendégfogadók egyikében. Minden úgy
                  történt, mint Gyula mondotta; Béla elfogadta a kihivást, megnevezé tanuit s a
                  következő nap reggeli három órára a lőrinczi erdő lőn kiszemelve gyülhelyül.</p>
				<p>Mialatt ez történt, Gyula, mennyire lehetett, dolgait rendbeszedé, két levélkét
                  irt, az egyiket magával viendő a viadal terére, melyben kijelenti, hogy öngyilkos,
                  a másik Ágneshez volt czimezve. E sorok által röviden búcsuzott el nejétől halál
                  esetére s bocsánatot kért a történtekért.</p>
				<p>Nyugodtan várta most a jövőt s honn maradt, míg tanuja vissza nem érkezett, ki
                  elmondotta, mint lőn elrendezve e szomorú ügy.</p>
				<p>Gyula tanuja távozta után Béla maga maradt, fel s alá járt szobájában, ily
                  gondolatokkal tünődve:</p>
				<p>- Mégis jó, hogy falusi magányomban pisztolyozásban gyakoroltam magam, most talán
                  hasznát vehetem ez unalmas egyforma foglalkozásnak, időtöltésnek.</p>
				<p>Nem szabad elbizakodnunk, ki tudja, hátha Gyula jobban talál nálamnál, - késznek
                  kell lennem e végsőre.</p>
				<p>Ezek után leült s hosszasan irt. A tele irt lapokat R...-hez, ugyanazon nőhöz,
                  kinek alakját a sátán körmei között láttuk romkastélyában, Bécsbe czimezte, a
                  borítékra e szavak voltak irva:</p>
				<p>«Halálom esetére e levél futár által küldessék rendeltetése helyére».</p>
				<p>Ügynökéhez irt még néhány sort, - s végezvén mindezeket, kalapot vőn s kiment az
                  utczára, szabad csapongást engedve keserűen búskomor gondolatainak.</p>
				<p>*</p>
				<p>Ama négy bérkocsiban, melyeket álmos vámszedőnk látott Lőrinczi felé haladni,
                  ismerőseink ültek tehát, mert Béla május 14-én tette váratlan vallomását.</p>
				<p>Az elsőben Marosi volt és fiatal piros arczú barátunk; a másodikban annak sápadt
                  arczú pajtása, szinte mint tanu, s legjobb orvosink egyike; a harmadikban Örkényi
                  Béla, a negyedikben, mely kissé elkésett, Béla tanui, kiket nincs szerencsénk
                  ismerni.</p>
				<p>A négy hintó az országúton a lőrinczi erdő szélén állapodott meg.</p>
				<p>Gyalog haladtak a kiszállók az erdő mélyébe, míglen egy nyíláshoz értek, mely
                  körülkerítve sűrűség által, az itt történőket elrejté az esetleg arra járók szemei
                  elől.</p>
				<p>A természet friss májusi öltönyében vigadni látszott, míg az emberek vérrel
                  készülének elborítni szép zöld köntösét.</p>
				<p>Rövid ideig tartott s a tanuk mindent elrendeztek.</p>
				<p>A pisztolyok megtöltettek, - sorshúzás útján adattak által a két ellenfélnek.</p>
				<p>Azon kérdésre: vajjon a szokott levélkék, melyekben kijelentik a párviadalosok,
                  hogy öngyilkosok, megvannak-e, Gyula s Béla igennel felelt.</p>
				<p>A két ellenfél közti tér lépésekkel kiméretett, a sorompókat földre fektetett
                  fehér kendők jelölték.</p>
				<p>Gyula s Béla helyökre állottak s a tanuk egyike a három szokásos, ilyenkor nagy és
                  szomorú fontosságú tapsot hangoztatá.</p>
				<p>Alig történt meg ez, s Örkényi nyugodt czélzás után elsüté pisztolyát.</p>
				<p>A golyó ellenfele bal vállába furódott s már roskadozni kezde Gyula, midőn
                  összeszedve még minden meglevő erejét s intve tanuinak, hogy ne közelítsenek hozzá
                  fölsegélésére, czélba vette Bélát.</p>
				<p>A fegyver elsült s Béla holtan rogyott össze; a golyó szívét találta.</p>
				<p>A tanuk egyike sem hitte, hogy ily szomorú vége leend a párviadalnak, -
                  megengedhető tehát, ha zavarba jövének némileg.</p>
				<p>Megvizsgálván az orvos Bélát, kijelenté, hogy csakugyan meghalt.</p>
				<p>Gyula, vére elfolyása következtében elájult, rövid idő mulva tanui karjai között
                  jött ujra magához. Ez alatt az orvos, mennyire a viszonyok engedték, bekötötte
                  sebét s azt kivánta, hogy Gyula azonnal a hintóba tétetvén, a közel fekvő csárdába
                  vitessék, hol nagyobb kényelemmel s biztossággal lehet majd megtenni a
                  műtétet.</p>
				<p>Béla holttestét a hintók egyikébe hordozák s nagy kerülettel nem az üllői vonalon,
                  hanem a kerepesi úton hajtottak be a városba.</p>
				<p>*</p>
				<p>Ugyanaznap Ágnes jókorább kélt, mint közönségesen szokott volt.</p>
				<p>A tegnap hallottak s látottak felizgaták idegrendszerét annyira, hogy az álom
                  kerülte szemeit.</p>
				<p>Már reggeli nyolcz órakor a nappali terméből kinyíló erkélyen ült, hogy a friss
                  levegő jótékony behatása kissé csillapítsa vére keringését s ez által kedélye
                  túláradó hullámzását.</p>
				<p>Föltette magában, hogy legyőzve ellenszenvét, férjéhez intézend néhány sort,
                  fölkérendő őt, hogy feledve mindazt, mit látott s hallhatott, Bélát ne vonja
                  kérdőre ezek miatt.</p>
				<p>Sajnálta volna, ha Gyulát balsors éri, kétszeresen fájt volna a jóság érzetétől
                  áthatott kedélyének, ha ő lett volna indoka egy netán bekövetkezendő szerencsétlen
                  eseménynek.</p>
				<p>E gondolatoktól áthatva ült tétlenül egy ideig. Az utolsó napok eseményei annyira
                  lehangolták lelkét, hogy úgyszólván az életet magát is únni kezdé, - csak Kálmán
                  iránti szerelme s azon remények, melyek e szerelemhez kötvék, bírta még némileg
                  föntartani e megtöréshez közelgő testben a lelkierőt.</p>
				<p>Búskomor tekintetű szemei könyekkel teltek meg, sírva fakadt s e könyek-előidézte
                  könnyebbülést élvezte egy ideig, midőn inasa belépett e jelentéssel:</p>
				<p>- Sára asszony van itt s kivánna a grófnéval szólani.</p>
				<p>- Bejöhet - szívesen látom.</p>
				<p>- Engedelmet kérek, grófné, mondá a belépő Sára, de tegnap estve esetleg
                  nevezeteseket tudtam meg, ezeket elmondandó, siettem a grófné szállására,
                  jókorább, mint szoktam közönségesen.</p>
				<p>- Látod, hogy már rég fönn vagyok, nagyon szeretem, hogy eljövél, már küldeni
                  akartam utánad, ujra egy kérelemmel fogok alkalmatlankodni neked.</p>
				<p>- Parancsoljon, - tudja, hogy tiszta szívből teszek mindent.</p>
				<p>- De előbb mondd el, mit tudtál meg?</p>
				<p>- Képzelje a grófné, tegnap estefelé csendesen végigballagtam az országúton sok
                  végzett dolgom után, - mert Sára nem egy háznál volt jártas s végezte annak ügyeit
                  - fáradtan ballagtam lakásom felé, midőn egyszerre szemközt tart velem gróf Zendy
                  Kálmán ügyvéde. Ki akartam kerülni figyelmét s azonnal félrementem, s a boltok
                  egyikébe siettem, de már késő volt, ő meglátott s utánam sietett. - Jó estét,
                  asszonyom, - mondá felém fordulva - minek kerül, szívesen találkozom ily páratlan
                  s ritka jószivű emberekkel, mint a milyennek kegyedet ismerem, kivált most, miután
                  annyi gond nyomja öreg vállaimat. - E szavak után figyelmessé lettem, azt hivén,
                  talán új baj környezi Kálmán grófot, s ezeket kérdezém az ügyvédtől: - Mi baja van
                  a tekintetes úrnak, hogy ily szomorú, minap jókedvű volt, mikor elillantam. -
                  Úgyvan, - felelé - akkor hivém, hogy rövid idő alatt rendben lesz minden s lássa,
                  most bonyolódottabb s aggasztóbb uram ügye, mint valaha. - S mi oknál fogva, -
                  megengedi e kérdést, miután láthatta eléggé, mennyire érdekel ura sorsa, -
                  folytatám beszédemet. - Bizonytalanság, még mindig aggasztó bizonytalanság az, mi
                  legalább szomorít. Kálmán gróf idegen útlevéllel utazott el s így ő szökevénynek
                  tekintetik. Alig hoztam rendbe a nekem adott pénz által jószága viszonyait és zár
                  alá vétettek ujra az intézet által, - hamburgi tudósításaim szerint pedig a mult
                  héten több magyar utazott el, de melyik, vagyis inkább egyike-e Kálmán azoknak,
                  azt nem tudhattam meg, mert nem tudom, mi név alatt utazik. A személyes leirásból
                  itélve, az elutaztak között van Kálmán, legaggasztóbb pedig azon hír, hogy az
                  elvitorlázott hajók egyike a harmadik nap elveszett volna, - reménylem, hogy
                  Kálmán nem volt a födélzetén, - mert ha megtartotta az Isten életét, bizton
                  várhatjuk, hogy ha tüstént nem is, legalább néhány hónap alatt rendbe hozhatjuk
                  ügyeit. Nemde, méltán vagyok szomorú? nemde, elég okaim vannak aggodalomra,
                  bánkódásra? - Miután ezeket elbeszélte nekem az ügyvéd, képzelheti a grófné,
                  mennyire megijedtem, ő észrevette arczvonásaimon s majdnem sírva fakadt. Néhány
                  percz mulva e szavakkal búcsuzott tőlem: - Holnap, ha Isten megsegít, indulok, s
                  akárhogyan, de bizonyosságot szerzek magamnak uram sorsa felől. Még néhány szavak
                  után elváltunk egymástól. Tegnap este akartam idejönni, de késtem, mennyire
                  lelkiismeretem engedé e rossz hírrel.</p>
				<p>- Nincs szerencsénk, Sára, - mondá Ágnes fájdalomtól rezgő hangon.</p>
				<p>- Az igaz, - mind a mellett még szabad reménylenünk. De most mégis sajnálom, hogy
                  megmondottam, ki tudja, néhány nap mulva talán jobb hirek érkeznek s akkor sok
                  bánattól megkiméltem volna a grófnét.</p>
				<p>- Ne sajnáld, hisz imént épen arra akartalak kérni, hogy tudd meg az ügyvédtől, mi
                  történt Kálmán dolgában.</p>
				<p>- Talán megsegít még az Isten!</p>
				<p>- Nem is marad más menhelyem, mint bízni a földöntúli hatalom jóságában. Mely
                  borzasztó állapot ez az enyim! Miért nem vagyok még lányka, mikor te mulattattál s
                  kedvemben jártál, mily jó dolgom volt akkor!</p>
				<p>- Nem is hittük volna soha, hogy szerencsétlen lehessen Ágnes bárónő, csak édes
                  anyja ne tudja meg mindezeket, mert nagyon elszomorodnék.</p>
				<p>- Igazad van, titkoljuk, mennyire lehet ez aggasztó körülményeket, úgyis eleget
                  bánkódott már miattam.</p>
				<p>Rövid idő mulva Sára távozott s Ágnes maga maradt bújával, közel a kétségbeesés
                  végtelen örvényéhez.</p>
				<p>Annyi kínok által gyötörve, legalább a mennyire lehet, meg kivánta gátolni a még
                  netalán bekövetkezendőket.</p>
				<p>Jánost hivatá s ezt kérdé:</p>
				<p>- Tudod, hol lakik a gróf?</p>
				<p>- Tudom, most voltam ott, vadászával volt csekély dolgom.</p>
				<p>- Otthon van-e?</p>
				<p>E kérdésre János zavarttá lőn, nem tudott tüstént felelni, elsápadt.</p>
				<p>- Mi bajod, - kérdi Ágnes, - rosszul vagy?</p>
				<p>- Nem asszonyom, - de nem merem mondani, mit tudok.</p>
				<p>- Mi történt. Istenem! - talán elkéstem volna? - férjem párbajt vívott, nemde?</p>
				<p>- Úgy van.</p>
				<p>- Megsebesült-e, vagy nem? kérlek, felelj.</p>
				<p>- Bal vállába ment a golyó, eszmélet nélkül hozták haza azelőtt egy órával.</p>
				<p>- S Örkényi úr?</p>
				<p>- Halva maradt a lőrinczi erdőben.</p>
				<p>- Borzasztó, s mindennek én vagyok oka! minden léptemet szerencsétlenség bélyegzi.
                  Fogass, János, tüstént a grófhoz menendünk.</p>
				<p>*</p>
				<p>Néhány percz mulva Ágnes Gyulánál volt, - épen üdülni kezde s láza első jelei
                  mutatkoztak.</p>
				<p>Ágnes feledett mindent, miután megtudta, hogy az, kit egykor szeretett, veszélyben
                  van. Elment, hogy ápolja azt, ki kérlelhetlenül megsemmisíté boldogságát, -
                  szerencsétlenné tette szívtelensége által.</p>
				<p>Gyulára nagyon jól hatott nejének e szép, e fenséges tette, mintha a pillanattól
                  fogva könnyebbült volna állapota, mintha remélhette volna, Ágnes megbocsátandja
                  vétkeit.</p>
				<p>Ágnes több napot töltött a beteg ágya körül, kinek állapota eleinte veszedelmen
                  kivülinek látszott ugyan, de később ellenkezőre változván, nem egyszer közel volt
                  a halálhoz.</p>
				<p>Mi rendkivüli erőltetésébe került Ágnesnek, hogy mind e külbehatások ellen
                  viaskodva, még össze nem roskadt, - azt megitélni az képes egyedül, ki az élet
                  viszonyait látta s érezte azon szinezetben, mely testünket s lelkünket, szívünket
                  és kedélyünket egyaránt megszállva, nem enged pillanatnyi pihenést s emészt minden
                  még meglevő parányi erőt.</p>
			</div>
			<div type="chapter">
				<head>XXXVII. (A sír.)</head>
				<p>Nyolcz nap óta, hogy a lőrinczi erdőben történtek tetemesen megváltoztatták
                  történetünk folyamát, ismerőseink egyike nem létezett már többé.</p>
				<p>Elkomorodott kedélye, rossz indulatai áldozatául esett s hamar végigfutotta
                  pályáját, mely alatt mások ellenében elkövetett vétkeit megbosszulandó, önmagát
                  dönté sirba.</p>
				<p>Ha a váczi út melletti pesti temető legárnyékosabb részén keresztülhaladunk s
                  átlépjük e szent és búskomor hely határit, szabad térre érünk. Ennek láthatárát
                  néhány szelid lejtésű akáczfákkal beültetett domb jelöli.</p>
				<p>E dombok tetejének egyikén, fákkal környezetten látunk friss sírhantot, melynek
                  egyszerű köve Örkényi Béla nyughelyét tudatja az arra járókkal.</p>
				<p>Alkonyodni kezd, - a munka megszünt, a világ minden élő lénye pihen, nyugalom és
                  csend uralkodik.</p>
				<p>Csak azok, kik szívökben bút s bánatot táplálnak, nem bírják követni társaik
                  példáját; csak azok nem pihennek még; csak azok keblét nem szállta még meg a
                  nyugalom jótékony angyala, kiket lelkiismeretük ébren tart, hogy minden egyes
                  percze életöknek ugyanannyi átok gyanánt korbácsolja föl lelkök lehető csendes
                  habzását.</p>
				<p>Béla sírján nő térdelt.</p>
				<p>Testét gyászruha födé, nagy sötétkék szemei búskomor tekintettel csüngtek a
                  halmon, tömött, göndör, szőke hajának gazdag hullámai mintha elrejteni igyekeztek
                  volna mindent az arra járók elől, mit úrnőjük gondol, mi lebilincselte e rideg
                  földön.</p>
				<p>Szép ajkai imát rebegtek, imát, mely jóvá akarja talán tenni azt, mi ellen e
                  csalékony ajkak nemrég vétkeztek, - szemei könyeket hullasztának,
                  felelevenítendők, kit e szemek világa vitt tévútra s hervasztott e pazsintos domb
                  hideg mélyében.</p>
				<p>Ki e nő? mi okból siratja azt, kit fölelevenítni nincs többé hatalmában, kinek
                  gyászos vége példa gyanánt szolgálhat mindazoknak, kik elég gyengék vétkesekké
                  lenni mások bűnei miatt?</p>
				<p>Hogy mind e kérdésekre felelhessünk, legyen szabad kissé megállapodnunk, el kell
                  mondanunk olyanokat, melyek történetünk folyamában eddigelé említésre nem voltak
                  méltók, melyeket elhallgathattunk volna, ha ismét ama hatalmas biróval, ama
                  örökkévaló hatalommal, a lelkiismeret furdalásival nem találkozunk.</p>
				<p>Béla ezelőtt öt évvel Olaszországba utazott.</p>
				<p>Egy kirándulása alkalmával Milánóból Comóba, esetleg megismerkedett R...-rel, ki
                  szüleivel, kik közönségesen Bécsben laktak, szinte e szép s fenséges tájban tölté
                  a kellemes tavaszi hónapokat.</p>
				<p>Részint a sors, részint Béla, úgy akarták, hogy egy ideig e család körében tette
                  kirándulásait, későbben hosszasabban mulatván velök egyszerre Florenczben.</p>
				<p>Béla akkor fiatal s rendkívül víg kedvű ember volt, - bizalmatlanságot még nem
                  ismert s könnyen engedett minden szebb vagy kellemes behatásnak. Nem csuda tehát,
                  hogy kevés idő mulva, kivált midőn tapasztalta, hogy R... szívesen mulat vele,
                  megszerette.</p>
				<p>E szerelem a Florenczben töltött hetek alatt viszonozva lőn s nemsokára a két
                  fiatal annyira ment egyetértésében, hogy csak a szülők tartóztatták Bélának
                  R...-el való házasságát.</p>
				<p>R...-nek szülei, miután lányuk kezét kérte Béla, azt kereken megtagadták tőle s
                  látván, hogy lányukra e tagadó válasz szomorú befolyást gyakorol, részint kérve,
                  részint parancs által eltávolíták az alkalmatlan udvarlót házok köréből.</p>
				<p>Béla ez időben sokat szenvedett s mégis boldog volt, mert tudta, hogy R... szereti
                  őt. Ez öntudat-teremtette remény nem engedé, hogy csüggedjen, hogy szerelme
                  hüljön, sőt a legfőbb fokra csigázta azt.</p>
				<p>R...-nek költői fellengőségű és mindenható szerelme - akkor legalább úgy látszott
                  - nem maradt a szülői által megszabott korlátok közt. Ennek Bélára nézve azon
                  mindennel fölérő következménye volt, hogy szerelmi viszonyuk R... által táplálva,
                  szülői akaratának ellenére is tovább fonódott titokban. R... még egyszer
                  kisérletet tőn megingatni szülői akaratát s midőn ujra tagadó választ kapott,
                  elhatározta a két fiatal, szökés által menekülni e zsarnokság alól.</p>
				<p>Meg volt határozva a nap, az óra s a hely, melyen összejőve, menekülni fognak.
                  Béla nagy ügyességgel s vigyázattal rendezett el mindent; nemde, e lépéstől
                  függött egész jövője, boldogsága, mindene?</p>
				<p>A találkozás helyén szívdobogva várta Béla R...-t s minthogy ez késett egy ideig,
                  közel volt a kétségbeeséshez.</p>
				<p>S R... nem is jött el, hanem a helyett megüzente azt néhány sor irással; s már
                  Béla azt hivé, hogy meg van csalva, hogy rútul visszaéltek legszentebb
                  érezményeivel, midőn felbontva a félelmetes levelet, határtalan boldogság nyilt
                  meg előtte.</p>
				<p>R... röviden megvallá Bélának, hogy gyötörve félelem s lelkiismeret furdalásai
                  által, nem titkolhatá tovább szülei előtt azt, mit megtenni el volt határozva.
                  Anyja lábaihoz borulva, megvallotta vétkes szándékát. Ez elhatározó s
                  jóság-sugalta tettét siker koronázta, mert most már átlátván szülei, hogy nem
                  lehet megváltoztatni lányuk kedélyének állapotját, beleegyeztek a házasságba, egy
                  föltétel alatt, - ezt megtudandó, kéri Bélát, keresse fel ujra szülei házát.</p>
				<p>Béla szerelme annyira teljhatalmú volt, hogy mindenre képesnek érezte magát,
                  örömmel, mintegy elérve legfőbb vágyai tetőpontját, sietett R...-hez s ennek
                  szüleihez.</p>
				<p>A feltétel nehezen volt megoldható, ha tekintjük ez emberiséget, mint nem ritkán
                  mutatkozik e változékony élet folyama alatt: könnyű s örömmel volt teljesíthető,
                  ha valónak hiszszük mindazt, mit e szó, szerelem, magában foglal.</p>
				<p>R...-nek szülei azt kivánták, hogy Béla távozzék s másfél évig ne lássa lányukat;
                  ha e hosszas időköz után még mindig egymásért lángol szerelmök, akkor áldásuk
                  felbonthatlanná teendi az érzelmek frigyét.</p>
				<p>Béla megölelte R...-t, vőlegény s mátkává lőnek, és boldog volt, mint még talán
                  soha s mégis szomorú.</p>
				<p>Válnia kellett, e pillanatban, e végső perczben, fájdalmas érzés rezgette át keble
                  hurjait. Nem mintha kételkedett volna saját szíve állandóságában, nem mintha csak
                  hihette volna is, hogy mulékony szeszély az, mit ő szenvedélynek tart, de okulva
                  az emberek annyiszor tapasztalt gyöngeségén, e gondolat hatotta meg szívét: hátha
                  R... efeledve őt, hűtlenné lesz, hátha csak szeszélye az a fiatal lánykának, mit ő
                  szerelemnek vall és hisz.</p>
				<p>Mátkája kék szemeinek egy tekintete megnyugtatta Bélát.</p>
				<p>Egy csók biborajkairól s Béla meg volt győződve, hogy ez ajkak igazat mondhatnak
                  csak s feledve mindent, a szerelem örökkévalóságát legszentebb meggyőződésének
                  tartotta.</p>
				<p>Féléve, hogy Béla Erdélyországban volt. Leveleznie nem volt szabad R...-el s híven
                  teljesítve azt, mitől egész boldogsága függött, alig tudva, mi történik azóta
                  mátkájával, hol van, és szereti-e még őt?</p>
				<p>Nem egyszer már közel volt a végelgyengüléshez, nem egyszer akart indulni, hogy
                  felkeresse R...-t, kérje meg szüleit, szüntetnék meg kínjainak mindinkább növekvő
                  árját s mindannyiszor igérete szentsége nem engedé, hogy eltörpüljön
                  szenvedélyének hatalma alatt.</p>
				<p>E kínteljes napok egyikén levele érkezett R... apjától.</p>
				<p>Meghallgatta a sors szenvedéseim fohászit, ezt gondolá Béla, mikor kezébe véve a
                  levelet, megismerte R... apjának irását. Mátkám ugyanazt szenvedi s érzi, mit én,
                  szülei meghatva rövidítik a hosszas határidőt, hogy egy egész évvel hosszabbra
                  nyujtsák két ember boldogságát.</p>
				<p>S mégis késett a levél felbontásával, - hisz a legkellemesebb bizonytalanság,
                  nemde mindig csak bizonytalanság marad mindaddig, míg végre tisztán meg nem
                  győződünk arról, mi reánk vár.</p>
				<p>E kétes érzelemtől reszkető kezekkel fogott a sorok olvasásához.</p>
				<p>Alig végzé el s felkiáltva lerogyott és sírni kezdett, mint oly ember, ki búcsuzik
                  minden széptől, minden reménytől, szóval mindentől, mi életünket azzá
                  varázsolhatja, mivé azt tenni vágyaink leghőbbike volt.</p>
				<p>Egy ideig zokogva, meredt szemekkel ujra fölvevé az elhullasztott sorokat s
                  mégegyszer elolvasá, mintha mindazt, mit tartalmaznak, nem tarthatná valónak,
                  mintha rosszul értette vagy csalódott volna, s ujra eldobván a levelet, könyekkel
                  teltek meg szemei, s e pillanattól fogva lőn Béla olyanná, milyennek ismertük
                  történetünk folyama alatt.</p>
				<p>R... apja röviden tudata Bélával, hogy lánya ezelőtt két héttel ment férjhez
                  önválasztása s akarata következtében. Nem csalódott, mikor azt vélte, hogy csak
                  fiatalkori álmokra fektetett ábránd vala mind amaz érzés, melyet szerelemnek
                  tartottak. Sajnálja Bélát, de másrészről megbocsátja mindazt a nyugtalanságot s
                  bajt, mely által egy időre megzavarta volt házi békéjét s reméli, hogy Béla is e
                  pillanatban talán hidegebben megfontolta a dolgot, nem fog bánkódni, sőt talán
                  örvendeni, hogy lánya nyiltszivűsége egy könnyelmű igéret szomorú következményétől
                  megmenté őt.</p>
				<p>Béla e pillanattól fogva nem hitt senkinek, minden embert rossznak tartott,
                  tagadta a szerelem lehetőségét, szóval pusztává s rideggé lőn kedélye.</p>
				<p>Ha nem volt volna könnyen izgató természetű jelleme, fájdalminak csillapulta után,
                  talán jóra változott volna ismét legalább részben, e csalódások-előidézte beteges
                  állapot, - talán kiveszett volna kebléből az elkeserédes-okozta rossz indulat,
                  mely többé nem találkozott szívében semmi széppel s jóval, mert nem hitte annak
                  lehetőségét s mint csalékony bálványt, le kivánta dönteni a hamis
                  istenségeket.</p>
				<p>Bélánál ez utolsó győzött; hová vitte mindez e nem rég még oly nyiltszivű s
                  vígkedélyű embert, azt láttuk; hogy ő maga érzette ezt, azt olvastuk
                  naplójában.</p>
				<p>Ama hosszú levél, melyet párbaja előtti napon R...-nek irt, tartalmazta azon
                  befolyásnak következményeit, melyet reája mátkája hűtlensége gyakorolt. Mielőtt
                  megválna az élettől, úgy gondolkodott, legalább meg akarja még egyszer mondani
                  R...-nek, mit cselekedett s mivé lőn ő maga e tette következtében. Meg akarta
                  mondani R...-nek, hogy hű volt hozzá még rossz tetteiben is. - Hiszen Ágnes iránt
                  fellobbanó szerelme nem egyéb, mint kifolyása ama keserűségnek, mely elárada
                  minden tettein s gondolatján. Ha Béla örül mindannak, mit Gerőfalván látott, nem
                  igyekezett volna alattomosan aláásni két ember boldogságát, még kevésbbé
                  megingatni az úgyis gyenge alapra épített lakot. S ha azt nem teszi, lehetetlen,
                  hogy megszeresse azt, kiben tiszteli más iránti szerelmét, kinek férjét legjobb
                  barátjának tartja. Vannak érzelmek, melyek soha nem szállhatják meg keblünket,
                  bármi erővel nehézkednek is reánk, míg becsületes, tiszta érzelműek vagyunk.</p>
				<p>Béla levele megtette hatását Bécsben.</p>
				<p>R... boldogtalan volt házassága alatt, szomorú s lehangolt özvegysége óta, mert
                  férje néhány hónap előtt halt meg. Alig van annyira elvetemedett kebel, mely nem
                  volna fogékony többé a lelkiismeret fölébredésére. - R...-t házi köre első
                  szerencsétlen pillanatától fogva ezen érzés lepte meg s gyötörte nem ritkán
                  kétségbeesésig. - Elolvasván Béla sorait, még elevenebb szinekben ragyogott előtte
                  a vétkei által feltüntetett rossznak műve s kerülte őt a nyugalom mindaddig, míg
                  el nem határozta Pestre sietni, ott, ha nem késő még, jóvá tenni azt, mit évekkel
                  ezelőtt roncsolt meg szentségtelen kezekkel.</p>
				<p>Későn jött; Béla nem volt többé, de R...-nek kinjai megmaradtak, hogy a bosszú
                  angyala gyanánt, annak sírjához lánczolják le, kit ő ölt meg.</p>
				<p>*</p>
				<p>Mialatt R... Béla sírján imádkozva akarja csillapítani lelkiismerete
                  felszólalását, Ágnes szállásán egészen más jellemű, de nem kevésbbé szomorú
                  jelenettel találkozik szemünk.</p>
				<p>Ágnes nappali termében három orvos tanácskozik, - komor, meggondolástól áthatott
                  arczvonásaikon aggály látszik székelni, mintha a tudomány nem bírná többé
                  megváltoztatni azt, mit a sors és körülmények vas keze határozott.</p>
				<p>Hálótermében még szomorúbb s levertebb képpel találkozunk.</p>
				<p>Ágnes eszmélet nélkül, hervadt arczczal, hálódzott szemekkel fekszik ágyában, -
                  néha-néha mintha beszélni akarna, úgy mozognak ajkai, kezeivel valamit keresve
                  kapkod maga elé. Első tekintetre megtébolyodottnak látszik, olynemű arczának
                  kifejezése.</p>
				<p>Ágya mellett anyja és G... grófné foglalnak helyet, könyes szemekkel lesik a beteg
                  minden egyes mozdulatját s várják a jövő vészteljes perczeit.</p>
				<p>Ágnes nem győzte meg mindazt a fájdalmat s váratlan bút, mely az utóbbi néhány
                  hónap alatt reája nehézkedett, - összeroskadván a férje ágya mellett töltött éjek
                  gyengítő hatalma alatt, visszasülyedt nemrég kiállott veszélyes betegsége, most
                  már kétszeresen aggasztó eszmélet nélküli állapotába.</p>
				<p>G... grófné megtudván barátnője veszedelmét, hozzá sietett s édes anyjával együtt
                  ápolta.</p>
				<p>Képzelhető, hogy minden, mit tudomány, figyelem, szeretet előidézni képes, az fel
                  lőn használva Ágnes megmentésére. A most együtt levő orvosok tanácskozmányának
                  szüleménye ama véleményben pontosult egybe, hogy egyedül a természet hatalma bírná
                  még megmenteni a beteg életét, a tudomány csak halasztani, de többé meggátolni nem
                  képes a halált hirdető pillanatot.</p>
				<p>Az orvosoknak e végitélete következtében Dévay báróné és G... grófné kénytelenek
                  voltak rövid időre elhagyni a beteg ágyát, nehogy bánatuk kitörése megzavarja
                  Ágnes kissé helyreállott nyugalmát.</p>
				<p>Sára asszony a mellékszobában ült zokogva, ő leginkább tanuja volt Ágnes utolsó
                  fájdalminak, érezte, mennyire meghatották úrnője jellemét s inkább, mint bárki,
                  félt azok pusztító következményétől.</p>
				<p>*</p>
				<p>Gyula állapota kissé javult az utolsó napok alatt, de veszedelmen kívülinek
                  mondani még nem lehetett.</p>
				<p>Ágnes ujabbi veszélyes betegsége reája is aggasztólag hatott, mert inkább, mint
                  bármikor, bánta most mindazt, mit cselekedett, kivált midőn tapasztalta, hogy
                  mindazok daczára is Ágnes még mindig szíve jóságának engedve, kész volt feláldozni
                  magát s feledve mindent, nem hagyá el ágyát e veszélyes néhány nap alatt.</p>
				<p>Láza ennek következtében nagyobb erővel újult meg s nem akart szünni, pedig
                  életereje nagyon csökkent a seb-okozta vérzés s lázas állapota következtében.</p>
				<p>*</p>
				<p>Kálmán ügyvéde elindult ura fölkeresésére; czélt ért-e, vagy nem, erre nem bírunk
                  felelni.</p>
				<p>Míg Ágnes haldoklik, addig talán már rég elnyelte a tenger vize Kálmán testét,
                  vagy annak árjain libegve búcsuzik a világrésztől, mely - szerinte - reája nézve
                  puszta s rideg lehet egyedül, mert szerelmét nem bírta megszerezni annak, kiben
                  összpontosul lehető boldogsága, nyugalma.</p>
				<p>Ha Kálmán tudta volna mindazt, mi Gerőfalván és Pesten történt, mi sok bú s
                  bánattól menthette volna önmagát s azokat, kiket szeret!</p>
			</div>
			<div type="chapter">
				<head>XXXVIII. (Az alföldi vadászok tanyája.)</head>
				<p>Az 1853-dik évi november hó első napjaiban s így tehát öt hónappal azok után,
                  melyekről az utolsó fejezetben szólottunk, élénk jelenet tárul fel szemeink előtt
                  az alföldi térségen.</p>
				<p>Zöld gyeptenger terül el előttünk; jobbra a messze homályban ültetvény látszik,
                  mögötte az alföldi vadászok tanyája mellék-épületeivel, balra megmérhetlen lapály
                  néhány majorral s nagyobb tanyával.</p>
				<p>A gyep szelid dombok-alkotta völgyében, égnek emelkedő két kútágas közelében, áll
                  a zöld kabátos arany hajtókás vadászmester, kezében ostort tartva; lábai mellett
                  nevet a meredt nyul, körülötte harmincz tarka kopó nyujtódzik, liheg s marakodik a
                  fárasztó futás után, lesve zsarnokuk ama nehezen várt szavait, melyek kimondása
                  után prédául odadobatik az agyonhajtott vad.</p>
				<p>Huszonnégy lovas tágas kört képez a falka körül. Részint gyalog járkálva és
                  szivarra gyujtva jártatják lovaikat, vagy lovon ülve, de eleresztve paripáik
                  kantárszárait, beszélgetnek s vitatják a megtett hajtás szebb jeleneteit,
                  érdemeit.</p>
				<p>A párolgó lovak sebes lélekzete, leeresztett fejjel pihenve nézvén a körülöttük
                  történőket, - élő bizonysága a nap nagyszerű fáradalmainak; lovászaik e nemes
                  állatokat simogatva, mondottak köszönetet bátor s fáradhatlan viseletökért.</p>
				<p>Az időjárás ködös homálya e képet valóságos, eredeti, páratlan szépségű
                  vadászábrázolattá egészíté ki, milyenekkel csak Anglia ködlepte szigetén
                  találkozhatunk.</p>
				<p>Alkonyodott, midőn oszlani kezde a társaság, - egyes kisebb csoportok képződtek s
                  vagy ügetve, vagy lépést tartottak a tanya felé.</p>
				<p>Kettő a vadászok közül gyalog maradt s lovaikat vezetve, indultak társaik
                  után.</p>
				<p>E vadászok ismerőseink, mert nem mások, mint gróf Marosi Gyulának a lőrinczi
                  erdőben látott két tanuja.</p>
				<p>- Nagyon szeretem, - mondá a fiatalabbik s piros arczú, - hogy végre itt vagyok;
                  alig vártam, hogy ismét közöttetek lehessek.</p>
				<p>- Én is ugyanezt tartom, mert magam is csak tegnap este értem ide, s mi szerencse,
                  váratlan a mostani szárazságban, hogy ily nagyszerű s tökéletesen keresztülvitt
                  hajtással nyithattuk meg idei vadászatainkat.</p>
				<p>- Mily jól esik az embernek - ennyi pajtás között lehetni, miután hónapokig idegen
                  arczoknál egyebet nem láthatánk.</p>
				<p>- Te külföldön járván, természetes, hogy ritkán, vagy soha nem lehettél
                  ismerősökkel; de hidd el, én, ki nyáron által fontos dolgaim miatt M... megye
                  hegyei között voltam kénytelen tartózkodni, mintha a Kaukázust jártam volna be,
                  annyira elszigetelt volt helyzetem, annyira keveset tudok mindarról, mi a nagy
                  világon történt.</p>
				<p>- Mikor utoljára kaptam hírt felőlük, akkor Ágnes már jobban levőnek s veszedelmen
                  kivülinek mondatott az orvosok által. Gyula pedig fönnjárt s üdülni kezdett, de
                  karját még nem mozdíthatta.</p>
				<p>- Hát Kálmánról mit hallottál?</p>
				<p>- Mióta együtt voltunk Pesten, s ügyvédével szólottunk dolgairól, szót sem.</p>
				<p>- Rendkivül hátra vagy, e szerint én, ki azóta nem voltam honn, nagyon sok ujságot
                  mondhatok neked, meg fog lepni híreim váratlan sokasága. De jobb lesz, ha lóra
                  ülünk, mert nagyon elkésünk.</p>
				<p>- Nem bánom, hanem adj előbb egy szivart.</p>
				<p>Midőn a két vadász lovon volt s lépést haladott egymás mellett, a fiatalabbik így
                  kezde regélni:</p>
				<p>Ezelőtt három héttel utaztam keresztül Drezdán; bizonyos körülmény, mely e tárgyra
                  nem tartozik, tartóztata s nekem három hosszú napot kelle mulatnom a szászok
                  fővárosában. Hosszú napot, mondom, mert az csinos, de nagyon unalmas város; - alig
                  tudtam mihez fogni, miután többször utazván már arra, nevezetességeit mind
                  megnéztem vala már.</p>
				<p>Egy délután nagyon szelid őszi meleg nap volt, s minthogy Drezda környéke
                  bővölködik szép tájképekben, magam is elindultam gyalog az uj városon keresztül
                  Losvicz felé. E kis falu az Elbe dombos partján fekszik, - melynek szomszédságában
                  vannak ama kellemes fekvésű szőlőhegyek, a drezdaiak nyári lakaival.</p>
				<p>Felséges kilátás nyílik e dombokról az alattuk folyó Elbére, a fővárosra s a szász
                  Svájcz nem távol mutatkozó hegylánczára; szinte jó kedvem kerekedett magányomban s
                  elhagyván a falut, a szőlőhegyek közé folytatám sétámat.</p>
				<p>Örömmel néztem az egyes igen csinosan épült s rendesen tartott falusi lakokat,
                  melyeknek erkélyén víg körben ültek együtt azok lakosai, élvezendők a meleg őszi
                  nap kellemeit. Két, egymás közelében fekvő olasz izlés szerint épült villa előtt
                  elhaladván, - feltünt előttem, miszerint e két épület egészen egyenlő, modorra,
                  nagyságra, fekvésre nézve, összehasonlítva mindkettőt, megvallom, ezt gondolám: e
                  két lak két szerelmes számára építve, mily kellemes volna, ha az egyikben én s a
                  másikban szeretőm lakhatnék.</p>
				<p>- Nincs rossz izlésed, vága közbe pajtásom, s látszik, hogy bárhol jársz is,
                  mindig a régi maradsz, örökké szerelem és szeretőd az, mi foglalkoztat; nemde,
                  azon fontos ügy, mely miatt több napokat Drezdában kelle várakoznod, szinte ily
                  jellemű volt?</p>
				<p>- Csalatkozol, nagyon prozaikus dolgaim voltak, de ne zavard elbeszélésem fonalát
                  megjegyzéseiddel. - Alig mentem el a kis házak egyike előtt, s nekem úgy tetszett,
                  mintha valaki nevemet hangoztatná. Eleinte azt hivém, hogy csalatkozom, talán csak
                  fülem cseng, de miután kétszer-háromszor ismételve ugyanazt hallottam, a házak
                  egyike felé fordulék s képzeld, mit láték? A szobákból az erkélyre vezető ajtóban
                  áll Kálmán és Ágnes karöltve, s felém intve kendővel, szólítanak nevemen. - Mintha
                  álom volna mindaz, mit látok, annyira meg voltam zavarodva, s hogy meggyőződjem e
                  látvány valóságáról, siettem a tündéri jelenet felé. Odaérvén, csakugyan láttam,
                  hogy valóság Kálmán és Ágnes együtt- s ittléte.</p>
				<p>- Csudálkozol, nemde, hogy itt látsz, - mondá Kálmán felém sietve s jobbját
                  nyujtva.</p>
				<p>- Megvallom, pajtás, első pillanatban nem hittem szemeimnek, alig vagyok képes
                  kifejezni, mennyire örvendek, hogy itt talállak egyesítve Ágnes grófnéval.</p>
				<p>- Örülni fog Ágnes, hogy láthat.</p>
				<p>S karom ragadva Marosiné felé vezetett, ki betegsége óta talán még szebb, mint
                  azelőtt; arczának bizonyos földöntúli búskomor s mégis örömtől sugárzó kifejezése
                  van; halvány arcza még inkább kiemeli szemei villanyosságát s fekete haja tömör
                  sűrűségét.</p>
				<p>- Rendkívül örvendek, - mondá, mikor az erkélyre értem - hogy találkozunk, nem is
                  képzeli, mióta nem láttam, mily boldoggá lettem.</p>
				<p>- Higgye meg a grófné, - felelém, e kedves őszintesége által meghatott hangon -
                  alig találkozik egy ismerősei s barátai között, kit inkább boldogít e vallomása,
                  mint engem, mert két barátomat egyszerre látom szerencsésnek annyi bú után.</p>
				<p>- Hogy tetszenek egyenlő kis lakaink, - kérdé Ágnes; - esetleg mindkettőt
                  kibérelhettük, ebben én, a másikban Kálmán lakik, de nem sokáig fogunk már itt
                  maradni, mondá, mosolygó arczkifejezéssel tekintve Kálmánra.</p>
				<p>Imént mondám, hogy mintegy előérzetem sugalta, hogy két szerelmes lény tanyázik e
                  csinos villában s az egész estét eltöltöttem e két ember társaságában, megtudván,
                  mint kerültek össze s mint egyenlítette ki a sors hatalma mindazt, mi örökre
                  elveszettnek látszott.</p>
				<p>Kálmán csakugyan, a mint hirlelék, elindult volt Hamburgból. A hajó, melyre
                  szállott volt, első nap nagy szélvészszel küzdött s gépezete szétzúzatott; csak
                  nagy bajjal érhetett kikötőbe, hogy ott néhány nap alatt helyreállítva a történt
                  kárt, tovább vitorlázzon. - Kálmán elmondá, mi nehezen vált meg hazájától s
                  világrészünktől; sokszor már vissza akart térni s mindannyiszor eszébe juta Ágnes
                  s akkor úgy látszott, mintha nem szeretve általa, mitsem vesztene, - az ő szívén
                  kivül alig volt valami, minek viszontlátása vagy ujabbi bírhatása
                  megörvendeztethetné. - Gyermeki elgyengülésnek tartván kedélye ez igen természetes
                  állapotját, felcsigázta férfiasabb érzelmeit s Hamburgban maradt, míg hajóra nem
                  szállhatott.</p>
				<p>A kikötőben mulatván néhány nap - épen búcsuleveleket irt pajtásihoz, midőn
                  ügyvéde belép, ki Hamburgban megtudván, hogy azon hajó, melyen valószinüleg
                  elindult Kálmán, nem sülyedt el, hanem N. kikötőbe menekedett, - sietett
                  fölkeresni szeretett Kálmánját.</p>
				<p>Kimondhatlan nagy volt Kálmán öröme, mert érezte, hogy rendkivülieknek kelle
                  történnie.</p>
				<p>Ügyvéde rövid szavakban elmondá, mi különös s valóban érdekes módon jutott ama
                  pénz birtokába, mely által jószágait megmentette. Elmondá Kálmánnak, hogy most
                  tőle függ, vajjon vissza szándékozik-e hazájába, vagy nem. Kérte: ne engedjen
                  szerelmi búskomorságának annyira s gondolja meg, hogy már csak köszönet jeléül
                  azok iránt, kik szivesek voltak rajta segíteni, legalább egy időre keresse fel
                  ujra hazáját; később utazhatik és szórakozást szerezve elérheti mindazt, mi után
                  most sóvárog.</p>
				<p>Kálmán azon kérdésére: ki volna az, ki titkon segíti, az ügyvéd nem tudott
                  felelni, mert eddigelé maga sem tudta.</p>
				<p>Néhány órai tanácskozásnak az lőn eredménye, hogy Kálmán megigérte, miszerint
                  Drezdába menend, mert tovább úgy sem juthatott volna hamis útlevele miatt. Míg ő a
                  szászok fővárosában mulat, addig ügyvéde dolgait rendbeszedve, reméli, hogy rövid
                  idő alatt kiszerzendi számára az engedélyt, melynél fogva büntetlenül térhet
                  vissza hazájába.</p>
				<p>Néhány nap mulva Kálmán Drezdában s ügyvéde ismét Pesten volt. Egyik fő főczélja
                  vala megtudni, ki az, kit annyira érdekel Kálmán sorsa. Kémei által megtudván azt,
                  egyszersmind arról is értesült, mi Pesten Ágnessel és Ágnes körül történt, mióta
                  távozott Kálmán. Ezidő tájban Ágnes - férjének párviadala után - épen nagyon
                  rosszul volt, s az ügyvéd tekintetbe véve azt, szót sem irt urának. Ágnes mintegy
                  csuda által megmenekült; - alig, hogy megtudta azt az ügyvéd, azonnal megirta
                  Kálmánnak, ki segítette őt s mik történtek; meg még különösen azt is, hogy tudja,
                  miszerint Ágnes elhatározta, elválni gróf Marositól.</p>
				<p>Az ügyvéd nem tudta bizonyossággal, csak gyanította, mennyire boldoggá teendik e
                  sorok Zendyt. Tudta, hogy szerelmes, tudta, hogy e szerencsétlen szerelem oka
                  minden bajának, hogy kit szeret, azt csak most kezdé gyanítani, s átlátta azt is,
                  hogy csak az volt oka Kálmán eddigi bújának, mikép Ágnesnek kötelessége volt
                  kerülni mindent, mi világos magyarázatot vonhatott volna maga után.</p>
				<p>Most már nem késett Kálmán s irt Ágnesnek, megvallva szerelmét, megkérte
                  kezét.</p>
				<p>E levél olvasása óta Ágnes észrevehetőleg üdülni kezde; nem is tartott sokáig s
                  igenlő sorait ő maga követte s azóta Drezdában mulat a szerencsés mátkapár. Épen
                  az nap, mikor nálok mulattam, kapta meg Kálmán engedélyét, melynél fogva
                  visszatérhet hazájába. Ágnes pedig minden perczben várja pere végitéletét. Ezután
                  össze fognak kelni, mi azóta talán meg is történt már, - s a jövő telet külföldön
                  töltendik, még emlékeit is megsemmisítendők a bú- s bánatteljes multnak. - Mióta
                  élek, barátom, még nem láttam két ily boldog embert; hidd el, oly jól éreztem
                  magamat, szinte nehezemre esett, mikor este bucsuzva magam ballagtam a város
                  felé.</p>
				<p>- Hát Marosi hol van? - kérdé a második vadász.</p>
				<p>- Marosi felgyógyulása után minden áron kibékülni kivánt nejével, mi természetesen
                  azok után, mik történtek, lehetetlen volt. A válóper kezdete óta Gerőfalván van,
                  mondják, nagy hatással volt lelkére az egész történet, alig lehet reáismerni,
                  annyira megvénült.</p>
				<p>- E szépen kezdett házasság felbomlásának egyedül a férj volt oka, mint ez
                  többnyire lenni szokott. Nem csudáltam volna, ha már régen megunja vala Ágnes
                  Gyulát, miután tapasztalta, mennyire elhanyagolja őt. E nőnél győzött ama erkölcsi
                  alapra fektetett kötelességérzet és szíve határtalan jósága; ha kissé elsikamlik,
                  a világ rossz, könnyelmű asszonynak tartja s mi jogtalan lett volna itélete, azt
                  mi tudhatjuk csak, kik ismerjük egykori viszonyait is! Mi sok lelki erő s mi
                  temérdek áldozat s megadásra volt szüksége, hogy megmaradhasson az egyedül igaz
                  úton.</p>
				<p>Míg a két vadász beszélgetve haladott, nem ügyelvén arra, vajjon az igaz úton
                  járnak-e, a köd mindinkább sűrűbb lőn, míg végre alig lehete még néhány lépés
                  távolságra látni s kivenni a legközelebb fekvő tárgyakat.</p>
				<p>- Nem is vettük észre beszélgetésbe merülten, - mondá a fiatalabbik - hogy a köd
                  mennyivel sűrűbb, mint azelőtt. Nem tudom, nem tévedtünk-e el, egy éve, hogy nem
                  jártam e vidéken, alig tudom, hol vagyok.</p>
				<p>A két lovas megállapodván, mennyire lehetséges volt, tanyájok irányát keresték;
                  alig okoskodtak néhány perczig, s távolból a köd mögül harangszó hallatszott.</p>
				<p>- Hallod-e, - folytatá az idősebbik - már észrevették, hogy elkésvén, könnyen
                  eltévedhetünk s meghuzták a vészharangot. A mint látom azonban s itélve a
                  harangszó után, legjobb lesz, ha kissé balra tartva kezdünk ügetni, úgy is
                  fázom.</p>
				<p>Nem tartott sokáig, s a két lovas megtalálván az igaz utat, elérte az alföldi
                  vadászok tanyáját.</p>
				<p>Leszállva fáradt lovaikról s azokat lovászaiknak átadva, felsiettek a nappali
                  terembe.</p>
				<p>Alig látták meg pajtásaik s mind feléjök jőve, részint kaczagva, részint pedig
                  korholva a két könnyelműt, mert ütött már az ebéd órája.</p>
				<p>A vészharang helyett megkondult tehát az ebédre hivó harang s negyedóra mulva
                  együtt volt a víg s fesztelen társaság.</p>
				<p>Egy éve, hogy szinte ezen a vidéken s e tanyán ismerkedett meg Kálmán Ágnessel; ki
                  hitte volna akkor, hogy valaha még egymáséi lesznek.</p>
				<p>Mi sok történt azóta; hány aggasztó, szomorú pillanatok özönével nem kelle
                  megváltaniok jelen boldogságukat!</p>
				<p>Az alföldi vadászok megtudván ebéd fölött társuk most már boldog sorsát, rendkivül
                  megörültek. Első felköszöntés volt a hiányzó pajtás s mátkája - most talán már
                  neje - egészségére, azon reményben, mondá a szónok, hogy Ágnes szerelme Kálmánt
                  nemcsak a hazának, hanem e tanyának is vissza fogja adni, ha most nem is, legalább
                  jövőben.</p>
				<trailer> -&amp;-</trailer>
			</div>
		</body>
	</text>
</TEI>