<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU00960" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
  <teiHeader>
      <fileDesc>
         <titleStmt>
            <title>A Pál utcai fiúk</title>
            <author>
               <persName>
                  <surname>Molnár</surname>
                  <forename>Ferenc</forename>
               </persName>
               <date from="1879" to="1952">1879-1952</date>
               <idno type="VIAF">12312633</idno>
            </author>
            <respStmt>
               <resp>ELTeC conversion</resp>
               <name>
                  Palkó Gábor
                  <ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">43441</measure>
            <measure unit="pages">109</measure>
            <measure unit="vols">1</measure>
         </extent>
         <publicationStmt>
            <p>Published as part of ELTeC and ELTE Novel Corpus</p>
         </publicationStmt>
         <sourceDesc>
            <bibl type="digitalSource">
               <title>A Pál utcai fiúk</title>
               <date>2023-01-04</date>
               <publisher>Magyar Elektronikus Könyvtárért Egyesület</publisher>
               <ref target="https://mek.oszk.hu/00900/00960/"/>
               <respStmt>
                  <resp>Original Electronic Edition</resp>
                  <name>Gyulai Mihály</name>
                  <name>Szabolcsi József</name>
               </respStmt>
            </bibl>
            <bibl type="printSource">
               <title>A Pál utcai fiúk</title>
               <author>Molnár Ferenc</author>
               <pubPlace>Budapest</pubPlace>
               <publisher>Molnár Kvk.</publisher>
               <date>1987</date>
               <ref target="https://mek.oszk.hu/22700/22748/"/>
            </bibl>
            <bibl type="firstEdition">
               <title>A Pál utcai fiúk</title>
               <author>Molnár Ferenc</author>
               <date>1907</date>
            </bibl>
         </sourceDesc>
      </fileDesc>
     <encodingDesc n="eltec-0">
        <p/>
     </encodingDesc>
     <profileDesc>
        <langUsage>
           <language ident="hu">Hungarian</language>
        </langUsage>
     </profileDesc>
     <xenoData>
        <ns1:eltec>
           <ns1:authorGender key="M"/>
           <ns1:size key="short"/>
           <ns1:canonicity key="high"/>
           <ns1:timeSlot key="T4"/>
        </ns1:eltec>
     </xenoData>
     <revisionDesc>
        <change when="2025-05-31"/>
     </revisionDesc>
  </teiHeader>
  <text>
    <body>
      <div type="chapter">
            <head>I.</head>
            <p>Háromnegyed egykor, épp abban a pillanatban, mikor a természetrajzi terem
               katedraasztalán hosszú és sikertelen kísérletek után végre-valahára, nagy nehezen,
               izgatott várakozás jutalmául a Bunsen-lámpa színtelen lángjában fellobbant egy
               gyönyörű, smaragdzöld csík, annak jeléül, hogy az a vegyület, melyről a tanár úr be
               akarta bizonyítani, hogy zöldre festi a lángot, a lángot csakugyan zöldre festette,
               mondom: pont háromnegyed egykor, épp abban a diadalmas minutumban megpendült a
               szomszéd ház udvarán egy zongora-verkli, s ezzel minden komolyságnak vége szakadt. Az
               ablakok tárva-nyitva voltak a meleg márciusi napon, s a friss tavaszi szellő szárnyán
               berepült a muzsika a tanterembe. Valami vidám magyar nóta volt, ami a verkliből
               indulónak hangzott, s olyan csinnadrattásan, olyan bécsiesen pengett, hogy az egész
               osztály mosolyogni szeretett volna, sőt voltak, akik valóban mosolyogtak is rajta. A
               Bunsen-lámpában vígan lobogott a zöld csík, s ezt valahogyan még csak bámulta az első
               padból néhány fiú. De a többiek kinéztek az ablakon, amelyen át a szomszédos kis
               házak teteit lehetett látni, s a távolban, az aranyos déli napon a templomtornyot,
               melynek óráján a nagymutató vigasz­talóan haladt a tizenkettős felé. És ahogy
               kifigyeltek az ablakon, a muzsikával együtt más, ide nem tartozó hangok is jöttek be
               a terembe. Tülköltek a lóvasúti kocsisok, valamelyik udvaron dalolt egy cselédlány,
               de egészen mást, mint amit a zongora-verkli játszott. És izegni-mozogni kezdett az
               osztály. Némelyek turkálni kezdtek a padban a könyvek közt; a rendesebbek megtörülték
               a tollaikat; Boka becsukta a kicsiny, piros bőrrel bevont zsebtintatartóját, melynek
               igen ügyes szerkezete volt, úgyhogy sose folyt ki belőle a tinta, csak akkor, ha
               zsebre vágta az ember; Csele összeszedte a lapokat, amelyek nála a könyveket
               helyettesítették, mert Csele gigerli volt, és nem pakolta a hóna alá az egész
               könyvtárát, mint a többi, hanem csak a szükséges lapokat szokta volt elhozni, ezeket
               is gondosan elosztva összes külső és belső zsebeiben; Csónakos az utolsó padban
               akkorát ásított, mint valami unatkozó víziló; Weisz kifordította a zsebét, és
               kiszórta belőle az összes délelőtti morzsákat, melyek ama kifliből maradtak ott,
               amelyet Weisz a tíz órától egy óráig terjedő időközben a zsebéből evett ki
               darabonként; Geréb csoszogni kezdett a pad alatt a lábával, mint aki úgy tesz, mintha
               föl akarna állani; Barabás pedig minden szemérem nélkül terítette a pad alatt térdére
               a viaszkos­vásznat, nagyság szerint rakván bele a könyveket, s majd egy szíjjal
               akkorát húzván rajta, hogy a pad is megreccsent, és ő maga belevörösödött - egyszóval
               mindenki előkészületeket tett a távozásra, s csak egyedül a tanár úr nem vett
               tudomást arról, hogy öt perc múlva vége lesz mindennek, mert a tanár végighordozta
               szelíd tekintetét a sok buksi gyerekfej fölött, és így szólt:</p>
            <p>- Mi az?</p>
            <p>Nagy csönd lett erre. Halálos csönd. Barabás kénytelen volt elereszteni a szíjat,
               Geréb maga alá kapta a lábát, Weisz ismét befordította a zsebét, Csónakos befogta a
               száját a kezével, és a tenyere mögött végezte be az ásítást, Csele békében hagyta a
               “lapokat”, Boka hamar zsebre vágta a piros tintatartót, melyből, a zsebet megérezve,
               rögtön szivárogni kezdett a szép kék antracén.</p>
            <p>- Mi az? - ismételte a tanár úr, s ekkor már mindenki mozdulatlanul ült a helyén.
               Aztán az ablakra nézett, amelyen át vígan cincogott be a verkliszó, mintegy éreztetve
               mindenkivel, hogy ő nem tartozik a tanári fegyelem alá. De a tanár úr azért szigorúan
               nézett a verkli irányába is, és így szólt:</p>
            <p>- Csengey, csukd be az ablakot!</p>
            <p>Csengey, a kis Csengey pedig, aki “első pad első” volt, fölkelt, és az ő komoly,
               szigorú kis pofájával az ablakhoz ment, hogy becsukja.</p>
            <p>E pillanatban Csónakos kihajolt a padsor szélén, és odasúgta egy kis szőke
               fiúnak:</p>
            <p>- Vigyázz Nemecsek!</p>
            <p>Nemecsek hátrasandított, majd a földre nézett. Egy kis papírgombóc gurult melléje.
               Fölvette, kihajtotta. Az egyik oldalára ez volt írva:</p>
            <p>Add tovább Bokának!</p>
            <p>Nemecsek tudta, hogy ez csak címzés, és hogy maga a levél, az igazi mondanivaló a
               papiros másik oldalán van. De Nemecsek határozottan jellemes férfiú volt, és nem
               akarta a más levelét elolvasni. Tehát ő is gombócot csinált belőle, megvárta a kellő
               pillanatot, s most ő hajolt ki a két padsor között hagyott utcára, és ő súgta:</p>
            <p>- Vigyázz Boka!</p>
            <p>És most Boka nézett le a földre, amely rendes közlekedési eszköze volt az
               üzeneteknek. Valóban, gurulva jött a kis papiros gombóc. A másik oldalára, tehát arra
               az oldalra, amelyet a szőke Nemecsek becsületből nem olvasott el, ez volt írva:</p>
            <p>Délután háromkor közgyűlés.</p>
            <p> Elnökválasztás a grundon. Kihirdetni.</p>
            <p>Boka zsebre vágta a kis papirost, és egy utolsót szorított már összecsomagolt
               könyvein. Egy óra volt. A villamos óra berregni kezdett, és most már a tanár úr is
               tudta, hogy vége az órának. A Bunsen-lámpát eloltotta, a leckét kijelölte, és
               visszament a természetrajzi szertárba, a gyűjtemények közé, honnan minden
               ajtónyitáskor kitömött állatok, polcon tollászkodó kitö­mött madarak kandikáltak ki
               buta üvegszemükkel, s ahol a sarokban csöndesen, de méltó­ság­gal állongott a titkok
               titka, a rémek réme: egy megsárgult emberi csontváz.</p>
            <p>És az osztály egy perc alatt künn volt a teremből. A nagy, oszlopos lépcsőházban vad
               roha­nások történtek, melyek csak akkor szelídültek sietéssé, mikor egy-egy tanár
               magas alakja keveredett a zajgó gyerektömeg közé. Ilyenkor fékeztek a szaladók,
               egy-egy pillanatra csönd lett, de amint a professzor a kanyarodónál eltűnt, újra
               elkezdődött a lefelé való verseny.</p>
            <p>A kapun csak úgy dűlt kifelé a sok gyerek. Fele jobbra, fele balra oszlott. És
               tanárok jöttek köztük, és ilyenkor lerepültek a kis kalapok. És mindnyája fáradtan,
               éhesen ballagott a ragyogóan napfényes utcán. Egy kis kábultság járt a fejükben, mely
               csak nagy lassan oszladozott a sok vidám és életet jelentő látványra, amit az utca
               nyújt. Mintha kiszabadult kis rabok lettek volna, úgy támolyogtak a sok levegőn és a
               sok napfényben, úgy kószáltak bele ebbe a lármás, friss, mozgalmas városba, amely
               számukra nem volt egyéb, mint kocsik, lóvasutak, utcák, boltok zűrzavaros keveréke,
               amelyben haza kellett találni.</p>
            <p>Csele titokban törökmézre alkudott egy szomszédos kapu alatt. A törökmézes ember
               ugyanis szemérmetlenül felemelte az árakat. A törökméz ára tudvalevőleg az egész
               világon egy krajcár. Ezt úgy kell érteni, hogy a törökmézes ember megfogja a kis
               bárdot, s amennyit a nagy darab fehér, mogyoróval spékelt masszából egy ütésre le tud
               belőle hasítani, az egy krajcárba kerül. Valamint hogy a kapu alatt minden egy
               krajcárba kerül, ez lévén az egység. Egy krajcár a fapálcikára nyársalt három szilva,
               három fél füge, három prünella, három fél dió, mindmegannyi folyós cukorba mártva.
               Egy krajcár a nagy darab medvecukor, és ugyancsak egy krajcár az árpacukor. Sőt egy
               krajcár az úgynevezett diákabrak is, mely apró staniclikba van osztva, s mely a
               legízletesebb keverékek egyike. Van ebben mogyoró, mazsola, malagaszőlő,
               cukor­darabka, mandula, utcai szemét, szentjánoskenyér-törmelék és légy. Egy
               krajcárért a diákabrak felöleli a gyáripar, a növény- és állatvilág igen sok
               termékét.</p>
            <p>Csele alkudott, ami azt jelenti, hogy a törökmézes ember fölemelte az árakat. A
               kereskedelem törvényeinek ismerői jól tudják, hogy az árak akkor is emelkednek, ha az
               üzletcsinálás veszéllyel jár. Így például drágák azok az ázsiai teák, amelyeket
               rablók lakta vidékeken cipel­nek végig a karavánok. Ezt a veszedelmet nekünk,
               nyugat-európai embereknek kell meg­fizetnünk. És a törökmézesben határozottan volt
               üzleti szellem, mert szegényt el akarták tiltani az iskola közeléből. Tudta jól
               szegény feje, hogy ha el akarják tiltani, hát el is tiltják, s minden cukorkészlete
               ellenére nem tud oly édesen mosolyogni az előtte elhaladó tanárokra, hogy azok benne
               az ifjúság ellenségét ne lássák.</p>
            <p>- “A gyerekek minden pénzüket annál az olasznál költik el” - mondogatták. És az olasz
               érezte, hogy üzletének nem lesz hosszú élete a gimnázium mellett. Tehát fölemelte az
               árakat. Ha már mennie kell innen, legalább nyerjen rajta valamit. És meg is mondta
               Cselének:</p>
            <p>- Azelőtt volt minden egy krajcár. Ezután most minden két krajcár.</p>
            <p>És amíg nagy nehezen kinyögte ezeket a magyar szavakat, vadul hadonászott a levegőben
               a kis bárddal. Geréb odasúgott Cselének:</p>
            <p>- Vágd a kalapodat a cukor közé!</p>
            <p>Csele el volt ragadtatva ettől az eszmétől. Tyű, micsoda gyönyörűség lett volna ez!
               Hogy repültek volna jobbra-balra a cukrok! És hogy mulattak volna a fiúk!</p>
            <p>Geréb, mint az ördög, suttogta fülébe a csábítás igéit:</p>
            <p>- Vágd oda a kalapodat! Ez uzsorás.</p>
            <p>Csele levette a kalapját.</p>
            <p>- Ezt a szép kalapot? - mondta.</p>
            <p>El volt tévesztve a dolog. Geréb rossz helyen tette a szép ajánlatot. Hiszen Csele
               gigerli volt, és csak lapokat hozott a könyvekből.</p>
            <p>- Sajnálod? - kérdezte tőle.</p>
            <p>- Sajnálom - mondta Csele. - De azért ne hidd, hogy gyáva vagyok. Én nem vagyok
               gyáva, csak a kalapot sajnálom. Én ezt be is bizonyíthatom, mert ha akarod, én a te
               kalapodat nagyon szívesen odavágom!</p>
            <p>Ilyet nem lehet Gerébnek mondani. Ez majdnem sértés volt. Fel is fortyant. Ezt
               mondta:</p>
            <p>- Ha már az én kalapomról van szó, hát odavágom én magam. Ez egy uzsorás. Ha félsz,
               menj el.</p>
            <p>És azzal a mozdulattal, ami nála a harciasságot jelentette, le is vette a kalapját,
               hogy szétüssön vele az x-lábú asztalon, mely teli volt rakva cukorral.</p>
            <p>De valaki megfogta hátul a kezét. Egy majdnem férfiasan komoly hang ezt kérdezte
               tőle:</p>
            <p>- Mit csinálsz?</p>
            <p>Geréb hátranézett. Boka állt mögötte.</p>
            <p>- Mit csinálsz? - kérdezte tőle ismét.</p>
            <p>És komolyan, szelíden nézett rá. Geréb morgott egyet, mint az oroszlán, mikor az
               állatszelídítő a szemébe néz. Meghunyászkodott. A fejére tette a kalapot, és
               vonogatta a vállát.</p>
            <p>Boka csöndesen mondta:</p>
            <p>- Ne bántsd ezt az embert. Én szeretem, ha valaki bátor, de ennek semmi értelme
               nincs. Gyere!</p>
            <p>És feléje nyújtotta a kezét. A keze csupa tinta volt. A tintatartó kedélyesen
               csöpögtette a zsebébe a sötétkék levet, és Boka mit sem sejtve húzta ki a zsebéből a
               kezét. De ezzel nem törődtek. Boka a falhoz kente a kezét, aminek az lett a
               következménye, hogy a fal tintás lett, de Boka keze viszont nem tisztult meg. A
               tintaügy azonban ezzel be volt fejezve. Boka karon fogta Gerébet, és elindultak a
               hosszú utcán. Mögöttük maradt a csinos kis Csele. Még hallották, amint fojtott
               hangon, a levert forradalmár bús lemondásával szólt az olasznak:</p>
            <p>- Hát ha már ezentúl minden két krajcár, hát adjon két krajcárért törökmézet.</p>
            <p>És belenyúlt finom kis zöld erszényébe. Az olasz pedig mosolygott, és azon törhette a
               fejét, hogy mi volna, ha holnaptól kezdve minden - három krajcár volna. De ez csak
               álom volt. Ez olyasvalami volt, mint amikor valaki azt álmodja, hogy minden forint
               egy százast ér. Nagyot sújtott a késsel a törökmézre, s a lepattant szilánkot egy kis
               papírba tette.</p>
            <p>Csele keserűen nézett rá.</p>
            <p>- Hiszen ez kevesebb, mint azelőtt!</p>
            <p>Az olaszt most már szemtelenné tette az üzleti siker. Vigyorogva szólt:</p>
            <p>- Hát most drágább, hát most kevesebb.</p>
            <p>És már egy új vevő felé fordult, aki ezen az eseten okulva, a kezében tartotta a két
               krajcárt. És vagdosta a fehér cukormasszát a kis bárddal olyasvalami furcsa
               mozdulatokkal, mintha valami mesebeli középkori, óriási hóhér lett volna, aki apró,
               mogyorófejű emberkéknek csapkodja le a fejüket egy kis arasznyi bárddal. Szinte
               vérengzett a törökmézben.</p>
            <p>- Pfuj - mondta Csele az új vevőnek -, ne vegyen ennél! Ez uzsorás.</p>
            <p>És egyszerre csapta be a szájába az egész törökmézet, amelyre a fele papír ráragadt,
               letéphetetlenül, de nem lenyalhatatlanul.</p>
            <p>- Várjatok! - kiáltott Bokáék után, és utánuk szaladt.</p>
            <p>A sarkon érte őket utol, s itt befordultak a Pipa utcába, a Soroksári utca felé.
               Összekapasz­kodtak hárman; középütt Boka ment, és magyarázott valamit csöndesen,
               komolyan, ahogy szokta. Tizennégy esztendős volt, s arcán kevés nyoma volt még a
               férfiasságnak. De ha kinyitotta a száját, nyert néhány évet. A hangja mély volt,
               szelíd és komoly. S amit mondott, az is olyanforma volt, mint a hangja. Ritkán
               beszélt ostobaságot, és nem mutatott semmi kedvet az úgynevezett csirkefogótempókhoz.
               Kisebb veszekedésekbe nem is szólt bele, sőt ha bírónak hívták, akkor is kitért. Ő
               már megtanulta, hogy az ítélet után az egyik fél mindig keserűséggel megy el, és ezt
               a keserűséget a bíró iránt érzi. De mikor már elhatalmasodott a baj, és a veszekedés
               akkora lett, hogy már-már tanári beavatkozás vált szükségessé, akkor közbelépett
               Boka, békíteni. És aki békít, arra legalább nem haragszik egyik fél sem. Szóval okos
               fiúnak látszott Boka, és úgy indult, mint aki az életben ha sokra nem is viszi, de
               becsületes férfi gyanánt fogja a helyét megállani.</p>
            <p>A hazamenés iránya azt követelte, hogy a Soroksári utcából a Köztelek utcába
               forduljanak be. A csöndes kis utcán édesen sütött a tavaszi nap, s halkan dohogott a
               dohánygyár, mely az egyik oldalán véges-végig húzódik. A Köztelek utcában mindössze
               két alak volt látható. A középen álltak és vártak.</p>
            <p>Csónakos volt az egyik, az erős Csónakos, s a másik a kis szőke Nemecsek.</p>
            <p>Mikor Csónakos meglátta a három összefogódzott kis legényt, örömében a szájába vette
               két ujját, és egy akkorát fütyölt, mint valami gőzmozdony. Ez a fütty különben az ő
               különle­gessége volt. Ezt nem tudta utánacsinálni senki a negyedikben, sőt az egész
               gimnáziumban alig volt néhány fiú, aki ezt a kocsisfüttyöt értette volna. Mindössze
               talán csak Cinderről, az önképzőkör elnökéről tudták, hogy tud ilyen módon fütyölni,
               de Cinder csak addig fütyölt, amíg az önképzőkör elnökévé nem lett. Azontúl Cinder
               többé nem vette az ujját a szájába. Az önképzőkör elnökéhez, aki minden szerdán
               délután a magyartanár mellett ült a katedrán, ez nem illett volna.</p>
            <p>Tehát süvített egyet Csónakos. A fiúk odaértek hozzá, és megállottak csoportban, az
               utca közepén.</p>
            <p>Csónakos a kis szőke Nemecsekhez fordult.</p>
            <p>- Nekik még nem mondtad el?</p>
            <p>- Nem - mondta Nemecsek.</p>
            <p>A többi mind egyszerre kérdezte:</p>
            <p>- Mit?</p>
            <p>Csónakos felelt a kis szőke helyett:</p>
            <p>- A Múziumban tegnap megint einstandot csináltak!</p>
            <p>- Kik?</p>
            <p>- Hát a Pásztorok. A két Pásztor.</p>
            <p>Nagy csönd lett erre.</p>
            <p>Ehhez tudni kell, mi az az einstand. Ez különleges pesti gyerekszó. Mikor valamelyik
               erősebb fiú golyózni, tollazni vagy szentjánoskenyér-magba - pesti nyelven: boxenlibe
               - játszani lát magánál gyöngébbet, s a játékot el akarja venni tőle, akkor azt
               mondja: einstand. Ez a csúf német szó azt jelenti, hogy az erős fiú hadizsákmánynak
               nyilvánítja a golyót, s aki ellenállni merészel, azzal szemben erőszakot fog
               használni. Az einstand tehát hadüzenet is. Egy­szersmind az ostromállapotnak, az
               erőszaknak, az ököljognak és a kalózuralomnak rövid, de velős kijelentése.</p>
            <p>Csele szólalt meg elsőnek. Borzadva mondta a finom Csele:</p>
            <p>- Einstandot csináltak?</p>
            <p>- Azt - mondta erre nekibátorodva a kis Nemecsek, miután látta, hogy a dolog mily
               hatást tett.</p>
            <p>Most Geréb fakadt ki:</p>
            <p>- Ezt nem lehet tovább tűrni! Én már régen mondom, hogy kell valamit csinálni, de
               Boka mindig savanyú pofákat vág. Ha nem csinálunk semmit, még meg is vernek
               bennünket.</p>
            <p>Csónakos szájába vette a két ujját, annak jeléül, hogy most fütyölni fog örömében. Ő
               minden forradalomhoz kész volt örömmel csatlakozni. De Boka lefogta a kezét.</p>
            <p>- Ne süketíts meg! - szólt rá. És komolyan kérdezte a kis szőkétől: - Hát hogy
               történt?</p>
            <p>- Az einstand?</p>
            <p>- Az. Mikor volt?</p>
            <p>- Tegnap délután.</p>
            <p>- Hol?</p>
            <p>- A Múziumban.</p>
            <p>A Múzeum-kertet hívták így.</p>
            <p>- Hát mondd el úgy, ahogy volt, de pontosan úgy, ahogy volt, mert nekünk az igazat
               kell tudnunk, ha csinálni akarunk ellenük valamit...</p>
            <p>A kis Nemecsek izgatott volt, mikor érezte, hogy egy fontos dolog középpontjává
               válik. Ez ritkán esett meg vele. Nemecsek mindenkinek levegő volt. Se nem osztott, se
               nem szorzott, mint az egy a számtanban. Senki se törődött vele. Jelentéktelen kis
               sovány fiú volt, gyönge gyerek. És talán éppen ez tette alkalmassá arra, hogy jó
               legyen áldozatnak. Elkezdett beszélni, s a fiúk összedugták fejüket.</p>
            <p>- Úgy volt - mondta -, hogy ebéd után kimentünk a Múziumba, a Weisz meg én meg
               Richter meg a Kolnay meg a Barabás. Előbb métát akartunk játszani az Eszterházy
               utcában, de a labda a reálistáké volt, és azok nem engedték. Akkor azt mondja
               Barabás: “Menjünk be a Múziumba, és golyózzunk a falnál!” És akkor mind bementünk a
               Múziumba, és golyózni kezdtünk a falnál. Azt játszottuk, hogy mindenki gurít egy
               golyót, és akinek a golyója eltalál egy olyan golyót, ami már oda van gurítva, akkor
               azé az összes golyó. És sorba gurítottuk a golyókat, már volt a falnál vagy tizenöt
               golyó, és volt közte két üveg is. És akkor egyszerre csak azt kiáltja a Richter:
               “Vége van, jönnek a Pásztorok!” És a sarkon jöttek is a Pásztorok, zsebre volt dugva
               a kezük, és lehajtották a fejüket, és olyan lassan jöttek, hogy mi mindnyájan nagyon
               meg­ijedtünk. Hát hiába is voltunk mi öten, ők ketten olyan erősek, hogy tízet is
               elvernek. És nem is szabad minket úgy számítani, hogy mi öten vagyunk, mert ha baj
               van, akkor a Kolnay is elszalad, és a Barabás is elszalad, hát csak hármat szabad
               számítani. Esetleg én is elszaladok, hát csak kettőt szabad számítani. És ha esetleg
               mind az öten elszaladunk, akkor se ér az egész semmit, mert a Pásztorok a legjobb
               futók az egész Múziumban, és mink hiába szaladunk, mert utolérnek. Hát csak jöttek a
               Pásztorok, egyre közelebb jöttek, és nézték nagyon a golyókat. Mondom a Kolnaynak:
               “Te, ezeknek tetszik a mi golyónk!” És még a Weisz volt a legokosabb, mert ő mindjárt
               mondta: “Gyönnek, gyönnek, ebből a gyövésből nagy einstand lesz!” De én azt
               gondoltam, hogy nem fognak minket bántani, hiszen mi soha nem csináltunk nekik
               semmit. És eleinte nem is bántottak, csak odaálltak, és nézték a játékot. A Kolnay
               azt súgta a fülembe: “Te, Nemecsek, hagyjuk abba.” Azt mondom neki: “Hogyne, majd
               éppen most, amikor te gurítottál, és nem találtál! Most rajtam a sor. Ha megnyerem,
               abbahagyjuk.” Közben a Richter gurított, de annak már reszketett a keze a félelemtől,
               és fél szemmel a Pásztorokra nézett, hát persze hogy nem talált. De a Pásztorok nem
               is mozdultak, csak ott álltak, zsebre dugott kézzel. Akkor aztán én gurítottam és
               találtam. Megnyertem az összes golyókat. És oda akarok menni, hogy összeszedjem, volt
               már vagy harminc golyó, de elémbe ugrott az egyik Pásztor, a kisebbik, és rám
               kiáltott: Einstand! Én hátranéztem, és Kolnay meg a Barabás már szaladtak, a Weisz a
               falnál állt, és sápadt volt, a Richter meg még gondolkozott, hogy szaladjon-e vagy
               nem. Én próbáltam előbb becsületesen. Azt mondtam: “Kérem, ehhez maguknak nincs
               joguk.” De akkor már az öregebbik Pásztor szedte fel a golyókat, és rakta be a
               zsebébe. A fiatalabbik meg megfogta a mellemen a kabátomat, és rám kiáltott: “Nem
               hallottad, hogy einstand?!” Hát persze aztán én se szóltam semmit. A Weisz pityeregni
               kezdett a falnál. És a Kolnay meg a Kende a Múzium sarkáról kukucskáltak vissza, hogy
               mi történik. És a Pásztorok mind fölszedték a golyókat, és egy szót sem szóltak, csak
               továbbmentek. Ez volt az egész.</p>
            <p>- Hallatlan! - mondta fölháborodva Geréb.</p>
            <p>- Valóságos rablás!</p>
            <p>Ezt Csele mondta. Csónakos süvített egyet, annak jeléül, hogy puskaporos a levegő.
               Boka csöndesen állt és gondolkozott. Mindenki őt figyelte. Mindenki arra volt
               kíváncsi, hogy mit fog Boka szólni ezekhez a dolgokhoz, amiket már mindenki panaszolt
               hónapok óta, s amiket eddig Boka nem vett komolyan. Ez az eset azonban, ennek az
               esetnek kiáltó igazságtalansága még Bokát is megindította.</p>
            <p>Halkan szólt:</p>
            <p>- Hát most csak menjünk ebédelni. Délután találkozunk a grundon. Ott mindent meg
               fogunk beszélni. Most már én is azt mondom, hogy ez hallatlan dolog!</p>
            <p>Mindenkinek tetszett ez a kijelentés. Boka nagyon rokonszenves volt ebben a
               pillanatban. Szeretettel néztek rá a fiúk, mosolyogva nézték okos kis fejét, ragyogó
               fekete szemét, amelyben most valami harcias tűz lobogott. Szerették volna megcsókolni
               Bokát, amiért végre ő is felháborodott.</p>
            <p>Elindultak hazafelé. Egy vidám harang kongott valamerre a Józsefvárosban, a nap
               sütött, és minden szép volt, és minden örömmel volt teli. A fiúk nagy dolgok előtt
               állottak. Mindenikben fellobbant a tettvágy, s mindeniket izgatta, hogy most már mi
               lesz. Mert ha Boka mondta, hogy valami lesz, akkor lesz valami!</p>
            <p>Mentek, mendegéltek az Üllői út felé. Csónakos hátramaradt Nemecsekkel. Mikor Boka
               hátra­fordult feléjük, mind a ketten a dohánygyár egyik pinceablakánál állottak,
               melyre vastag, sárga rétegben rakódott le a finom dohánypor.</p>
            <p>- Tubák! - kiáltotta vígan Csónakos, újra süvített egyet, és telegyömöszölte az orrát
               a sárga porral.</p>
            <p>Nemecsek szívből nevetett, a kis majom. Ő is odanyúlt, és felszippantott vékony kis
               ujja hegyéről egy kicsit a dohányporból. És tüsszögve vonultak végig ketten a
               Köztelek utcán, boldog örömet érezve e fölfedezésen. Csónakos nagyokat, bömbölőeket
               tüsszentett, mint valami ágyú. A kis szőke meg csak prüszkölt, mint a tengerinyúl, ha
               bosszantják. És prüszköltek, nevettek, szaladtak, s ebben a percben ez oly nagy
               boldogság volt, hogy még azt a nagy igazságtalanságot is elfelejtették, amire Boka,
               maga Boka, a csöndes és komoly Boka is azt mondta, hogy hallatlan.</p>
            
         </div>
      <div type="chapter">
            <head>II.</head>
            <p>A grund... Ti szép, egészséges alföldi diákok, akiknek csak egyet kell lépnetek, hogy
               künn legyetek a végtelen rónán, a csodálatos nagy, kék bura alatt, melynek égbolt a
               neve, akiknek a szemetek hozzászokott a nagy távolságokhoz, a messzenézéshez, akik
               nem éltek magas házak közé ékelve, ti nem is tudjátok, mi a pesti gyereknek egy üres
               telek. A pesti gyereknek ez az alföldje, a rónája, a síksága. Ez jelenti számára a
               végtelenséget és a szabadságot. Egy darabka föld, melyet egyik oldalról düledező
               palánk határol, s melynek többi oldalain nagy házfalak merednek az ég felé. Most már
               a Pál utcai grundon is nagy, négyemeletes ház szomorkodik, tele lakóval, akik közül
               talán egy se tudja, hogy ez a darabka föld néhány szegény pesti kisdiáknak a
               fiatalságát jelentette.</p>
            <p>A grund maga üres volt, mint ahogy ez üres telekhez illik is. A palánkja a Pál utca
               felől húzódott végig. Jobbról-balról két nagy ház határolja, s hátul... igen, hátul
               volt az, ami a grundot nagyszerűvé, érdekessé tette. Itt tudniillik egy másik nagy
               telek következett. Ezt a másik nagy telket egy gőzfűrészelő cég bérelte, s a telek
               telis-tele volt farakásokkal. Szabályos kockákba rakva állott itt az ölfa, s a
               hatalmas kockák közt kis utcák voltak. Valóságos labirintus. Ötven-hatvan kis szűk
               utca keresztezte egymást a néma, sötét farakások közt, s nem volt könnyű dolog ebben
               a labirintusban eligazodni. Aki mégis nagy nehezen keresztül­vergődött rajta, az egy
               kis térre jutott, amelyen kis házikó állt. Ez a házikó volt a gőzfűrész. Furcsa,
               titokzatos, félelmes kis ház volt. Nyáron a vadszőlő véges-végig befutotta, s a zöld
               lomb közül pöfögött ki a karcsú kis fekete kémény, amely az óramű pontosságával,
               szabályos időközökben köpködte a tiszta fehér gőzt. Ilyenkor azt hitte volna az
               ember, ha messziről hallotta, hogy a farakások közt valahol egy gőzmozdony kínlódik,
               amely nem tud elindulni.</p>
            <p>A házikó körül nagy, otromba fáskocsik állottak. Időről időre az egyik kocsi
               odaállott a ház eresze alá, s akkor recsegés-ropogás hallatszott. A házikó eresze
               alatt volt egy kis ablak, s az ablakból deszkavályú nyúlt ki. Mikor a kocsi odaállott
               a kis ablak alá, egyszerre csak potyogni kezdett a deszkavályúból az aprófa, s szinte
               csurgott a nagy kocsiba, olyan szaporán jött. És mikor a kocsi tele lett aprófával, a
               kocsis kiáltott egyet. Erre abbamaradt a kis kémény pöfögése, egyszeribe nagy csönd
               támadt a házikóban, a kocsis rászólt a lovakra, és a lovak elindultak a tele
               kocsival. Aztán másik kocsi állt az eresz alá, éhesen, üresen, s akkor megint pufogni
               kezdett a gőz a fekete vaskéményben, és megint potyogott az aprófa. És ez így ment
               évek óta. Ami fát a kis házban felaprózott a masina, ahelyett nagy szekerek újat
               hoztak a telekre. Így aztán sose fogyott el a farakás a nagy udvarról, és sose szűnt
               meg a gőzfűrész sivítása. Néhány csenevész eperfa állott a kis ház előtt, s az egyik
               eperfa tövében fakalyiba volt összetákolva. Ebben lakott a tót, aki éjszaka a fát
               őrizte, hogy el ne lopják, vagy föl ne gyújtsák.</p>
            <p>Hát kellett ennél gyönyörűbb hely a mulatozásra? Nekünk, városi fiúknak bizony nem
               kellett. Ennél szebbet, ennél indiánosabbat mi el se tudtunk képzelni. A Pál utcai
               telek gyönyörű sík föld volt, s ez volt az, ami az amerikai prériket helyettesítette.
               A hátulsó rész, a fatelep, ez volt minden egyéb: ez volt a város, az erdő, a sziklás
               hegyvidék, szóval mindennap az volt, amivé éppen aznap kinevezték. És valahogy azt ne
               higgyétek, hogy védtelen hely volt a fatelep! Az egyes nagyobb farakások tetejébe
               várak, erődök voltak építve. Hogy melyik pontot kell meg­erősíteni, azt Boka
               határozta meg. Az erődöt azonban Csónakos meg Nemecsek építette. Négy-öt ponton volt
               erőd, és minden erődnek megvolt a maga kapitánya. Kapitány, főhadnagy, hadnagy. Ez
               volt a hadsereg. Közlegény, fájdalom, nem volt, csak egy. Az egész grundon a
               kapitányok, főhadnagyok és hadnagyok egyetlen közlegénynek parancsoltak, egyetlen
               köz­legényt egzecíroztattak, egyetlen közlegényt ítéltek holmi kihágásokért
               várfogságra.</p>
            <p>Talán nem is kell mondani, hogy ez az egyetlen közlegény Nemecsek volt, a kis szőke
               Nemecsek. A kapitányok, főhadnagyok és hadnagyok csak amúgy kedélyesen szalutáltak
               egy­másnak a grundon, még ha százszor is találkoztak egy délután. Úgy kutyafuttában
               emelték a kezüket a sapkájukhoz, és azt mondták egymásnak:</p>
            <p>- Szervusz!</p>
            <p>Csak a szegény Nemecseknek kellett magát minduntalan haptákba vágnia, és némán,
               mereven szalutálni. És aki csak elsétált előtte, mind rákiáltott:</p>
            <p>- Hogy állasz?</p>
            <p>- Össze a sarkot!</p>
            <p>- Ki a mellet, be a hasat!</p>
            <p>- Hapták!</p>
            <p>És Nemecsek boldogan engedelmeskedett mindenkinek. Olyan fiúk is vannak, akiknek öröm
               az: szépen engedelmeskedni. De a legtöbb fiú mégis parancsolni szeret. Ilyenek az
               emberek. És ezért volt természetes dolog az, hogy a grundon mindenki tiszt volt, csak
               éppen Nemecsek volt a közlegény.</p>
            <p>Délután fél háromkor még senki se volt a grundon. A kaliba előtt lópokróc volt a
               földön, és ezen aludt édesen a tót. A tót mindig nappal aludt, mert éjszaka a
               farakások közt kóborolt, vagy fönn ült az egyik erődben, és bámulta a holdvilágot. A
               gőzfűrész zúgott, a kis fekete kémény köpködte a hófehér gőzfelhőcskéket, és az
               aprófa potyogott a nagy kocsiba.</p>
            <p>Fél három után néhány perccel megcsikordult a Pál utcai kisajtó, és bejött rajta
               Nemecsek. Egy nagy darab kenyeret húzott ki a zsebéből, körülnézett, s miután látta,
               hogy még senki sincs itt, csöndesen majszolni kezdte a kenyér héját. De előbb
               gondosan bereteszelte az ajtót, mert a grund törvényei közt az volt egyike a
               legfontosabbaknak, hogy aki bejön, tartozik maga után bereteszelni az ajtót. Aki ezt
               elmulasztotta, annak várfogság járt. Általában igen nagy volt a katonai fegyelem.</p>
            <p>Nemecsek leült egy kőre, ette a kenyérhéjat, és várta a többit. Ma nagyon érdekesnek
               ígérkezett a grund. A levegőben volt, hogy ma nagy dolgok fognak történni, s mi
               tagadás, Nemecsek e pillanatban nagyon büszke volt arra, hogy ő is tagja a grundnak,
               a Pál utcai fiúk híres társaságának. Majszolta egy ideig a kenyeret, s aztán
               unalmában sétálni indult a farakások felé. A kis utcákban mászkált, s egyszer
               találkozott a tót nagy fekete kutyájával.</p>
            <p>- Hektor! - kiáltott rá barátságosan, de Hektor egy csöpp kedvet nem mutatott arra,
               hogy a köszönést viszonozza. Röpke kis farkcsóválást jelzett, ami a kutyáknál
               olyanforma jelentőségű, mint mikor mi siettünkben megbillentjük a kalapunkat. Azzal
               továbbvágtatott, és dühösen ugatott. A szőke Nemecsek pedig utánaszaladt. A Hektor
               egy farakás alatt állott meg, s azt ugatta nagy hévvel. A farakás egyike volt
               azoknak, amelyekre a fiúk erődöt építettek. Fenn, a rakás tetején védőfal volt
               hasábfákból, és egy vékony pálcikán kicsi piros-zöld zászló lengett. A kutya
               körülugrálta az erődöt, és szünet nélkül ugatott.</p>
            <p>- Mi lehet ez? - kérdezte a kis szőke a kutyától, mert a kis szőke nagy barátságban
               volt a fekete kutyával. Talán azért, mert rajta kívül Hektor volt az egyetlen
               közlegény a hadseregben.</p>
            <p>Felnézett az erődre. Nem látott fenn senkit, de érezte, hogy valaki motoszkál az
               ölfák közt. Hát nekiindult, és fölkapaszkodott a kiálló végeken. Feleúton volt,
               amikor tisztán és világosan hallotta, hogy valaki teszi-veszi fönn a fadarabokat.
               Dobogni kezdett a szíve, s most kedve lett volna visszafordulni. De mikor lenézett,
               és lenn meglátta Hektort, megint nekibátorodott.</p>
            <p>- “Ne félj, Nemecsek” - mondta magának, és óvatosan kapaszkodott tovább. Minden
               foknál újra bátorította magát. Egyre ezt mondogatta: - “Ne félj, Nemecsek.” “Ne félj,
               Nemecsek.”</p>
            <p>És felért a farakás tetejére. Ott még egy utolsó “ne félj, Nemecsek”-et mondott,
               mikor az erőd alacsony falán át akart lépni, de ijedtében a levegőben maradt a lába,
               amelyikkel lépni akart.</p>
            <p>- Jesszus! - kiáltotta.</p>
            <p>És hanyatt-homlok kapaszkodott visszafelé a fokokon. Mikor a földre ért, hangosan
               dobogott a szíve. Fölnézett az erődre. A zászló mellett, jobb lábát az erőd falára
               téve, állott fönn Áts Feri, a rettenetes Áts Feri, mindnyájuk ellensége, a
               füvészkertiek vezére. Bő, vörös ingét lobogtatta a szél, ő pedig gúnyosan
               mosolygott.</p>
            <p>Csöndesen szólt le a kisfiúnak:</p>
            <p>- Ne félj, Nemecsek!</p>
            <p>De Nemecsek akkor már félt, sőt szaladt. A fekete kutya utánarohant, s együtt
               kanyarogtak a farakások közt, vissza a grund felé. A szél szárnyán utánuk repült Áts
               Feri gúnyos kiáltása:</p>
            <p>- Ne félj, Nemecsek!</p>
            <p>De mire a telekről visszanézett, már nem volt fenn a tetőn Áts Feri vörös inge. Hanem
               a zászló is hiányzott az erődről. A kis piros-zöld zászlót, amelyet a Csele nővére
               varrt, magával vitte. Eltűnt a farakások közt. Talán kiment a Mária utcán, a
               gőzfűrész felől, de az is meglehet, hogy elrejtőzött valahol a barátaival, a Pásztor
               fiúkkal.</p>
            <p>És arra a gondolatra, hogy a Pásztorok is itt vannak, végigment a hideg Nemecsek
               hátán. Ő már tudta, mi az: a Pásztorokkal találkozni. De Áts Ferit most látta először
               közelről. Nagyon megijedt tőle, de őszintén megvallva, tetszett neki a fiú. Szép,
               vállas, barna fiú volt, s pompásan illett rá a bő, vörös ing. Ez valami harciasságot
               adott a megjelenésének. Valami “garibaldis” volt abban a vörös ingben. A
               füvészkertiek különben mind vörös inget hordtak, mert mind utánozták Áts Ferit.</p>
            <p>A grund palánkjának ajtaján szabályos egymásutánban négyet koppantottak. Nemecsek
               föl­lélegzett. A négy koppantás a Pál utcai fiúk jele volt. Odarohant a bereteszelt
               ajtóhoz, és kinyitotta. Boka jött Cselével és Gerébbel.</p>
            <p>Nemecsek alig várta, hogy elmondhassa nekik a félelmetes újságot, de azért nem
               feledkezett meg arról, hogy ő közlegény, s hogy mivel tartozik a főhadnagyoknak és a
               kapitányoknak. Tehát haptákba állott, és feszesen szalutált.</p>
            <p>- Szervusz! - mondták az újonjöttek. - Mi újság?</p>
            <p>Nemecsek a levegőbe kapkodott, és szeretett volna mindent egyszerre, egy szuszra
               elmondani.</p>
            <p>- Borzasztó! - kiáltotta.</p>
            <p>- Micsoda?</p>
            <p>- Rettenetes! Nem fogjátok elhinni!</p>
            <p>- De micsoda?</p>
            <p>- Áts Feri itt volt!</p>
            <p>Most a másik három legényen volt a sor. Hirtelen elkomolyodtak.</p>
            <p>- Nem igaz! - mondta Geréb.</p>
            <p>Nemecsek a mellére tette a kezét.</p>
            <p>- Isten bizony!</p>
            <p>- Ne esküdözzél! - szólt rá Boka, s hogy nagyobb nyomatékot adjon a szavának,
               rákiáltott: - Hapták!</p>
            <p>Nemecsek összecsapta a sarkát. Boka odalépett hozzá.</p>
            <p>- Részletesen mondd el, mit láttál.</p>
            <p>- Mikor odamentem az utcák közé - mondta -, a kutya ugatott. Utánamentem, és valami
               recsegést hallottam a középső citadellában. Fölmásztam rá, és fönn állott Áts Feri
               vörös ingben.</p>
            <p>- Fönn állott? A citadellán?</p>
            <p>- Fönn! - mondta a kis szőke, és majdnem megesküdött megint. Már a mellén volt a
               keze, de Boka szigorú pillantására visszakapta. És hozzátette: - A zászlót is
               elvitte.</p>
            <p>Csele fölszisszent.</p>
            <p>- A zászlót?</p>
            <p>- Azt.</p>
            <p>Odaszaladtak mind a négyen. Nemecsek szerényen leghátul szaladt, részben azért, mert
               ő közlegény volt, részben azonban azért, mert nem lehetett tudni, hátha ott bujkál
               még az utcákban Áts Feri. Az erőd előtt megállottak. Valóban, a zászló hiányzott. Még
               a nyele se volt ott. Mindnyájan nagyon izgatottak voltak, csak Boka tartotta meg a
               hidegvérét.</p>
            <p>- Mondd meg a nővérednek - fordult Cseléhez -, hogy holnapra csináljon új
               zászlót.</p>
            <p>- Igen ám - szólt Csele -, de már nincs több zöld szövetje. Piros még van, de zöld
               már nincs.</p>
            <p>Boka nyugodtan intézkedett:</p>
            <p>- Fehér van?</p>
            <p>- Van.</p>
            <p>- Hát akkor csináljon egy piros-fehér zászlót. Ezentúl piros-fehér lesz a
               színünk.</p>
            <p>Ebben megnyugodtak.</p>
            <p>Geréb rákiáltott Nemecsekre:</p>
            <p>- Közlegény!</p>
            <p>- Jelen!</p>
            <p>- Holnapra javítsa ki a törvényekben, hogy ezentúl nem piros-zöld a színünk, hanem
               piros-fehér.</p>
            <p>- Igenis, főhadnagy úr!</p>
            <p>És Geréb kegyelmesen vetette oda a feszesen álló kis szőkének:</p>
            <p>- Pihenj!</p>
            <p>A kis szőke pedig “pihent”. A fiúk felmásztak a várba, és konstatálták, hogy a zászló
               nyelét letörte Áts Feri. A nyél oda volt szögezve, s az a kis darabja, ami a szög
               alatt volt, még most is ott búslakodott.</p>
            <p>A grundról kiáltások hallatszottak:</p>
            <p>- Hahó, hó! Hahó, hó!</p>
            <p>Ez volt a jelszavuk. Úgy látszik, már megérkeztek a többiek is, és keresték őket.
               Élesen hangzott a sok gyerektorokból:</p>
            <p>- Hahó, hó! Hahó, hó!</p>
            <p>Csele odaintette magához Nemecseket:</p>
            <p>- Közlegény!</p>
            <p>- Jelen!</p>
            <p>- Feleljen a többieknek!</p>
            <p>- Igenis, hadnagy úr!</p>
            <p>És tölcsért csinálva a szája előtt a tenyeréből, kieresztette vékony kis
               gyerekhangját:</p>
            <p>- Hahó, hó!</p>
            <p>Azzal lemásztak, és megindultak a síkság felé. A síkság közepén csoportba verődve
               álltak a többiek: Csónakos, Weisz, Kende, Kolnay és még néhányan. Mikor Bokát
               meglátták, mind haptákba állottak, mert ő volt a kapitány.</p>
            <p>- Szervusztok! - mondta Boka.</p>
            <p>Kolnay kiállott a csomóból.</p>
            <p>- Alássan jelentem - mondta -, mikor bejöttünk, a kiskapu nem volt bezárva. A törvény
               szerint pedig a kapunak belülről be kell reteszelve lennie.</p>
            <p>Szigorúan nézett hátra Boka a kísérete felé. És a többiek is mind Nemecsekre néztek.
               Nemecseknek már megint a mellén volt a keze, és épp esküdni akart, hogy nem ő hagyta
               nyitva az ajtót, mikor a kapitány megszólalt:</p>
            <p>- Ki jött be utoljára?</p>
            <p>Nagy csönd lett. Senki se jött be utoljára. Egy pillanatig hallgatott mindenki. És
               ekkor Nemecseknek földerült az arca. Megszólalt:</p>
            <p>- A kapitány úr jött be utoljára.</p>
            <p>- Én? - mondta Boka.</p>
            <p>- Igen.</p>
            <p>Kissé gondolkozott.</p>
            <p>- Igazad van - mondta aztán komolyan. - Elfelejtettem bereteszelni az ajtót. Ezért
               írja fel a nevemet a fekete könyvbe, főhadnagy úr.</p>
            <p>Gerébhez fordult. Geréb kivett a zsebéből egy kis fekete noteszkönyvet, és nagy
               betűkkel beleírta: “Boka János.” És hogy tudja is, miről van szó, melléje jegyezte:
               “ajtó”.</p>
            <p>Ez tetszett a fiúknak. Boka igazságos fiú volt. Ez az önbüntetés oly gyönyörű példája
               volt a férfiasságnak, aminőt még a latinórán se lehetett hallani, pedig a latinóra
               tele volt római jellemekkel. De Boka is ember volt. Boka se volt ment minden
               gyöngeségtől. Felíratta ugyan magát, de odafordult Kolnayhoz, aki a nyitott ajtót
               bejelentette.</p>
            <p>- Neked pedig ne járjon mindig a szád. Főhadnagy úr, írja fel Kolnayt
               árulkodásért.</p>
            <p>A főhadnagy úr megint előkaparászta a rettenetes noteszt, és beleírta Kolnayt.
               Nemecsek pedig, aki leghátul állott, örömében egy csendes kis csárdást táncolt, hogy
               ez egyszer nem őt írják be a könyvbe. Mert tudni kell, hogy a könyvben egyéb se volt
               olvasható, mint a Neme­csek neve. Mindig, mindenért mindenki csak őt íratta fel. És a
               törvényszék, mely minden szombaton ült össze, mindig őt ítélte el. Hiába, ez így
               volt.</p>
            <p>Ő volt az egyetlen közlegény.</p>
            <p>És most nagy megbeszélés következett. Néhány perc múltán mindenki tudta a nagy
               újságot, hogy Áts Feri, a vörösingesek kapitánya idemerészkedett, a grund szívébe,
               felmászott a középső citadellába, és elvitte a zászlót. A szörnyülködés általános
               volt. Az egész társaság Nemecseket vette körül, aki egyre újabb és újabb részletekkel
               toldotta meg a szenzációs hírt.</p>
            <p>- És mondott neked valamit?</p>
            <p>- Hogyne! - büszkélkedett Nemecsek.</p>
            <p>- Mit?</p>
            <p>- Rám kiáltott.</p>
            <p>- Mit kiáltott?</p>
            <p>- Azt kiáltotta, hogy: “Nem félsz, Nemecsek?”</p>
            <p>Itt nyelt egyet a kis szőke, mert érezte, hogy ez nem volt egészen igaz. Sőt épp az
               ellenkezője volt az igazságnak. Mert ez úgy hangzott, mintha ő nagyon is bátor lett
               volna, úgyhogy ezen Áts Feri is elcsodálkozott, és rászólt: “Nem félsz,
               Nemecsek?”</p>
            <p>- És te nem féltél?</p>
            <p>- Nem én! Megálltam az erőd alatt. Aztán ő oldalt lemászott és eltűnt. Elszaladt.</p>
            <p>Geréb közbekiáltott:</p>
            <p>- Az nem igaz! Áts Feri még sohasem szaladt el senki elől!</p>
            <p>Boka ránézett Gerébre.</p>
            <p>- Ejnye, de véded! - mondta.</p>
            <p>- Csak azért mondom - szólt egy kicsit csöndesebb hangon Geréb -, mert az nem
               valószínű, hogy Áts Feri megijedt Nemecsektől.</p>
            <p>Erre mindnyájan nevettek. Igazán, ez nem volt valószínű. Nemecsek zavartan állt a
               csomó közepén, és a vállát vonogatta. Aztán Boka állott a középre.</p>
            <p>- Hát itt tenni kell valamit, fiúk. Mára úgyis elnökválasztást hirdettünk. Elnököt
               fogunk válasz­tani, mégpedig teljhatalmú elnököt, akinek minden parancsát vakon kell
               teljesíteni. Meglehet, hogy a dologból háború lesz, és akkor szükség van valakire,
               aki a dolgokat előre elintézze, mint az igazi csatában. Közlegény, álljon elő!
               Hapták! Vágjon annyi darabka papirost, ahányan vagyunk, és mindenki reá fogja írni a
               papírra, hogy kit akar elnöknek. A papírokat majd egy kalapba dobjuk, és aki a
               legtöbb szavazatot kapja, az lesz az elnök.</p>
            <p>- Éljen! - kiáltotta egyszerre mind, és Csónakos a szájába vette a két ujját, és
               olyat fütyölt, mint egy cséplőgép. Noteszkönyvekből papírlapok kerültek elő, és Weisz
               elővette a ceruzáját. Hátul ketten azon veszekedtek, hogy kinek a kalapját érje a
               megtiszteltetés. Kolnay és Barabás, akiknek mindig volt bajuk egymással, már majdhogy
               ölre nem mentek. Kolnay azt mondta, hogy a Barabás kalapja nem jó, mert zsíros. Kende
               viszont azt állította, hogy a Kolnay kalapja még zsírosabb. Erre rögtön zsírpróbát is
               tartottak. Kis késsel vakargatták egymás kalapjában a belső bőrszalagot. De már akkor
               késő is volt. Csele odaadta a közcélra csinos kis fekete kalapját. Hiába, kalap
               dolgában Cselén nem tett túl senki.</p>
            <p>Nemecsek azonban, legnagyobb meglepetésre, ahelyett hogy szétosztotta volna a
               cédulákat, felhasználta az alkalmat, hogy a közfigyelem egy pillanatra feléje
               terelődött, és piszkos kis kezébe szorítva a cédulákat, előlépett. Haptákba vágta
               magát, és remegő hangon így szólt:</p>
            <p>- Kérem, kapitány úr, az mégse járja, hogy én itt egyedül legyek közlegény... Már
               azóta, mióta a társaságot megalapítottuk, mindenki tiszt lett, csak én vagyok még
               mindig közlegény, és nekem mindenki parancsol... és mindent nekem kell csinálni...
               és... és...</p>
            <p>Itt nagyon elérzékenyedett a szőke, és finom kis arcán kövér könnycseppek kezdtek
               végigfolyni.</p>
            <p>Csele előkelően szólott:</p>
            <p>- Ki kell zárni. Sír.</p>
            <p>Egy hang megszólalt hátul:</p>
            <p>- Bőg.</p>
            <p>Mind nevettek. És ez végképpen elkeserítette Nemecseket. Nagyon fájt szegénykének a
               szíve, s most aztán szabadjára eresztette a könnyeit. Zokogott, és sírás közben ezt
               mondta:</p>
            <p>- Nézzétek meg... a... a... fekete könyvben is... is... én vagyok mindig beírva...
               én... én... én vagyok a kutya...</p>
            <p>Boka nyugodtan szólt:</p>
            <p>- Ha azonnal nem hagyod abba a bőgést, többé nem jöhetsz velünk. Pockokkal nem
               játszunk.</p>
            <p>A “pocok” szó aztán megtette a hatását. Nemecsek, szegény kis Nemecsek nagyon
               megijedt, és lassankint abbahagyta a sírást. A kapitány pedig a vállára tette a
               kezét.</p>
            <p>- Ha jól viseled magad, és kitünteted magad, májusban még tiszt lehet belőled. Most
               egyelőre megmaradsz közlegénynek.</p>
            <p>A többiek ezt helyeselték, mert ha Nemecsek is tisztté lett volna a mai napon, igazán
               nem ért volna az egész semmit. Nem lett volna kinek parancsolni. Felharsant Geréb
               éles hangja:</p>
            <p>- Közlegény, hegyezze meg ezt a ceruzát!</p>
            <p>A markába nyomták a Weisz ceruzáját, melynek a hegye a zsebben, a golyók közt
               letörött. És a közlegény engedelmesen vette át a ceruzát, könnyes szemmel, könnyes
               arccal állt haptákba, s aztán elkezdte hegyezni, hegyezni, egy kicsit
               szipegve-szipogva, ahogy nagy sírás után szokás, és minden bánatát, kis szívének
               minden keserűségét belehegyezte ebbe a kettes számú Hardtmuth ceruzába.</p>
            <p>- Me... meg van hegyezve, főhadnagy úr!</p>
            <p>Visszaadta, és nagyot sóhajtott. S ezzel a sóhajtással egyelőre le is mondott az
               előléptetésről.</p>
            <p>Kiosztották a cédulákat. Mindenki félrevonult, mindenki külön ment, mert ez nagy és
               fontos ügy volt. Aztán a közlegény összeszedte a cédulákat, és beledobta valamennyit
               a Csele kalap­jába. Mikor a Csele kalapját körülvitte, oldalba lökte Barabás
               Kolnayt.</p>
            <p>- Ez is zsíros.</p>
            <p>Kolnay belenézett a kalapba. És érezték mind a ketten, hogy nincs többé min
               szégyenkezniök. Ha már a Csele kalapja is zsíros, akkor már igazán vége a
               világnak.</p>
            <p>Az összegyűjtött cédulákat Boka olvasta fel, és mindeniket átadta a mellette álló
               Gerébnek. Tizennégy cédula gyűlt össze. Sorba olvasta: Boka János, Boka János, Boka
               János. Aztán egyszer azt olvasta: Geréb Dezső. A fiúk összenéztek. Tudták, hogy ez a
               Boka cédulája volt. Udvariasságból szavazott Gerébre. Aztán megint csupa Boka János
               következett. És akkor megint egy Geréb Dezső. És végül még egy Geréb Dezső. Tehát
               tizenegy szavazata volt Bokának, és három Gerébnek. Geréb zavartan mosolygott. Most
               történt először, hogy nyíltan a vetélytársa volt a társaságban Bokának. És jólesett
               neki ez a három szavazat. Bokának azonban a három közül kettő fájt. Egy pillanatig
               gondolkozott azon, hogy ki lehet az a kettő, akinek ő nem tetszik, de aztán
               belenyugodott.</p>
            <p>- Tehát engem választottatok elnökké.</p>
            <p>Megint éljeneztek, és Csónakos megint fütyölt. Nemecseknek még könnyes volt a szeme,
               de azért óriási lelkesedéssel éljenzett. Szerette Bokát nagyon.</p>
            <p>Az elnök pedig intett, hogy csönd legyen, mert beszélni akar.</p>
            <p>- Köszönöm, fiúk - mondta -, és azonnal lássunk is hozzá a dolgunkhoz. Azt hiszem,
               mindnyájan tisztában vagytok azzal, hogy a vörösingesek el akarják tőlünk venni a
               grundot és a farakásokat. Már tegnap is elvették a fiúktól a golyókat a Pásztorok, és
               ma itt bujkált Áts Feri, és elvitte a zászlónkat. Előbb-utóbb ide fognak jönni, hogy
               minket innen elkergessenek. Már­pedig mi ezt a helyet meg fogjuk védelmezni!</p>
            <p>Csónakos közbebömbölt:</p>
            <p>- Éljen a grund!</p>
            <p>És fölrepültek a kalapok. Mindenki teli torokkal, lelkesen kiáltotta:</p>
            <p>- Éljen a grund!</p>
            <p>Szétnéztek a szép nagy telken és a farakásokon, melyeket beragyogott az édes tavaszi
               délután napja. Látszott a szemükön, hogy szeretik ezt a kis darabka földet, és hogy
               meg is küzdenének érte, ha arra kerülne a sor. Ez a hazaszeretetnek egy neme volt.
               Úgy kiáltották, hogy: “Éljen a grund!” - mintha azt kiáltották volna, hogy: “Éljen a
               haza!” És ragyogtak a szemeik, és mindeniknek tele volt a szíve.</p>
            <p>Boka pedig folytatta:</p>
            <p>- Mielőtt még ők ide fognak jönni, mi fogunk elmenni hozzájuk a Füvészkertbe!</p>
            <p>Máskor ilyen merész terv elől talán meghátráltak volna a fiúk. De a lelkesedés ez
               órájában mindenki egy szívvel-lélekkel kiáltotta:</p>
            <p>- Elmegyünk!</p>
            <p>És miután mindenki azt kiáltotta, hogy elmegy, hát Nemecsek is azt kiáltotta, hogy:
               “Elmegyünk!” Ő, szegény, úgyis hátul fog menni, és cipelni fogja a tiszt urak
               kabátját. És egy borízű hang is jött a farakások felől. Az is azt kiáltotta, hogy:
               “Elmegyung!” Odanéztek. A tót volt. Ott állt, pipával a szájában, vigyorogva.
               Mellette a Hektor. A fiúk nevettek. A tót pedig utánozta őket: levegőbe dobta a
               kalapját, és ordított:</p>
            <p>- Elmegyung!</p>
            <p>S ezzel a hivatalos dolgok véget értek. Méta következett. Valamelyik gőgösen
               kiáltott:</p>
            <p>- Közlegény, menjen a raktárba, és hozza elő a labdát meg a levattát!</p>
            <p>És Nemecsek szaladt a raktárba. A raktár egy farakás alatt volt. Alábújt, és kihúzta
               a levattát meg a labdát. A farakás mellett állott a tót, és a tót mellett állott
               Kende és Kolnay. Kendének a kezében volt a tót kalapja, Kolnay pedig zsírpróbát
               csinált benne. Határozottan a tóté volt a legzsírosabb.</p>
            <p>Boka odament Gerébhez.</p>
            <p>- Te is kaptál három szavazatot - mondta neki.</p>
            <p>- Igen - felelt büszkén Geréb, és erősen a szemébe nézett.</p>
            
         </div>
      <div type="chapter">
            <head>III.</head>
            <p>A haditerv másnap délután, a gyorsírási óra után már készen volt.</p>
            <p>A gyorsírási órának ötkor volt vége, s az utcán már gyújtogatták a lámpákat. Az
               iskolából kijövet Boka azt mondta a fiúknak:</p>
            <p>- Mielőtt támadnánk, be fogjuk bizonyítani, hogy mi is vagyunk olyan bátrak, mint ők.
               Én magam mellé fogom venni a két legbátrabb emberemet, és kimegyünk velük a
               Füvészkertbe. Be fogunk hatolni az ő szigetjükre, és odaszögezzük a fára ezt a
               papirost.</p>
            <p>Azzal elővett a zsebéből egy darabka piros papírt, amelyre csupa nagybetűvel ez volt
               írva:</p>
            <p>ITT VOLTAK A PÁL UTCAI FIÚK!</p>
            <p>A többiek áhítattal nézték a papirost. Csónakos, aki nem tanult gyorsírást, de akit a
               kíváncsiság idevonzott, megjegyezte:</p>
            <p>- Valami gorombaságot is kellene arra a papírra írni.</p>
            <p>Boka tagadólag rázta a fejét.</p>
            <p>- Nem szabad. Sőt mi nem fogunk olyasmit cselekedni, aminőt Áts Feri tett, mikor
               elvitte a zászlónkat. Mi csak meg fogjuk nekik mutatni, hogy nem félünk tőlük, s oda
               merünk menni az ő birodalmukba, ahol a gyűléseiket tartják, és ahol a fegyvereik le
               vannak rakva. Ez a darab piros papír a mi névjegyünk. Ezt ott hagyjuk nekik.</p>
            <p>Csele is megszólalt:</p>
            <p>- Kérlek - mondta -, én úgy hallottam, hogy ők ilyenkor este vannak ott a szigeten,
               és rabló-pandúrt szoktak játszani.</p>
            <p>- Nem baj. Áts Feri is olyankor jött, amikor tudta, hogy mi a grundon leszünk. Aki
               fél, az nem jön velem.</p>
            <p>De senki se félt. Sőt Nemecsek határozottan bátornak mutatkozott. Látni való volt,
               hogy érdemeket akar szerezni az előléptetésre.</p>
            <p>Büszkén állott elő.</p>
            <p>- Én veled megyek!</p>
            <p>Itt az iskola előtt ugyanis nem kellett haptákba állani és szalutálni, mert csak a
               grundon voltak érvényesek a törvények. Itt mindenki egyforma volt. Csónakos is
               előállott.</p>
            <p>- Én is!</p>
            <p>- De ígérd meg, hogy nem fogsz fütyölni!</p>
            <p>- Megígérem. Csak most... hagyjatok még egyszer, utoljára fütyölni egyet!</p>
            <p>- Hát fütyölj!</p>
            <p>Csónakos pedig füttyentett. Amolyan jót, kedvére valót, hogy az emberek
               visszafordultak az utcán.</p>
            <p>- Most kifütyöltem magamat mára! - mondta boldogan.</p>
            <p>Boka Cseléhez fordult.</p>
            <p>- Te nem jössz?</p>
            <p>- Mit csináljak? - szólt szomorúan Csele. - Nem mehetek, mert otthon kell lennem fél
               hatra. Az édesanyám számon tartja, hogy mikor végződik a gyorsírásóra. És félek, hogy
               ha ma elkésem, többet aztán nem enged sehova.</p>
            <p>És roppantul megijedt ennél a gondolatnál. Vége volna mindennek: a grundnak, a
               főhadnagyságnak.</p>
            <p>- Hát akkor maradj. Elviszem magammal Csónakost és Nemecseket. És holnap reggel az
               isko­lá­ban megtudtok mindent, ami történt.</p>
            <p>Kezet fogtak. Bokának eszébe jutott valami:</p>
            <p>- Mondjátok, ugye, Geréb ma nem volt gyorsírásórán?</p>
            <p>- Nem.</p>
            <p>- Talán beteg?</p>
            <p>- Nem hinném. Délben együtt mentünk haza. Kutya baja volt.</p>
            <p>Nem tetszett neki Geréb viselkedése. Geréb a legnagyobb mértékben gyanús volt előtte.
               Tegnap oly furcsán, oly sokat jelentőn nézett a szemébe, mikor elváltak. Látszott a
               fiún, hogy megérezte, hogy amíg Boka ebben a társaságban van, addig őbelőle itt nem
               lehet semmi. Féltékeny volt Bokára. Őbenne sokkal több volt a vér, a vakmerőség; Boka
               csöndes, okos, komoly természete nem tetszett neki. Ő magát sokkal különb legénynek
               tartotta.</p>
            <p>- Tudja isten - mondta csöndesen, és elindult a két fiúval. Csónakos komolyan ment
               mellette. Nemecsek pedig vidám volt, és úszott a boldogságban, hogy végre ilyen
               kevesedmagával vesz részt egy érdekes kalandban. Oly vidám volt, hogy Boka meg is
               rótta:</p>
            <p>- Ne bolondozz, Nemecsek! Vagy talán azt hiszed, hogy mulatni megyünk? Ez a
               kirándulás sokkal veszedelmesebb, mint gondolod. Emlékezzél csak a Pásztorokra!</p>
            <p>Ennél a szónál aztán a kis szőkének is a torkán akadt a bolondozás. Hiszen Áts Feri
               is rettenetes fiú volt, sőt híre járt, hogy kicsapták a reáliskolából. Erős gyerek
               volt, és hihetetlenül merész. De volt a szemében valami kedves és megnyerő, ami a
               Pásztorok szeméből hiányzott. Ezek mindig lehajtott fővel jártak, komoran és szúrósan
               néztek, napbarnított, fekete fiúk voltak, és még soha senki nem látta őket nevetni. A
               Pásztoroktól lehetett félni. És a három kislegény sietve ment kifelé a végtelen Üllői
               úton. Most már egészen besötétedett, korán este lett. A lámpák mind égtek már az
               úton, s ez a szokatlan idő nyugtalanná tette a fiúkat. Ők ebéd után szoktak
               szórakozni. Ilyenkor ők nem jártak az utcán, hanem otthon kuksoltak a könyveik
               mellett. Némán mentek egymás mellett, s negyedóra alatt kiértek a Füvészkerthez. A
               kőfal mögül ijesztően meredtek feléjük a nagy fák, melyek most kezdtek lombosodni. A
               szél zúgott a friss lomb között, sötét volt, és ahogy elterült előttük az óriási
               Füvészkert a maga titokzatos, zárt kapujával, rejtelmesen susogva, megdobbant a
               szívük. Nemecsek csöngetni akart a kapun.</p>
            <p>- Az istenért, valahogy ne csöngess! - mondta Boka. - Megtudják, hogy itt vagyunk!
               Vagy az úton találkozunk velük... és különben se nyitják ki nekünk a kaput!</p>
            <p>- Hát hogy megyünk be?</p>
            <p>Boka a szemével intett a fal felé.</p>
            <p>- A falon?</p>
            <p>- A falon.</p>
            <p>- Itt, az Üllői úton?</p>
            <p>- Dehogy! Megkerüljük a kertet. Hátul sokkal alacsonyabb a fal!</p>
            <p>Azzal befordultak a sötét kis utcába, ahol a kőfalat csakhamar deszkapalánk váltotta
               fel. Itt baktattak a palánk mellett, keresve valami alkalmas helyet, ahol be lehetne
               mászni. Egy helyen, ahová az utcalámpa világossága nem hatolt el, megállottak. A
               deszkapalánkon belül, közvet­lenül a palánk mellett egy nagy akácfa állott.</p>
            <p>- Ha itt fölmászunk - suttogta Boka -, akkor ezen az akácfán könnyű lesz lemászni. És
               azért is jó, mert a fa tetejéről messzire elláthatunk, s megfigyelhetjük, hogy
               nincsenek-e a közelben.</p>
            <p>Ezt a másik kettő is helyeselte. S a következő pillanatban már hozzá is fogtak a
               munkához. Csónakos leguggolt, s kezével a palánknak támaszkodott. Boka óvatosan
               felállott a vállára, és benézett a kerítésen. Nagy csöndben voltak, egyikük se
               pisszent. Miután Boka meggyőződött arról, hogy nincs a közelben senki, intett a
               kezével.</p>
            <p>Nemecsek pedig odasúgta Csónakosnak:</p>
            <p>- Emeld!</p>
            <p>És Csónakos beemelte a palánkon az elnököt. Az elnök felkapaszkodott a palánk
               tetejére, s ekkor recsegni-ropogni kezdett alatta a korhadó alkotmány.</p>
            <p>- Ugorj be! - súgta Csónakos.</p>
            <p>Még néhány roppanás hallatszott, s a következő pillanatban tompa puffanás. Boka benn
               volt, egy veteményeságy kellős közepén. Utána Nemecsek mászott be, majd Csónakos. De
               Csónakos előbb felmászott az akácfára, ő értett a fára mászáshoz, mert ő vidéki fiú
               volt. A másik kettő alulról kérdezgette:</p>
            <p>- Látsz valamit?</p>
            <p>Fojtott hang felelt a fa tetejéről:</p>
            <p>- Nagyon keveset, mert sötét van.</p>
            <p>- A szigetet látod?</p>
            <p>- Azt látom.</p>
            <p>- Van ott valaki?</p>
            <p>Csónakos figyelmesen hajolt jobbra-balra az ágak közt, s merően nézett a sötétbe, a
               tó felé.</p>
            <p>- A szigeten nem látni semmit a fáktól meg a bokroktól... de a hídon...</p>
            <p>Itt elhallgatott. Följebb mászott egy ággal. Onnan folytatta:</p>
            <p>- Most már jól látom. A hídon két alak áll.</p>
            <p>Boka csöndesen szólt:</p>
            <p>- Ott vannak. A hídon, azok az őrök.</p>
            <p>Aztán újra recsegtek az ágak. Csónakos lemászott a fáról. Nagy csöndben állottak ott
               hárman, s azon gondolkoztak, hogy most mitévők legyenek. Legubbaszkodtak egy bokor
               mögé, hogy senki meg ne láthassa őket, s ott csöndes, suttogó hangon indult meg a
               tanácskozás.</p>
            <p>- A legjobb lesz - mondta Boka -, ha most itt a bokrok mentén valahogy eljutunk a
               várromig. Tudjátok... van ott egy várrom, arra jobbra, egy domb szélébe van
               beépítve.</p>
            <p>A másik kettő némán intett, hogy ismeri ezt a helyet.</p>
            <p>- A várromig el lehet jutni óvatosan, guggolva a bokrok közt. Ott aztán valamelyik
               fel fog mászni a dombra, és körülnéz. Ha nincs senki, akkor hasra fekszünk, és
               lemászunk a dombról. A domb egyenest a tónak megy. Ott aztán elbújunk a sás között,
               és majd meglátjuk, mit csinálunk.</p>
            <p>Két villogó szempár figyelte Bokát. Csónakos meg Nemecsek minden szavát szentírásnak
               vette.</p>
            <p>Boka megkérdezte:</p>
            <p>- Jó lesz?</p>
            <p>- Jó! - intett a másik kettő.</p>
            <p>- Hát akkor rajta, előre! Csak jertek mindenütt utánam! Én ismerem itt a járást.</p>
            <p>És elkezdett négykézláb mászni az alacsony bokrok között. Alig térdelt a földre két
               kísérője, hosszú, éles fütty hallatszott a távolból.</p>
            <p>- Észrevettek! - mondta Nemecsek, és talpra ugrott.</p>
            <p>- Vissza! Vissza! Hasalj le! - adta ki Boka a parancsot, és erre mind a hárman
               lehasaltak a fűbe. Visszafojtott lélegzettel várták, hogy most mi fog történni.
               Csakugyan észrevették volna őket?</p>
            <p>De nem jött senki. A szél zúgott a fák között. Boka suttogva szólt:</p>
            <p>- Semmi.</p>
            <p>De ekkor újra éles fütty hasította a levegőt. Ismét vártak, de megint nem jött senki.
               Nemecsek reszketve szólt egy bokor tövében:</p>
            <p>- Körül kellene nézni a fáról.</p>
            <p>- Igazad van. Csónakos, menj fel a fára!</p>
            <p>És Csónakos, mint a macska, már fenn is volt megint a nagy akácfán.</p>
            <p>- Mit látsz?</p>
            <p>- A hídon alakok mozognak... most négyen vannak... most kettő visszament a
               szigetre.</p>
            <p>- Akkor rendben van minden - mondta megnyugodva Boka. - Gyere le. A fütty azt
               jelentette, hogy a hídon felváltották az őröket.</p>
            <p>Csónakos lejött a fáról, s azzal elindultak mind a hárman, szépen négykézláb, a domb
               felé. A nagy, titokzatos Füvészkertre ilyenkor ráül a csönd. A látogatók elmennek a
               jelző harangszóra, s nem marad ott más idegen, mint csak az, aki rossz járatban van,
               vagy az, aki haditerveket forgat a fejében, mint ez a három kis sötét alak, aki
               gombóccá gubbaszkodva lopózott egyik bokortól a másikig. Nem szóltak egymáshoz egy
               szót sem, oly fontosnak érezték a külde­tésüket. Sőt őszintén megvallva, egy kis
               félelem is szorult beléjük. Nagy merészség kellett hozzá: a vörösingesek jól
               fölszerelt várába, egy kis tó közepén álló szigetre bejutni akarni, mikor az egyetlen
               fahídon, mely a szigetre vezet, őrök állanak.</p>
            <p>“Talán éppen a Pásztorok” - gondolta Nemecsek, és eszébe jutottak a szép, finom,
               színes golyók, amelyek közt üveggolyó is volt, és még most is bosszankodott arra a
               gondolatra, hogy épp akkor hangzott el a borzasztó “einstand” szó, amikor ő gurított,
               és mindezt a sok szép golyót megnyerte volna...</p>
            <p>- Jaj! - kiáltott Nemecsek.</p>
            <p>A másik kettő ijedten hagyta abba a mászást.</p>
            <p>- Mi az?</p>
            <p>Nemecsek akkor már térden állott, és az ujját tövig beszopta.</p>
            <p>- Mi történt veled?</p>
            <p>Ki se vette ujját a szájából, úgy felelt:</p>
            <p>- Csalánba léptem - a kezemmel!</p>
            <p>- Szopd, csak szopd, papuskám - mondta Csónakos, de esze volt, és a saját kezét
               bekötötte a zsebkendőjével.</p>
            <p>Csúsztak-másztak tovább, és csakhamar a dombhoz értek. Ide, a domb egyik oldalába,
               mint már tudjuk, olyan kis mesterséges várromot építettek, aminőt nagyúri kertekbe
               szokás építeni, gondosan utánozva a régi várak építési módját, mesterséges mohával
               teletűzdelve a nagy kövek közeit.</p>
            <p>- Ez itt a várrom - magyarázta Boka. - Itt vigyáznunk kell, mert hallottam, hogy a
               vörös­ingesek ide is ki szoktak rándulni.</p>
            <p>Csónakos is megszólalt:</p>
            <p>- Micsoda vár ez? A történelemben nem tanultuk, hogy a Füvészkertben vár lett
               volna...</p>
            <p>- Ez csak rom. Ezt már romnak építették.</p>
            <p>Nemecsek nevetni kezdett.</p>
            <p>- Hát ha már építették, miért nem építettek új várat? Száz év múlva magától rom lett
               volna belőle...</p>
            <p>- Ejnye, de jó kedved van! - szólt rá Boka. - Bezzeg ha majd szemedbe néznek a
               Pásztorok, elmegy a kedved a tréfától!</p>
            <p>Valóban, a kis Nemecsek erre savanyú pofát vágott. Olyan fiú volt, aki minduntalan
               elfelejtette, hogy baj van. Folyton emlékeztetni kellett rá.</p>
            <p>S azzal fölfelé kezdtek mászni a bodzabokrok közt, a rom kövein kapaszkodva, a
               dombra. Most Csónakos ment elöl. Egyszerre úgy, ahogy volt, négykézláb, megállott.
               Fölemelte a jobb kezét. Majd hátrafordult, és ijedt hangon szólt:</p>
            <p>- Itt jár valaki.</p>
            <p>Lebújtak a magas fűbe. A mindenféle gizgaz jól eltakarta kis alakjukat. Csak a
               szemeik villogtak ki a sűrűből. Figyeltek.</p>
            <p>- Tedd a földre a füledet, Csónakos - adta ki suttogva a parancsot Boka. - Az
               indiánok így szoktak hallgatózni. Így könnyen meghallja az ember, ha jár valaki a
               közelben.</p>
            <p>Csónakos engedelmeskedett. Lehasalt a földre, s egy helyen, ahol nem nőtt fű, a
               földre hajtotta a fülét. De rögtön fel is kapta.</p>
            <p>- Jönnek! - suttogta rémülten.</p>
            <p>Most már indián módszer nélkül is lehetett hallani, hogy valaki csörtet a bokrok
               közt. S ez a titokzatos valaki, akiről egyelőre azt se lehetett tudni, hogy állat-e
               vagy ember, egyenesen feléjük jött. A fiúk megszeppentek, és még a fejüket is
               lekapták a fűbe. Csak Nemecsek szólalt meg halk, nyöszörgő hangon:</p>
            <p>- Én haza szeretnék menni.</p>
            <p>Csónakos nem vesztette el a kedélyét. Ezt mondta:</p>
            <p>- Lapulj meg, papuskám.</p>
            <p>De miután Nemecsek még erre sem volt hajlandó bátornak lenni, Boka kidugta a fejét a
               fűből, és haragtól villogó szemmel szólt rá, persze suttogva, hogy el ne árulja
               magát:</p>
            <p>- Közlegény, lapuljon meg a fűben!</p>
            <p>Ennek a parancsnak engedelmeskedni kellett. Nemecsek meglapult. A titokzatos valaki
               pedig egyre csörtetett, de most már úgy hallatszott, mintha irányt változtatott
               volna, s nem feléjük jönne. Boka újra felágaskodott a fűben, és szétnézett. Sötét
               alakot látott, aki most már lefelé ment a dombról, s botjával a bokrokat
               piszkálta.</p>
            <p>- Elment - mondta a fűben hasaló fiúknak. - Az őr volt.</p>
            <p>- A vörösingesek őre?</p>
            <p>- Nem. A Füvészkert őre.</p>
            <p>Erre föllélegzettek. Felnőtt embertől ők meg nem ijedtek. Példa reá a bibircsós orrú
               öreg honvéd a Múzeumkertben, aki nem bírt velük. Tovább folytatták a mászást. De
               ekkor, úgy látszik, az őr meghallott valamit, mert megállt, és fülelni kezdett.</p>
            <p>- Észrevettek - dadogta Nemecsek. Most mind a ketten Bokára néztek, várva
               intézkedését.</p>
            <p>- Be a romba! - adta ki a parancsot Boka.</p>
            <p>Mind a hárman hanyatt-homlok bukdácsoltak lefelé a dombon, melyre az imént oly
               óvatosan másztak fel. A romnak kis csúcsíves ablakai voltak. Ijedten vették észre,
               hogy az első ablakot vasrács védi. A másodikhoz sompolyogtak, azon is vasrács volt.
               Egy helyen végre találtak a kövek közt egy akkora hasadékot, amelyen éppen befértek.
               Bebújtak a sötét fülkébe, és lélegzetüket is visszafojtották. Az őr alakja elhaladt
               az ablakok előtt. Innen látták, hogy most végképpen elmegy a kert Üllői úti része
               felé, ahol a lakóháza volt.</p>
            <p>- Hála istennek - szólalt meg Csónakos -, ezen átestünk.</p>
            <p>S azzal körülnéztek a sötét fülkében. Nyirkos, dohos volt itt a levegő, mintha valami
               igazi vár pincéjében lettek volna. Botorkálás közben egyszerre megállott Boka.
               Elbotlott valamiben. Lehajolt, és fölvette ezt a valamit. A másik kettő odaugrott
               melléje, s az alkonyat gyér világos­ságánál látták, hogy az a valami - egy tomahawk.
               Olyan szekerceféle, aminővel a regények tanúsága szerint az indiánok szoktak
               hadakozni. A tomahawk fából volt faragva, s ezüst­papírral volt beragasztva.
               Félelmetesen csillogott a sötétben.</p>
            <p>- Ez az övék! - mondta áhítattal Nemecsek.</p>
            <p>- Úgy van - jegyezte meg Boka -, s ha ez az egy itt volt, akkor itt többnek is kell
               lenni.</p>
            <p>Kutatni kezdtek, s az egyik sarokban még hetet találtak. Ebből könnyű volt kitalálni,
               hogy nyolcan vannak a vörösingesek.</p>
            <p>Úgy látszik, ez volt a rejtett fegyvertáruk. Csónakosnak az volt az első gondolata,
               hogy a nyolc szekercét hadizsákmány gyanánt el kellene vinni.</p>
            <p>- Nem - szólt Boka -, azt nem tesszük. Ez egyszerű lopás volna.</p>
            <p>Csónakos elszégyellte magát.</p>
            <p>- Most beszélj, papuskám! - bátorodott neki Nemecsek, de Boka gyöngéden oldalba
               bökte, mire elhallgatott.</p>
            <p>- Ne vesztegessük az időt. Másszunk ki, és fel a dombra! Nem akarom, hogy akkor
               érjünk a szigetre, amikor már nincs ott senki.</p>
            <p>Ez a merész gondolat aztán újra kedvet adott nekik a kalandhoz. A szekercéket
               szétszórták a fülkében, hogy lássák, járt itt valaki. Aztán kimásztak a hasadékon, és
               most már bátorságra kapva siettek fel a domb tetejére. A domb tetejéről messzire el
               lehetett látni. Megálltak egymás mellett, és szétnéztek. Boka egy kis csomagot vett
               ki a zsebéből. Újságpapirost göngyölt le róla, s a papirosból egy kis gyöngyház
               távcsövet vett elő.</p>
            <p>- Ez a Csele nővérének a színházi gukkerja - mondta, és belenézett. De szabad szemmel
               is el lehetett látni a szigetre. A kis sziget körül fénylett a kicsike tó, ahol a
               vízinövényeket tenyésztik, s amelynek a partja sűrűn be volt nőve sással meg náddal.
               A sziget lombos fái, magas bokrai közt kicsi fénypont csillogott. Erre a látványra
               mind a három fiú elkomolyodott.</p>
            <p>- Ott vannak - szólt fojtott hangon Csónakos.</p>
            <p>Nemecseknek a lámpa tetszett.</p>
            <p>- Lámpájuk is van!</p>
            <p>A kis fénypont izgett-mozgott a szigeten, hol eltűnt egy bokor mögött, hol megint
               fölvillant a parton. Valaki vitte a lámpát ide-oda.</p>
            <p>- Úgy látom - szólt Boka, aki el nem vette volna a szeme elől a távcsövet egy
               pillanatra sem -, úgy látom, hogy készülődnek valamire. Vagy esti gyakorlatot
               tartanak... vagy...</p>
            <p>Itt hirtelen elhallgatott.</p>
            <p>- Nos? - kérdezte aggódva a másik kettő.</p>
            <p>- Szent isten! - mondta Boka, egyre a távcsőbe nézve -, az, aki a lámpát viszi...
               az...</p>
            <p>- Nos? Ki az?</p>
            <p>- Ismerős alak... csak nem...</p>
            <p>Följebb ment, hogy jobban lásson, de akkor a lámpafény eltűnt egy bokor mögött. Boka
               levette szeme elől a gukkert.</p>
            <p>- Eltűnt - mondta csendesen.</p>
            <p>- De ki volt?</p>
            <p>- Nem mondhatom meg. Nem láttam jól, és épp mikor szemügyre akartam venni, eltűnt
               előlem. S amíg biztosan nem tudom, nem akarok senkit meggyanúsítani...</p>
            <p>- Talán valaki a mieink közül?</p>
            <p>Szomorúan felelt az elnök:</p>
            <p>- Azt hiszem.</p>
            <p>- De hiszen ez árulás! - kiáltott fel Csónakos, elfeledkezve arról, hogy csöndben
               kell maradni.</p>
            <p>- Hallgass! Ha odaérünk, mindent meg fogunk tudni. Légy addig türelemmel.</p>
            <p>Most bizony már a kíváncsiság is hajtotta őket. Boka nem akarta megmondani, kihez
               hasonlított a lámpás alak. Találgatták, de ezt is megtiltotta az elnök, azzal a
               megjegyzéssel, hogy nem szabad gyanúba keverni senkit. Izgatottan siettek le a
               dombról, s lenn ismét négykézláb folytatták útjokat a fűben. Most már észre se
               vették, ha tüske, csalán vagy éles kavics akadt a kezük alá. Siettek, némán csúsztak
               egyre közelebb a titokzatos kis tó partjához.</p>
            <p>Odaértek. Itt föl lehetett állni, mert a sűrű sás, nád meg a parti bokor oly magas
               volt, hogy eltakarta kis alakjukat. Boka hidegvérrel adta ki a parancsokat:</p>
            <p>- Itt valahol egy csónaknak kell lenni. Én majd jobbra megyek a parton, keresni a
               csónakot Nemecsekkel, te meg, Csónakos, balra mégy. Aki előbb akad rá a csónakra, az
               megvárja a másikat.</p>
            <p>Néma csöndben rögtön el is indultak. De alig tettek néhány lépést, Boka a sás között
               meglátta a csónakot.</p>
            <p>- Várjunk - mondta.</p>
            <p>Vártak, míg Csónakos majd egészen megkerüli a tavat, és a túlsó oldalról visszakerül
               ide. Leültek a partra, s kis ideig a csillagos eget nézték. Aztán figyeltek, hogy nem
               hallatszik-e át valami beszéd a szigetről. Nemecsek okos akart lenni.</p>
            <p>- Te - mondta -, majd én a földre hajtom a fülemet.</p>
            <p>- Hagyd csak a füledet békén - szólt Boka -, azt ugyan hiába hajtanád víz partján a
               földre. De ha lehajolunk a víz fölé, ott jobban hallunk. A halászokat láttam, amint a
               Dunán a víz fölé hajolva diskurálnak egymással az egyik partról a másikra. Este a víz
               kitűnően viszi a hangot.</p>
            <p>Le is hajoltak a víz fölé, de nem hallottak érthető szavakat. Csak suttogás,
               motoszkálás hallat­szott a kis szigetről. Közben megérkezett Csónakos, és búsan
               jelentette:</p>
            <p>- Nincs csónak sehol.</p>
            <p>- Ne búsulj, papuskám - vigasztalta Nemecsek -, már megvan.</p>
            <p>És elindultak, le a csónak felé.</p>
            <p>- Beleülünk?</p>
            <p>- Nem itt ülünk bele - szólt Boka. - A csónakot előbb elvontatjuk a híddal átellenben
               eső partra, hogy ha észrevesznek, ne legyünk a híd közelében. A hídtól legmesszebb
               eső ponton fogunk átevezni, hogy nagyot kelljen kerülniök, ha utánunk akarnak
               szaladni.</p>
            <p>Ez az előrelátó okosság tetszett a másik kettőnek. Bátorságot öntött beléjük az a
               tudat, hogy a vezérük ilyen okos fiú, s ilyen ügyesen tud számítani. A vezér pedig
               megszólalt:</p>
            <p>- Kinél van spárga?</p>
            <p>Csónakosnál volt. Csónakos zsebében minden volt. Nincs az a bazár, amiben annyi
               minden lett volna, mint a Csónakos zsebében. Volt abban bicska, spárga, golyó,
               rézkilincs, szög, kulcs, rongy, noteszkönyv, srófhúzó, meg még Isten tudja, micsoda.
               Elővette a spárgát, és ezt Boka rákötötte a csónak orrán levő karikára. S azzal a
               parton vontatni kezdték nagyon lassan, óvatosan a csónakot a sziget túlsó oldala
               felé. Miközben vontatták, folyton figyelték a szigetet. És mikor elérkeztek arra a
               helyre, ahol be akartak ülni a rozoga alkotmányba, ismét hallották az iménti füttyöt.
               De most már nem ijedtek meg tőle. Tudták jól, hogy ez jelenti az őrváltást a hídon.
               És már csak azért sem voltak most már ijedősek, mert úgy érezték, hogy benne vannak a
               harc hevében. Így vannak ezzel az igazi katonák is, az igazi háborúban. Amíg nem
               láttak ellenséget, minden bokortól ijedeznek. Mikor aztán az első golyó elfütyült a
               fülük mellett, nekibátorodnak, szinte megrészegednek tőle, és elfelejtik, hogy a
               halálnak rohannak.</p>
            <p>A fiúk beültek a csónakba. Elsőnek Boka lépett bele, másodiknak Csónakos. Nemecsek
               félénken lépkedett az iszapos parton.</p>
            <p>- Gyere, gyere, papuskám! - biztatta Csónakos.</p>
            <p>- Jövök, papuskám - mondta Nemecsek, azzal egyet csúszott, ijedtében belekapaszkodott
               egy vékony nádszálba, és szó nélkül belepottyant a vízbe. Nyakig merült a lébe, de
               kiáltani nem mert. Rögtön felállott a sekély mederben, és nagyon nevetséges kis
               figura volt, amint csurgott róla a víz, s a kezében még mindig görcsösen szorongatta
               a tollszár vékonyságú nádszálat.</p>
            <p>Csónakos nem tudta visszatartani a nevetést, kipuffant:</p>
            <p>- Ittál, papuskám?</p>
            <p>- Nem ittam - mondta ijedt arccal a kis szőke, s amúgy vizesen, sárosan,
               csurogva-csöpögve beült a csónakba. Még sápadt volt az ijedségtől.</p>
            <p>- Nem hittem volna, hogy ma még fürödni is fogok - mondta csöndesen.</p>
            <p>De nem volt veszteni való idő. Boka meg Csónakos megkapták az evezőket, és ellökték a
               parttól a csónakot. A nehéz csónak lustán lendült ki a vízre, és felfodrozta a
               csöndes tavacskát maga körül. Az evezőket nesztelenül mártogatták a vízbe, s olyan
               nagy volt a csönd, hogy tisztán lehetett hallani, amint a csónak orrában gubbaszkodó
               kis Nemecseknek vacogott a foga. Néhány pillanat múlva a sziget partjára szaladt a
               csónak. A fiúk sietve jöttek ki belőle, s azonnal lebújtak egy bokor mögé.</p>
            <p>- No, idáig is eljutottunk volna - mondta Boka, s halkan, óvatosan mászni kezdett a
               parton. A másik kettő utána.</p>
            <p>- Hohó - fordult vissza az elnök -, a csónakot nem hagyhatjuk magára! Ha meglátják,
               nem tudunk elmenekülni a szigetről. A hídon őrök állanak. Te maradj a csónaknál,
               úgyis Csónakos a neved. És ha valaki észreveszi a csónakot, vedd a szádba az ujjadat,
               és fütyülj akkorát, amek­korát csak tudsz. Mi majd visszarohanunk, beugrunk a
               csónakba, és te eltaszítod a parttól.</p>
            <p>Csónakos visszakullogott a ladikhoz, és titokban annak örült, hogy talán lesz alkalma
               egy akkorát füttyenteni, amekkorát csak tud...</p>
            <p>Boka pedig továbbment a kis szőkével a víz mentén. Ahol a bokrok magasabbak voltak,
               ott felállottak, s úgy osontak tovább. Az egyik ilyen magas bokornál aztán
               megállottak. Itt félre­hajtották a lombot. Beláttak a sziget közepére, melyen kis
               tisztás volt, s ekkor meglátták a vörösingesek félelmetes csapatját. Nemecseknek
               dobogni kezdett a szíve. Közelebb simult Bokához.</p>
            <p>- Ne félj - súgta a fülébe az elnök.</p>
            <p>A tisztás közepén nagy kő volt, s a kövön volt a lámpa. A lámpa körül guggoltak a
               vörösingesek. Valóban mindnyájának vörös volt az inge.</p>
            <p>Áts Feri mellett guggolt a két Pásztor, és a kisebbik Pásztor mellett valaki, akinek
               nem volt vörös tornainge...</p>
            <p>Boka érezte, amint Nemecsek reszketni kezd mellette.</p>
            <p>- Te... - mondta Nemecsek, de csak ennyit tudott mondani - te... te...</p>
            <p>Aztán halkan hozzátette:</p>
            <p>- Látod?</p>
            <p>- Látom - szólt szomorúan Boka.</p>
            <p>A vörösingesek mellett ott guggolt Geréb. Tehát nem csalódott, mikor a dombról erre
               nézett. Valóban Geréb volt az, aki a lámpával járt-kelt az imént. Most kettőzött
               figyelemmel figyelték a vörösinges csapatot. A lámpa furcsán világította meg a sötét
               arcú Pásztorokat meg a többiek vörös ingét. Mind hallgattak, csak Geréb beszélt
               csöndesen. Valami olyat adhatott elő, ami nagyon érdekelte a többit, mert mind feléje
               hajoltak, s nagy figyelemmel hallgatták. Az esti nagy csöndben a két Pál utcai fiú is
               hallotta Geréb szavait. Ezt mondta:</p>
            <p>- A grundra kétfelől lehet bejutni... Be lehet menni a Pál utcáról, de onnan nehéz,
               mert tör­vénybe van írva, hogy aki bemegy, annak be kell reteszelni maga után az
               ajtót. A másik bejárás a Mária utca felől van. Itt a gőzfűrész nagy kapuja
               tárva-nyitva áll, s a farakások közt el lehet innen jutni a grundra. Ez csak azért
               nehéz, mert a farakások közt az utcákban erődök vannak...</p>
            <p>- Tudom - szólt közbe Áts Feri mély hangon, mely megborzongatta a Pál utcaiakat.</p>
            <p>- Tudhatod, hiszen ott voltál - folytatta Geréb. - Az erődökben őrök vannak, s ezek
               azonnal jelt adnak, ha valaki közeledik a farakások közt. Nem is ajánlom, hogy arról
               jöjjetek...</p>
            <p>Tehát arról volt szó, hogy a vörösingesek odajöjjenek a grundra...</p>
            <p>Geréb tovább beszélt:</p>
            <p>- A legjobb az lesz, ha előre megbeszéljük, hogy mikor jöttök. Akkor majd én megyek
               be a grundra utolsónak, és nyitva hagyom a kisajtót. Nem fogom bereteszelni.</p>
            <p>- Jól van - szólt közbe Áts Feri -, ez helyes. A világért sem akarom olyankor
               elfoglalni a grundot, amikor nincs ott senki. Annak rendje és módja szerint háborút
               fogunk viselni. Ha ők meg tudják védeni a grundjukat, jó. Ha nem tudják megvédeni,
               elfoglaljuk, és kitűzzük a vörös zászlónkat. Nem kapzsiságból tesszük, hiszen
               tudjátok...</p>
            <p>Az egyik Pásztor szólalt most meg:</p>
            <p>- Azért tesszük, hogy legyen hol labdáznunk. Itt nem lehet, és az Eszterházy utcában
               mindig veszekedni kell a helyért... Nekünk labdaterület kell, és punktum!</p>
            <p>Íme, éppolyan okból határozták el a háborút, mint amilyen okokért az igazi katonák
               szoktak harcolni. Az oroszoknak tenger kellett, azért hadakoztak a japániakkal. A
               vörösingeseknek labdahely kellett, s miután másképp nem ment, háború útján akarták
               megszerezni.</p>
            <p>- Tehát annyiban maradunk - szólt a vörösingesek vezére, Áts Feri -, hogy a
               megbeszélés szerint te nyitva fogod felejteni a Pál utcai kiskaput.</p>
            <p>- Igen! - mondta Geréb.</p>
            <p>Szegény kis szőke Nemecseknek azonban most már nagyon fájt a szíve. Ott állott,
               csuromvíz ruhában, nagyra nyitott szemmel nézve a tűzfény körül ülő vörösingeseket s
               köztük az árulót. Annyira fájt a szíve, hogy mikor Geréb szájából elhangzott az
               “igen”, mely azt jelentette, hogy Geréb hajlandó elárulni a grundot, sírva fakadt.
               Megölelte Boka nyakát, csöndesen zokogott, és csak azt mondogatta:</p>
            <p>- Elnök úr... elnök úr... elnök úr...</p>
            <p>Boka szelíden eltolta magától.</p>
            <p>- Most nem érünk semmit a sírással.</p>
            <p>De az ő torkát is fojtogatta valami. Nagyon szomorú dolog volt az, amit Geréb itt
               művelt.</p>
            <p>De most hirtelen, Áts Feri intésére felállottak a vörösingesek.</p>
            <p>- Haza fogunk menni - szólt a vezér. - Mindenkinek megvan a fegyvere?</p>
            <p>- Igen - mondták egyszerre valamennyien, s fölvették a földről hosszú falándzsáikat,
               melyeknek a végén pici vörös zászlócska volt.</p>
            <p>- Előre - vezényelte Áts Feri -, be a bokrok közé, gúlába rakni a fegyvereket!</p>
            <p>És elindultak mind, Áts Ferivel az élükön, a kis sziget belseje felé. Geréb is velük
               ment. A kis térség üresen maradt, közepén a kő, a kövön az égő lámpa. Hallatszottak a
               lépteik, amint egyre távolodtak, mentek befelé a sűrűbe, elrejteni a lándzsáikat.</p>
            <p>Boka megmozdult.</p>
            <p>- Most - súgta oda Nemecseknek, s a zsebébe nyúlt.</p>
            <p>A piros cédulát vette elő, melybe már bele volt illesztve egy rajzszög. Félrehajtotta
               a bokor ágait, s hátraszólt a kis szőkének:</p>
            <p>- Itt várj! Meg se moccanj!</p>
            <p>S azzal beugrott a kis tisztásra, ahol az előbb még körben ültek a vörösingesek.
               Nemecsek még a lélegzetét is visszafojtotta, úgy nézett utána. Bokának első dolga az
               volt, hogy a nagy fához ugrott, mely a tisztás szélén állott, s mely lombkoronájával,
               mint valami nagy ernyő, az egész szigetet betakarta. A fatörzsre egy szempillantás
               alatt feltűzte a piros cédulát, s azzal a lámpához osont. Kinyitotta a lámpa egyik
               ablakát, s belefújt. A gyertya elaludt, s e pillanatban Nemecsek Bokát is elvesztette
               szem elől. De még hozzá sem szokott a szeme a sötétséghez, már mellette állott Boka,
               s karon fogta.</p>
            <p>- Rohanj utánam, ahogy csak tudsz!</p>
            <p>Azzal vágtatni kezdtek a sziget partjára, a csónak felé. Mikor Csónakos meglátta
               őket, beugrott a ladikba, a partnak támasztotta az evezőt, hogy minden pillanatban
               kész legyen az indulásra. A két fiú beugrott a csónakba.</p>
            <p>- Mehetünk - lihegte Boka.</p>
            <p>Csónakos nekifeszítette a partnak az evezőt, de a csónak nem indult. Nagyon erősen
               szaladtak neki idejövet a partnak, s a csónak félig szárazon volt. Valakinek ki
               kellett szállani belőle, hogy megemelje az orrát, s beletaszítsa a vízbe. De már
               ekkor hangok hallatszottak a tisztás felől. A vörösingesek visszatértek a
               fegyvertárból, és eloltva találták a lámpát. Eleinte azt hitték, hogy a szél fútta
               el, de mikor Áts Feri megnézte, látta, hogy a lámpa kis ablaka nyitva van.</p>
            <p>- Itt járt valaki! - kiáltotta bömbölő hangján, s oly hangosan, hogy a csónakkal
               kínlódó fiúk is meghallották.</p>
            <p>Meggyújtották a lámpát, s ekkor mindenkinek szemébe tűnt a fára tűzött cédula: ITT
               VOLTAK A PÁL UTCAI FIÚK! A vörösingesek összenéztek. Áts Feri elkiáltotta magát:</p>
            <p>- Hát ha itt voltak, akkor még itt is vannak! Utánuk!</p>
            <p>Nagyot füttyentett. A hídról besiettek az őrök, és jelentették, hogy a hídon senki
               sem jöhetett be a szigetre.</p>
            <p>- Csónakon jöttek - mondta a fiatalabbik Pásztor.</p>
            <p>És a csónakkal bajlódó három fiú rémülten hallotta a rájuk vonatkozó harsány
               kiáltást:</p>
            <p>- Utánuk!</p>
            <p>S épp mikor ez a szó elhangzott, sikerült a Csónakosnak a ladikot a vízbe taszítani,
               s neki magának még beleugrani. Rögtön meg is kapták az evezőket, és teljes erővel
               kezdtek a part felé evezni.</p>
            <p>Áts Feri ordítva adta ki a rendelkezéseket:</p>
            <p>- Wendauer, fel a fára, utánuk nézni! Pásztorék, ki a hídra, és jobbról-balról a tó
               partján keríts!</p>
            <p>Most úgy látszott, hogy be vannak kerítve. Amíg azt a négy-öt evezőcsapást megteszik,
               mely a partra viszi őket, addig a gyorsan futó Pásztorok megkerülik a tavat, s aztán
               nincs menekvés se jobbra, se balra. Ha pedig előbb jutnak a partra, mint a Pásztorok,
               akkor a fa tetejére küldött őrszem szemmel tarthatja őket, s megmondja, merre
               menekülnek. A csónakból látták, amint Áts Feri a lámpával a kezében futkosott a
               sziget partján. Aztán dobogás hallatszott: most rohantak ki a Pásztorok a fahídon a
               szigetről...</p>
            <p>Mire azonban az őrszem felkapaszkodott a fára, ők partot értek.</p>
            <p>- Most kötött ki a csónak a parton! - süvöltözött egy hang a fáról. S rögtön felelt
               rá a vezér mély hangja:</p>
            <p>- Utánuk mindenki!</p>
            <p>A három Pál utcai fiú azonban most már lélekszakadtából futott.</p>
            <p>- Nem szabad, hogy utolérjenek - mondta futás közben Boka. - Sokkal többen vannak,
               mint mi!</p>
            <p>Továbbvágtattak, úton, gyepen keresztül, elöl Boka, nyomában a másik kettő. Egyenest
               az üvegház felé tartottak.</p>
            <p>- Be az üvegházba! - lihegett Boka, s az üvegház kisajtaja felé rohant. Az ajtó
               szerencsére nyitva volt. Besurrantak, és elbújtak a nagy ciprusok mögé. Künn csönd
               volt. Úgy látszik, az üldözők elvesztették a nyomot.</p>
            <p>A három kislegény most megpihent kissé. Körülnéztek a furcsa épületben, melynek
               üveg­tetején, üvegfalain beszűrődött a városi este halvány világossága. Furcsa,
               érdekes hely volt ez a nagy üvegház. Ők a bal szárnyában voltak, s azon túl még az
               épület középrésze következett, majd a jobb szárnya. Véges-végig nagy levelű, kövér
               törzsű fák állottak nagy, zöld dézsákban. Hosszú ládákban a páfrány és mimóza
               tenyészett. A középső rész nagy kupolája alatt pedig legyezőlevelű pálmák meredtek
               fölfelé, s délszaki növényekből valóságos kis erdő állott itt. Az erdő közepén
               aranyhalas medence, a medence mellett pad. Aztán megint magnóliák, babérok,
               narancsfák, óriási páfrányok. Csupa erős, fojtó illatú növény, amely fűszeres szaggal
               tölti meg a levegőt. S a gőzzel fűtött, nagy üvegcsarnokban állandóan
               csurgott-csöpögött a víz. Koppantak a csöppek a nagy, kövér leveleken, s amikor
               egy-egy nagy pálmalevél megzörrent, a fiúk mindig valami furcsa, délszaki állatot
               véltek látni, amely itt futkos, ebben a meleg, nyirkos, sűrű kis erdőben, a zöld
               dézsák között. Biztonságban érezték magukat, s kezdtek azon tűnődni, hogy mikor
               fognak innen szabadulni.</p>
            <p>- Csak ránk ne zárják az üvegházat - suttogta Nemecsek, aki kimerülten ült egy nagy
               pálma tövében, s akinek jólesett a fűtött helyiség, mert bőrig át volt ázva.</p>
            <p>Boka megnyugtatta:</p>
            <p>- Ha eddig nem zárták be, ezúttal se zárják be.</p>
            <p>Hát ültek és füleltek. Semmi hang. Itt senkinek se jutott eszébe keresni őket. Aztán
               fölkeltek, és botorkálni kezdtek a magas polcok között, melyek telis-tele voltak
               rakva zöld bokrocs­kákkal, szagos füvekkel, nagy virágokkal. Csónakos neki is ment az
               egyik polcnak, és beléje botlott. Nemecsek szolgálatkész akart lenni.</p>
            <p>- Megállj - mondta -, majd világítok.</p>
            <p>És mielőtt Boka ebben megakadályozhatta volna, gyújtót vett elő a zsebéből, és
               rápörcentett az egyikre. A gyújtó fellobbant, de a következő pillanatban kis is
               aludt, mert Boka kiütötte a kis szőke kezéből.</p>
            <p>- Majom! - szólt rá haragosan. - Elfelejted, hogy üvegházban vagy? Hiszen ennek a
               háznak a fala is üvegből van... most biztosan meglátták a fényt!</p>
            <p>Megálltak és hallgatóztak. Valóban, Bokának igaza volt. A vörösingesek meglátták a
               fellobbanó világosságot, mely egy pillanatra az egész üvegházat kivilágította. S a
               következő pillanatban már hallatszottak a kavicson ropogó lépteik. Ők is a bal szárny
               ajtaja felé tartottak. Hallották, amint Áts Feriből megint kitört a hadvezér:</p>
            <p>- Pásztorok a jobb kisajtón - kiáltotta -, Szebenics a középajtón, én meg itt!</p>
            <p>A Pál utcaiak egy pillanat alatt elbújtak. Csónakos egy polc alá hasalt. Nemecseket
               pedig azzal a megokolással, hogy ő már úgyis vizes, beleküldték az aranyhalas
               medencébe. A kis szőke állig bújt le a vízbe, s a fejét egy nagy páfránylevél alá
               húzta. Bokának már csak annyi ideje maradt, hogy a nyitott ajtó mögé állhasson.</p>
            <p>Áts Feri pedig bevonult kíséretével az ajtón, a lámpával a kezében. A lámpa fénye úgy
               esett az üvegajtóra, hogy Boka jól láthatta Áts Ferit, de ez nem láthatta az ajtó
               mögé rejtőzött Bokát. És Boka jól megnézte a vörösinges vezért, akit csak egyszer
               látott közelről, a Múzeum-kertben. Szép fiú volt Áts Feri, s most ragyogott a szeme a
               harcvágytól. De csakhamar eltűnt előle. Bejárta a többivel az utakat, s a jobb
               szárnyban a polcok alá is néztek. A medencében egyiknek sem jutott eszébe keresgélni.
               Csónakos pedig csak úgy menekedett meg a fölfedeztetéstől, hogy mikor az ő polca alá
               akartak nézni, az a fiú, akit Áts Feri Szebenicsnek nevezett, így szólt:</p>
            <p>- Ezek már rég kimentek innen a jobb oldali ajtón...</p>
            <p>És miután ő arra indult, a keresgélés hevében a többi is utánaszaladt.
               Keresztülvágtattak az üvegházon, s néhány tompa puffanás jelezte, hogy ők se nagyon
               kímélték a cserepeket. Aztán kimentek, s újra csönd lett. Elsőnek Csónakos bújt
               elő.</p>
            <p>- Papuskám - mondta -, a fejemre dőlt egy cserép. Csupa föld vagyok...</p>
            <p>És buzgón köpte a homokot, amivel tele volt orra-szája. Másodiknak, mint valami vízi
               szörnyeteg, Nemecsek bújt ki a medencéből. Szegényke megint csurgott-csöpögött, s
               amint ő már szokta, pityergőre álló hangon panaszkodott:</p>
            <p>- Hát én már egész életemben folyton a vízben leszek? Mi vagyok én? Béka?</p>
            <p>Megrázta magát, mint a vízzel leöntött pincsikutya.</p>
            <p>- Ne siránkozzál - szólt rá Boka. - És most gyerünk, hadd legyen már vége egyszer
               ennek az estének...</p>
            <p>Nemecsek sóhajtott:</p>
            <p>- De szeretnék már otthon lenni!</p>
            <p>Itt eszébe jutott, hogy milyen fogadtatásban lesz része otthon, ha meglátják a vizes
               ruháját. Hát kijavította, amit mondott.</p>
            <p>- Nem is szeretnék olyan nagyon otthon lenni!</p>
            <p>Szaladtak vissza az akácfa mellé, ahol bemásztak a düledező palánkon. Néhány perc
               alatt elérték. Csónakos fel is mászott a fára, de mielőtt rálépett volna a kerítés
               tetejére, visszanézett a kertbe. Ijedten kiáltotta:</p>
            <p>- Ott jönnek!</p>
            <p>- Vissza a fára! - szólt Boka.</p>
            <p>Csónakos visszament a fára, s maga után fölsegítette két társát. Olyan magasra
               másztak, amilyen magasan csak bírta őket az ág. Bosszantotta őket az a gondolat, hogy
               épp most csípjék el őket, mikor már olyan közel voltak a meneküléshez.</p>
            <p>A vörösinges csapat hangos trappolással érkezett a fához. A fiúk fönn némán
               kuksoltak, mint három nagy madár a sűrű lomb között.</p>
            <p>Megint az a Szebenics szólalt meg, aki az üvegházban is elbolondította előlük a
               csapatot:</p>
            <p>- Láttam, amint keresztülugrottak a kerítésen!</p>
            <p>Úgy látszik, ez volt a legostobább köztük, ez a Szebenics. És mivel rendesen a
               legostobább egyszersmind a leglármásabb is, hát folyton ő kiabált. A vörösingesek,
               akik ügyes tornászok voltak, egy pillanat alatt átvetették magukat a palánkon. Áts
               Feri utolsónak maradt, s mielőtt kimászott volna, elfújta a lámpát. Ugyanazon az
               akácfán kapaszkodott fel ő is a palánkra, amelynek tetejében a három madár
               fészkelt.</p>
            <p>Sőt Nemecsekről, aki még egyre csöpögött, mint valami lyukas eresz, a nyaka közé is
               hullott néhány kövér vízcsepp.</p>
            <p>- Esik az eső! - kiáltotta Áts Feri, megtörülte a nyakát, és azután ő is kiugrott az
               utcára.</p>
            <p>- Ott mennek! - hangzott az utcáról, s mind szaladni kezdtek, annak jeléül, hogy
               Szebenics megint tévedett. Meg is jegyezte Boka:</p>
            <p>- Ha ez a Szebenics nem volna, már rég a kezük közé kerültünk volna...</p>
            <p>Most már érezték, hogy végleg megmenekültek a vörösingesek elől. Látták őket, amint
               két csöndesen ballagó fiú után szaladtak az egyik kis utcán. A két fiú megijedt
               tőlük, és szintén szaladni kezdett. Nagy ordítás tört ki erre, és a vörösingesek
               nekivadultan rohantak utánuk. A lárma messze halt el, valami józsefvárosi kis
               utcácskában...</p>
            <p>Lemásztak a kerítésről, és nagyot lélegzettek, mikor megint az utca kövezetét érezték
               a lábuk alatt. Egy öregasszony baktatott arrafelé, majd más járókelők jöttek.
               Érezték, hogy megint a városban vannak, s itt már semmi bajuk nem történhetik.
               Fáradtak, éhesek voltak. A közeli árvaházban, melynek ablakai barátságosan
               világlottak ki a sötét estébe, vacsorára harangoztak.</p>
            <p>Nemecsek didergett.</p>
            <p>- Siessünk - mondta.</p>
            <p>- Megállj - szólt Boka -, te lóvonaton menj haza. Nesze, adok pénzt!</p>
            <p>A zsebébe nyúlt, de bennakadt a keze. Csak három krajcárja volt az elnöknek. Nem volt
               más a zsebében, mint három rézkrajcár meg a finom tintatartó, melyből vidáman
               folydogált a kék tinta. Előhúzta a tintás három krajcárt, és odaadta Nemecseknek.</p>
            <p>- Csak ennyi van.</p>
            <p>Csónakosnál akadt még két krajcár. És a kis szőkének volt egy angyalos
               szerencsekrajcárja, amit egy pilulásskatulyában hordott magával. Ez összesen hat
               krajcár volt. Ezzel fölült a lóvonatra.</p>
            <p>Boka megállott az utcán. Még mindig tele volt a szíve a Geréb dolgával. Szomorúan
               állott és hallgatott. De Csónakos még nem tudott az árulásról semmit, tehát ő vidám
               volt.</p>
            <p>- Ide figyelj, papuska! - mondta, s mikor Boka odanézett, bekapta két ujját a
               szájába, és fülrepesztőt süvített. Akkorát, amekkorát csak tudott. Aztán úgy nézett
               körül, mintha ezzel a füttyel jóllakott volna.</p>
            <p>- Ezt már egész este tartogatom - mondta vidáman -, de most kikívánkozott belőlem,
               papuskám!</p>
            <p>Karon fogta a szomorú Bokát, s azzal ennyi izgalom után fáradtan kezdtek a város felé
               ballagni a hosszú Üllői úton...</p>
            
         </div>
      <div type="chapter">
            <head>IV.</head>
            <p>Az osztályteremben ismét egyet ütött az óra, s a fiúk a könyveikhez kaptak. Rácz
               tanár úr becsapta a könyvét, és felállott a katedrán. A szolgálatkész kis Csengey, az
               első pad első odaugrott hozzá, és fölsegítette rá a felöltőt. A Pál utcaiak a
               különböző padokból összenéztek, várva Boka intézkedését. Tudták, hogy ma délután már
               kettőkor lesz a gyülekezés a grundon, mert a három tagból álló előőrscsapat be fog
               számolni füvészkerti élményeiről. Azt mindenki tudta, hogy a kirándulás sikerült, s
               hogy a Pál utcaiak elnöke bátran adta vissza a látogatást a vörösingeseknek. De a
               dolog részleteire voltak kíváncsiak, az egyes kalandokra, a vesze­delmekre, melyekben
               a fiúk forogtak. Bokából harapófogóval sem lehetett volna egy szót sem kivenni.
               Csónakos mindenfélét beszélt összevissza, s Isten bocsássa meg neki, de nagyokat
               füllentett. Még vadállatokról is beszélt, amelyekkel a füvészkerti romok közt
               találkoztak... Hogy Nemecsek majd belefulladt a tóba... Hogy a vörösingesek egy
               rettenetes máglya körül ültek... De összevissza beszélt, és épp a fontos dolgokat
               felejtette mindig ki. És nem lehetett a beszédjét végighallgatni, mert majd
               megsüketítette a hallgatóit a folytonos füttyökkel, melyeket pontok helyett rakott a
               mondatok végére.</p>
            <p>Nemecsek meg olyan fontosnak érezte a szerepét, hogy nagyon komolyan titkolózott. Ha
               kérdezték, így felelt:</p>
            <p>- Nem mondhatok semmit.</p>
            <p>Vagy azt mondta:</p>
            <p>- Kérdezzétek meg az elnök úrtól.</p>
            <p>A többiek rettenetesen irigyelték Nemecseket, aki közlegény létére ilyen gyönyörű
               kalandban vehetett részt. A hadnagyok és főhadnagyok érezték, hogy ezek után ők
               eltörpülnek a közlegény mellett, sőt némelyek már azt is hangoztatták, hogy a kis
               szőkét ezek után okvetlenül tisztté fogják előléptetni, s akkor nem marad más
               közlegény a grundon, mint Hektor, a tót fekete kutyája...</p>
            <p>Még mielőtt Rácz tanár úr kiment volna az osztályból, Boka felemelte két ujját a Pál
               utcaiak felé, annak jeléül, hogy két órakor lesz a találkozó. A többi fiúk, akik nem
               tartoztak a Pál utcaiak közé, rettenetesen irigyelték őket, mikor Boka intésére
               valamennyien szalutáltak, ezzel mutatva, hogy tudomásul vették az elnök jelét.</p>
            <p>És már mind indulni akartak, mikor történt valami.</p>
            <p>Rácz tanár úr megállott a katedra lépcsőjén.</p>
            <p>- Várjatok - mondta.</p>
            <p>Nagy csönd lett erre.</p>
            <p>A tanár úr kis cédulát húzott elő a felöltője zsebéből. Föltette a szemüvegét, s a
               céduláról olvasni kezdte a következő neveket:</p>
            <p>- Weisz!</p>
            <p>- Jelen - mondta ijedten Weisz.</p>
            <p>A tanár úr folytatta:</p>
            <p>- Richter! Csele! Kolnay! Barabás! Leszik! Nemecsek!</p>
            <p>Valamennyi rendre felelt:</p>
            <p>- Jelen!</p>
            <p>Rácz tanár úr zsebre tette a cédulát, és így szólt:</p>
            <p>- Ti most nem mentek haza, hanem bejöttök velem a tanári szobába. Egy kis dolgom van
               veletek.</p>
            <p>Azzal elindult, s anélkül, hogy ennek a furcsa meghívásnak okát adta volna, kisietett
               a teremből.</p>
            <p>Nagy zúgás, zsongás támadt erre.</p>
            <p>- Miért hív?</p>
            <p>- Miért maradunk itt?</p>
            <p>- Mit akarnak velünk?</p>
            <p>Ezt kérdezgették egymástól a meghívottak. És miután valamennyien Pál utcaiak voltak,
               Boka köré sereglettek.</p>
            <p>- Én nem tudom, mi lehet - mondta az elnök. - Csak menjetek be, és én majd megvárlak
               a folyosón benneteket.</p>
            <p>Azzal a többiekhez fordult.</p>
            <p>- Hát nem kettőkor találkozunk, hanem háromkor. Akadály jött közbe.</p>
            <p>Az iskola nagy folyosója megnépesült. A többi osztályok is ontották magukból a
               fiúkat, nagy kavarodás, sietés, csoszogás lett úrrá a máskor csöndes, nagyablakos
               folyosón. Mindenki sietett.</p>
            <p>- Be vagytok zárva? - kérdezte egy fiú a szomorú csoporttól, mely a tanári szoba
               előtt feketéllett.</p>
            <p>- Nem - mondta büszkén Weisz.</p>
            <p>A fiú azzal elszaladt. Irigyen néztek utána. Ő már hazamehet...</p>
            <p>Néhány percnyi várakozás után kinyílott a tanári szoba ajtaja, s a tejüveges ajtó
               mögött megjelent Rácz tanár úr magas, sovány alakja.</p>
            <p>- Gyertek be - szólt és előrement.</p>
            <p>A tanári szoba üres volt. A hosszú, zöld asztal körül állottak a fiúk, halálos
               csöndben. Az utolsó tiszteletteljesen csukta be az ajtót. Rácz tanár úr leült az
               asztalfőre, és körülnézett.</p>
            <p>- Mind itt vagytok?</p>
            <p>- Igen.</p>
            <p>Alulról, az udvarról, a hazasiető fiúk boldog lármája hallatszott fel. A tanár úr
               becsukatta az ablakot, s most ijesztő lett a csönd a nagy, könyvtáras szobában. Síri
               csöndben szólalt meg Rácz tanár úr:</p>
            <p>- Itt arról van szó, hogy ti valami egyletet alakítottatok. Ezt megtudtam. Valami
               úgynevezett gittegyletről hallottam. Akitől ezt tudom, az átadta nekem az egylet
               tagjainak névsorát is. Az egylet tagjai ti vagytok. Igaz-e?</p>
            <p>Senki se felelt. Mind lehorgasztott fővel, némán állottak egymás mellett, annak
               jeléül, hogy a vád igaz volt.</p>
            <p>A tanár úr folytatta:</p>
            <p>- Menjünk szépen sorjában. Mindenekelőtt azt akarom tudni, hogy ki alapította az
               egyletet, mikor világosan megmondtam, hogy semmiféle egylet alapítását nem tűröm meg.
               Ki alapította?</p>
            <p>Nagy csönd.</p>
            <p>Egy félénk hang szólalt meg:</p>
            <p>- A Weisz.</p>
            <p>Rácz tanár úr szigorúan nézett Weiszre.</p>
            <p>- Weisz! Nem tudsz magadtól jelentkezni?</p>
            <p>Szerényen hangzott a felelet:</p>
            <p>- De igen, tudok.</p>
            <p>- Hát miért nem jelentkeztél?</p>
            <p>Erre megint nem felelt szegény Weisz. Rácz tanár úr rágyújtott egy szivarra, s a
               füstöt a levegőbe fújta.</p>
            <p>- Hát menjünk szép sorjában - mondta. - Először is mondd meg nekem, mi az a gitt?</p>
            <p>Felelet helyett Weisz kivett a zsebéből egy hatalmas gittet, és letette az asztalra.
               Egy ideig nézte, aztán olyan halkan, hogy alig lehetett hallani, kijelentette:</p>
            <p>- Ez a gitt.</p>
            <p>- És mi ez? - kérdezte a tanár.</p>
            <p>- Ez egy olyan pép, amivel az üvegesek az ablakot beragasztják a fába. Az üveges
               bekeni oda, és az ember a körmével kikaparja az ablakból.</p>
            <p>- És ezt te kapartad ki?</p>
            <p>- Nem, kérem. Ez az egyleti gitt.</p>
            <p>A tanár úr tágra nyitotta a szemét.</p>
            <p>- Mi az? - kérdezte.</p>
            <p>Weisz most már nekibátorodott egy kicsit.</p>
            <p>- Ezt a tagok gyűjtötték - mondta -, és a választmány rám bízta, hogy én őrizzem meg.
               Mert azelőtt Kolnay őrizte, mert ő volt a pénztárnok, de nála elszáradt, mert ő
               sohasem rágta.</p>
            <p>- Hát ezt rágni kell?</p>
            <p>- Igen, mert különben megkeményedik, és nem lehet nyomkodni. Én mindennap
               megrágtam.</p>
            <p>- Miért éppen te?</p>
            <p>- Mert benne van az alapszabályokban, hogy az elnök köteles mindennap legalább
               egyszer megrágni az egyleti gittet, mert különben megkeményedik...</p>
            <p>Itt sírva fakadt Weisz. Pityeregve tette hozzá:</p>
            <p>- És most én vagyok az elnök...</p>
            <p>Komoly volt a hangulat. A tanár szigorúan kiáltott:</p>
            <p>- Hol szedtétek össze ezt a nagy darabot?</p>
            <p>Csönd lett. A tanár Kolnayra nézett.</p>
            <p>- Kolnay! Hol szedtétek ezt össze?</p>
            <p>Kolnay hadarva felelt, mint aki őszinte vallomással akar segíteni a helyzetén:</p>
            <p>- Ez van, kérem, tanár úr, már egy hónapja. Én egy hétig rágtam, de akkor kisebb
               volt. Az első darabot a Weisz hozta, és azért alapítottuk az egyletet. Őtet az apja
               elvitte kocsin, és ő a kocsiablakból kaparta ki. Egész véres lett a körme. Aztán
               akkor betört az énekteremben az ablak, és én eljöttem délután, és egész délután
               vártam, amíg az üveges jött, és öt órakor jött az üveges, és én megszólítottam, hogy
               adjon nekem egy kis gittet, de ő nem felelt, mert ő nem tudott felelni, mert neki
               tele volt a pofája gittel.</p>
            <p>A tanár úr szigorúan ráncolta össze a homlokát:</p>
            <p>- Micsoda szavak ezek? Pofája a lónak van!</p>
            <p>- Hát a szája volt tele. Ő is rágta. Aztán odamentem, és kértem, hogy hagyjon nézni,
               amíg ő az ablakot csinálja. És intett, hogy hagy. És én néztem, és ő bevágta az
               ablakot, és elment. És mikor ő elment, akkor én odamentem, és kikapartam a gittet az
               ablakból, és elvittem. De nem magamnak loptam, hanem az egyletnek... az ehegy...
               lehet... nehek... - Ő is sírt.</p>
            <p>- Ne sírj - mondta Rácz tanár úr.</p>
            <p>Weisz a kabátja szélét tépdeste, és zavarában szükségesnek találta megjegyezni:</p>
            <p>- Mindjárt bőg...</p>
            <p>De Kolnay csak zokogott, szívet tépően zokogott. Weisz súgva szólt rá:</p>
            <p>- Ne bőgj!</p>
            <p>S azzal ő is bőgni kezdett. A nagy sírás meghatotta Rácz tanár urat. Nagyokat
               szippantott a szivarjából. S ekkor előlépett a sorból Csele, az elegáns Csele,
               büszkén kiállott a tanár elé, s elhatározta, hogy most ő is római jellem lesz, mint a
               minap a grundon Boka. Határozott hangon mondta:</p>
            <p>- Kérem, tanár úr, én is hoztam az egyletnek gittet.</p>
            <p>Büszkén nézett a tanár szemébe. Rácz tanár úr megkérdezte:</p>
            <p>- Honnan?</p>
            <p>- Odahaza - szólt Csele - összetörtem a madárfürdőkádat, és a mamám becsináltatta, és
               én rögtön kiszedtem a gittet. A víz mind kifolyt a szőnyegre, mikor a Mandi fürdött.
               Minek is kell fürödni egy ilyen madárnak? A verebek nem fürödnek soha, mégse
               piszkosak.</p>
            <p>Rácz tanár úr előrehajolt a széken. Fenyegetőleg mondá:</p>
            <p>- Jó kedved van, Csele, majd segítek én mindjárt a bajodon! Folytasd, Kolnay!</p>
            <p>Kolnay szipogott és szepegett. Az orrát törülte.</p>
            <p>- Mit folytassak?</p>
            <p>- Honnan szedtétek a többit?</p>
            <p>- Hát most mondta a Csele... És az egylet nekem adott egyszer hatvan krajcárt, hogy
               én is szerezzek.</p>
            <p>Ez már nem tetszett Rácz tanár úrnak.</p>
            <p>- Hát pénzért is vettetek?</p>
            <p>- Nem - mondta Kolnay. - Hanem az én papám orvos, és délelőtt komfortáblin jár a
               betegek­hez, és egyszer elvitt, és a kocsiablakból kiszedtem a gittet, és az nagyon
               jó puha gitt volt, és akkor az egylet adott hat hatost, hogy magam üljek be abba a
               kocsiba, és én délután beleültem, és kimentem vele a Tisztviselőtelepig, és kiszedtem
               belőle a gittet, mind a négy ablakból, és akkor gyalog jöttem haza a telepről.</p>
            <p>A tanár emlékezett rá:</p>
            <p>- Ez akkor volt, amikor találkoztam veled a Ludovikánál?</p>
            <p>- Igen.</p>
            <p>- És megszólítottalak... Te meg nem feleltél.</p>
            <p>Kolnay lehajtotta a fejét, és szomorúan szólt:</p>
            <p>- Mert tele volt a pofám gittel.</p>
            <p>És újra eltörött a mécses, Kolnay újra sírni kezdett. Weisz megint izgatott lett,
               megint tépdesni kezdte a kabátja szélét, megint azt mondta zavarában, hogy:</p>
            <p>- Mindjárt bőg...</p>
            <p>És ő maga is megint rákezdte. A tanár úr felállott, s föl-alá kezdett sétálni a
               szobában. A fejét csóválta.</p>
            <p>- Szép kis egylet. És ki volt az elnök?</p>
            <p>Erre a kérdésre Weisz hirtelen elfelejtette a bánatát. Abbahagyta a sírást, és
               büszkén szólt:</p>
            <p>- Én.</p>
            <p>- És ki volt a pénztárnok?</p>
            <p>- A Kolnay.</p>
            <p>- Add elő, ami pénz maradt!</p>
            <p>- Tessék.</p>
            <p>Azzal a zsebébe nyúlt Kolnay. Neki se volt kisebb zsebe, mint Csónakosnak. Kotorászni
               kezdett benne, és sorra kirakott az asztalra belőle mindent. Mindenekelőtt egy forint
               negyven­három krajcár került elő. Aztán két darab ötkrajcáros bélyeg, egy zárt
               levelezőlap, két darab egykoronás okmánybélyeg, nyolc új toll és egy színes
               üveggolyó. A tanár úr megolvasta a pénzt, s ennek láttára elkomorodott.</p>
            <p>- A pénzt hol vettétek?</p>
            <p>- Tagdíjakból. Mindenki minden héten fizetett egy hatost.</p>
            <p>- És mire kellett a pénz?</p>
            <p>- Csak hogy be legyen fizetve a tagdíj. A Weisz lemondott az elnöki fizetésről.</p>
            <p>- Mennyi volt az?</p>
            <p>- Öt krajcár egy hétre. A bélyegeket én hoztam, a levelezőlapot a Barabás és az
               okmány­bélyegeket a Richter. Neki az apja... ő az apjától...</p>
            <p>A tanár közbevágott:</p>
            <p>- Lopta! Mi? Richter!</p>
            <p>Richter előállt, és lesütötte a szemét.</p>
            <p>- Loptad?</p>
            <p>Némán intett, hogy igen. A tanár úr a fejét csóválta.</p>
            <p>- Micsoda romlottság! Mi az apád?</p>
            <p>- Dr. Richter Ernő köz- és váltóügyvéd. De az egylet visszalopta a bélyeget.</p>
            <p>- Hogyhogy?</p>
            <p>- Hát mert én elloptam a papától a bélyeget, és aztán féltem, és az egylet adott
               nekem egy koronát, és én vettem rajta másik bélyeget, és visszaloptam az íróasztalra.
               És a papa rajta­kapott, nem amikor loptam, hanem amikor visszatettem, és a nyakam
               közé sózott érte...</p>
            <p>A tanár egy szigorú pillantására kijavította:</p>
            <p>- ...megvert érte, és külön még megpofozott, mert visszatettem, és kérdezte, hogy hol
               loptam, és én nem akartam megmondani, mert akkor még megint külön megpofozott volna,
               hát azt mondtam, hogy a Kolnaytól kaptam, és akkor ő azt mondta, hogy: “Tüstént vidd
               vissza a Kolnaynak, mert az bizonyára valahol lopta” - és én visszavittem a
               Kolnaynak, és ezért van most az egyletnek két bélyege.</p>
            <p>Gondolkodóba esett ezen Rácz tanár úr.</p>
            <p>- Hát minek vettetek új bélyeget, hiszen a régit is visszatehetted volna!</p>
            <p>- Azt nem lehetett - felelte helyette Kolnay -, mert már a hátán volt az egylet
               pecsétje.</p>
            <p>- Pecsét is van? Hol a pecsét?</p>
            <p>- A Barabás a pecsétőr.</p>
            <p>Most Barabáson volt a sor. Most ő lépett elő. Gyilkos pillantást vetett Kolnayra,
               akivel mindig baja volt. Még emlékezetében volt a kalapügy a grundon... De nem
               tehetett semmi egyebet, szépen letette a gumiból készült bélyegzőt a zöld tanári
               asztalra, a hozzá való tintapárnás bádogskatulyával együtt. A tanár megnézte a
               pecsétnyomót. Ez volt ráírva: Gittgyűjtő Egyesület, Budapest, 1889. Rácz tanár úr
               elfojtotta a mosolygását, és megint megcsóválta a fejét. Ezen felbátorodott Barabás.
               Az asztal felé nyúlt, és vissza akarta venni a pecsétnyomót. De a tanár úr rátette a
               kezét.</p>
            <p>- Mit akarsz?</p>
            <p>- Kérem - vágta ki Barabás -, én esküt tettem, hogy inkább az életemmel is
               megvédelmezem a pecsétet, de a kezemből ki nem adom.</p>
            <p>A tanár úr zsebre dugta a pecsétet.</p>
            <p>- Csönd! - mondta.</p>
            <p>De Barabás most már nem maradt nyugton.</p>
            <p>- Akkor - szólt - tessék a Cselétől is a zászlót elvenni.</p>
            <p>- Hát zászló is van? Add ide - mondta a tanár Csele felé fordulva. Csele benyúlt a
               zsebébe, és egy picike kis drótnyelű zászlót húzott onnan elő. Ezt is a nővére
               csinálta, mint a grund zászlaját. Általában az ilyen varrni való dolgokat mind a
               Csele nővére csinálta. De ez a zászló piros-fehér-zöld volt, s ez volt ráírva:
               Gittgyűjtő Egyesület, Budapest, 1889. Esküszünk, hogy rabok továb nem leszünk!</p>
            <p>- Hm - szólt a tanár úr -, ki az a finom madár, aki a tovább-ot egy b-vel írja? Ki
               írta ezt?</p>
            <p>Senki nem felelt. A tanár úr dörgő hangon ismételte a kérdést:</p>
            <p>- Ki írta ezt?</p>
            <p>Ekkor Csele gondolt egyet. Azt gondolta, hogy miért mártsa ő be a bajba a fiúkat. A
               tovább-ot ugyan Barabás írta egy b-vel, de miért szenvedjen Barabás? Tehát szerényen
               ezt mondta:</p>
            <p>- A nővérem írta, kérem.</p>
            <p>És nyelt egyet utána. Nem volt szép tőle, de megmentette ezzel a pajtását... A tanár
               nem felelt semmit. És a fiúk most összevissza kezdtek beszélni.</p>
            <p>- Kérem, a Barabástól nem szép, hogy elárulta a zászlót - jegyezte meg dühösen
               Kolnay.</p>
            <p>Barabás mentegetőzött:</p>
            <p>- Mindig velem van baja! Ha tőlem elvették a pecsétet, akkor már úgyis vége van az
               egyletnek.</p>
            <p>- Csönd! - vágta el a vitát Rácz tanár úr. - Majd segítek én a bajotokon. Ezennel fel
               van osz­latva az egylet, és meg ne halljam többé, hogy ilyesmikbe keveredtek!
               Magaviseletből vala­mennyi­en szabályszerűt fogtok kapni, és Weisz pedig kevésbé
               szabályszerűt, mert ő volt az elnök.</p>
            <p>- Pardon! - jegyezte meg szerényen Weisz. - Éppen ma voltam utoljára az elnök, mert
               ma kellett volna a közgyűlésnek lenni, és már mást jelöltünk erre a hónapra!</p>
            <p>- A Kolnayt jelöltük - mondta vigyorogva Barabás.</p>
            <p>- Az nekem mindegy - szólt a tanár. - Holnap valamennyien itt maradtok kettőig. Majd
               segítek én a bajotokon. Most pedig mehettek!</p>
            <p>- Alászolgája! - hangzott kórusban, és mind megmozdultak. Ezt a zavaros pillanatot
               Weisz arra használta fel, hogy a gitt után nyúlt. A tanár meglátta.</p>
            <p>- Nem hagyod békében?!</p>
            <p>Weisz alázatos pofát vágott.</p>
            <p>- Hát a gittet nem kapjuk vissza?</p>
            <p>- Nem. Sőt akinél még van, az adja rögtön vissza, mert ha megtudom, hogy
               valamelyiknél maradt, azzal szemben a legszigorúbban fogok eljárni.</p>
            <p>Erre előlépett a Leszik, aki eddig hallgatott, mint a potyka. Kivett a szájából egy
               darab gittet, és odaragasztotta az egyleti csomóhoz, fájó szívvel és maszatos
               kézzel.</p>
            <p>- Több nincs?</p>
            <p>Felelet helyett a Leszik kitátotta a száját. Mutatta, hogy nincs több. A tanár úr a
               kalapját vette.</p>
            <p>- És csak még egyszer halljam, hogy egyletet alapítottatok! Takarodjatok haza!</p>
            <p>A fiúk némán sompolyogtak ki, csak egyikük szólalt meg csöndesen:</p>
            <p>- Alászolgája! - mondta külön Leszik, mert az előbb, mikor a többiek köszöntek, neki
               tele volt a szája.</p>
            <p>A tanár úr elment, s a föloszlatott gittegylet egyedül maradt. Szomorúan néztek
               egymásra a fiúk. Kolnay a várakozó Bokának mesélte el a kihallgatás történetét. Boka
               föllélegzett.</p>
            <p>- Nagyon megijedtem - mondta -, mert már azt hittem, hogy a grundot árulta el
               valaki...</p>
            <p>Ezalatt Nemecsek odament a csoporthoz, és suttogva szólt:</p>
            <p>- Nézzétek... mialatt kihallgatott benneteket, én az ablaknál álltam... egy új ablak
               volt... és...</p>
            <p>Megmutatta a darab friss gittet, amit az ablakból kapart ki. A többiek áhítattal
               nézték.</p>
            <p>Weisznek fölragyogott a szeme.</p>
            <p>- Hát ha gitt van, akkor megint egylet is van! A grundon megtartjuk a közgyűlést.</p>
            <p>- A grundon! A grundon! - kiáltotta a többi is. És valamennyien szaladni kezdtek,
               hazafelé. A lépcső visszhangzott a kiáltásaiktól, amint a Pál utcaiak jelszavát
               harsogták:</p>
            <p>- Hahó, hó! Hahó, hó!</p>
            <p>És valamennyien kivágtattak a kapun. Boka egyedül ment, lassan. Neki nem volt
               jókedve. Neki Geréb járt az eszében, az áruló Geréb, aki a lámpát cipelte a
               füvészkerti szigeten. Gondo­latokba mélyedve ment haza, megebédelt, s nekilátott a
               másnapi latinleckének...</p>
            <p>Isten tudja, hogy csinálták ilyen gyorsan, de a gittegylet tagjai már fél háromkor
               megjelentek a grundon. Barabás egyenesen ebédről jött, mert még majszolt egy nagy
               darab kenyérhéjat. Az ajtóban várta Kolnayt, hogy barackot nyomjon a fejére. Sok volt
               már a Kolnay rovásán.</p>
            <p>Mikor teljes számban voltak, Weisz a farakások közé hívta őket.</p>
            <p>- Megnyitom a közgyűlést - mondta rettentő komolyan.</p>
            <p>Kolnay, aki már megkapta, sőt Barabásnak vissza is adta a barackot, azon a nézeten
               volt, hogy a tanári tilalom ellenére fönn kell tartani az egyletet.</p>
            <p>Barabás azonban meggyanúsította:</p>
            <p>- Azért mondja, mert most rajta a sor elnöknek lenni. Én azt mondom, hogy elég volt a
               gittegyletből. Ti itt mind sorra elnökök vagytok, mi meg hiába rágjuk a gittet. Én
               már utálom. Hát már egyéb se legyen a szájamban, csak folyton ez a ragacs?</p>
            <p>Most Nemecsek akart felszólalni.</p>
            <p>- Szót kérek - mondta az elnöknek.</p>
            <p>- A titkár úr szót kér - mondta komolyan Weisz, és csöngetett egy kis kétkrajcáros
               csön­gettyűvel.</p>
            <p>Nemecsekbe azonban, aki a gittegyletben titkári tisztet viselt, belefagyott a szó.
               Meglátta az egyik farakás mellett Gerébet. Senki más nem tudta Gerébről azt, amit ő
               tudott, amit azon az emlékezetes estén Bokával együtt ő is látott. Geréb egyedül
               sompolygott a farakások között, és egyenesen a felé a kis kunyhó felé futott,
               amelyben a tót lakott a kutyájával. Nemecsek érezte, hogy neki kötelessége szemmel
               tartani az árulót, vigyázni minden lépésére. Boka azt mondta, hogy addig, amíg ő nem
               jön, Gerébnek nem szabad megtudnia, hogy látták a vörösingesekkel ülni a lámpa körül
               a szigeten. Hadd higgye, hogy senki nem tud a dolog felől.</p>
            <p>De most itt volt, itt sompolygott. Nemecsek mindenáron tudni akarta, hogy miért megy
               a tóthoz. Tehát így szólt:</p>
            <p>- Köszönöm, elnök úr, de a beszédemet majd máskor mondom el. Eszembe jutott, hogy
               valami dolgom van.</p>
            <p>Weisz megint megrázta a kis csengőt.</p>
            <p>- A titkár úr elhalasztja a beszédjét.</p>
            <p>De a titkár úr akkor már szaladt. Szaladt, de nem Geréb után, hanem elébe.
               Keresztülvágtatott az üres telken, és kiment a Pál utcára. Innen a Mária utcába
               kanyarodott, és lóhalálában száguldott a gőzfűrész kapuja felé. Majdhogy el nem
               gázolta egy hatalmas aprófás szekér, amely épp akkor döcögött ki a kapun. A kis
               vaskémény pöfögött, köpködte a fehér gőzt. A gőzfűrész fájdalmasan visított benn a
               házban, mintha azt mondta volna:</p>
            <p>- Viiiigyázz! Viiiigyázz!</p>
            <p>- Bizony vigyázok is! - felelt neki futtában Nemecsek, s a kis ház mellett elhaladva,
               lekerült a farakások közé, s egyenesen a tót kunyhója mögé ment. A tót kunyhójának
               menedékes volt a teteje, és majdnem összeért ennek a tetőnek a széle azzal a
               farakással, amely a kunyhó mögött volt. Nemecsek fölkapaszkodott a farakásra, s hasra
               feküdt rajta. Oldalt pislogott ki, és várta, hogy most mi lesz. Mit akarhat Geréb a
               tóttól? Talán a vörösingeseknek valamely hadicsele volt ez? Elhatározta, hogy
               kihallgatja a beszélgetést, bármi történjék is vele. Ó, mily dicsőséget fog ez neki
               hozni! Mily büszke lesz, amiért ő fedezte fel ezt az újabb árulást!</p>
            <p>Amint várt, nézegetett, egyszerre meglátta Gerébet. Geréb lassan, óvatosan közeledett
               a kunyhó felé, s folyton hátratekingetett attól való féltében, hogy követi valaki. S
               csak miután meggyőződött arról, hogy senki se jön utána, vágott neki bátran az útnak.
               A tót nyugodtan üldögélt a kunyhó előtt a padon, s szívta a pipájából azokat a
               szivarvégeket, amiket a fiúk szoktak volt neki hozni. Mert mindenki gyűjtötte a
               szivarvégeket Janónak.</p>
            <p>Felugrott mellőle a kutya. Egyet-kettőt vakkantott Geréb felé, de mikor megérezte,
               hogy idevaló ember, visszafeküdt a helyére. Geréb egészen közel ment Janóhoz, úgyhogy
               a háztető elrejtette őket Nemecsek szeme elől. De most már merész lett a kis szőke.
               Halkan, olyan halkan, ahogy csak tudott, átmászott a farakásról a kunyhó tetejére.
               Hasra feküdt a tetőn is, és úgy csúszott előre, fölfelé, hogy majd elöl, az ajtó
               fölött kidugja a fejét, és lenézzen rájuk. Egyet-kettőt reccsentek is a deszkák
               alatta, s ilyenkor Nemecsek úgy érezte, hogy az ereiben megáll a vér... De
               továbbmászott, óvatosan előredugta a fejét, és ha e pillanatban a tótnak vagy
               Gerébnek eszébe jutott volna, hogy fölnézzen, ugyancsak megijedt volna, ha ott látja
               a deszkák peremén a Nemecsek okos kis szőke fejét, amint tágra nyitott szemmel figyel
               le azokra a dolgokra, amik a kunyhó előtt történnek.</p>
            <p>Geréb odalépett a tóthoz, és barátságosan mondta neki:</p>
            <p>- Jó napot, Janó!</p>
            <p>- Jó napot! - felelt a tót, és ki se vette a pipát a szájából.</p>
            <p>Geréb közel hajolt hozzá.</p>
            <p>- Szivart hoztam, Janó!</p>
            <p>Erre már kivette a szájából a pipát a tót. Felragyogott a szeme. Szegény Janónak
               életében nem sokszor jutott osztályrészül az a szerencse, hogy egészben lássa a
               szivart. Ő csak olyankor jutott hozzá, amikor már valaki elszívta a javát.</p>
            <p>Geréb három szivart vett elő a zsebéből, és Janó markába nyomta.</p>
            <p>“Ejnye - gondolta magában Nemecsek -, jól tettem, hogy felmásztam ide. Ez akar
               valamit a tóttal, ha szivarral kezdi!”</p>
            <p>És hallotta, amint Geréb csöndesen mondta a tótnak:</p>
            <p>- Janó, jöjjön be velem a kunyhóba... nem akarok itt künn beszélni magával... nem
               akarom, hogy meglássanak... valami fontos dologról van szó. Lehet itt még szivart
               kapni nálam, többet is!</p>
            <p>És kihúzott a zsebéből egy egész marék szivart.</p>
            <p>Nemecsek a fejét csóválta a háztetőn.</p>
            <p>“Nagy komiszság lehet - gondolta -, ha ilyen sok szivart hozott!”</p>
            <p>Persze a tót örömmel ment be a kunyhóba, s Geréb utána. Geréb után besompolygott a
               kutya is. Nemecsek bosszankodni kezdett.</p>
            <p>“Semmit se fogok hallani abból, amit beszélnek - gondolta -, füstbe ment az egész jól
               kieszelt tervem...”</p>
            <p>És nagyon irigyelte a kutyát, amely besompolyoghatott utánuk, még mielőtt becsukták
               az ajtót. Mert még az ajtót is becsukták maguk után. Nemecseknek eszébe jutottak azok
               a mesék, amelyekben a vasorrú bába fekete kutyává változtatja a királyfit - és igazán
               most szívesen adott volna érte tíz-húsz finom üveggolyót, ha valami vasorrú bába
               néhány percre fekete kutyává varázsolta volna, s helyette a Hektorból csinált volna
               egy kis szőke Nemecseket. Hisz elvégre kollégák voltak, közlegények voltak mind a
               ketten...</p>
            <p>De vasorrú bába helyett segítségére jött - egy vasfogú bogár. Az a szegény szú, amely
               a fedél egyik deszkáját valamikor régen kirágta, s az egész családjával együtt
               jóllakott a jó puha fával, nem is sejtve, hogy valamikor milyen nagy szolgálatot fog
               tenni a Pál utcai fiúknak. Ahol a szú megrágta a deszkát, ott vékonyabb volt.
               Nemecsek ráhajtotta a fülét a deszkára, és hallga­tózott. Tompa hangok jöttek a kis
               kunyhóból, s Nemecsek nemsokára örömmel tapasztalta, hogy minden szót, amit benn
               egymással beszélnek, kitűnően hall. Geréb csöndesen beszélt, mint aki még ezen a
               magányos helyen is fél, hogy meghallja valaki, amit mond. Ezt mondta a tótnak:</p>
            <p>- Janó, legyen esze. Tőlem annyi szivart kaphat, amennyit akar. De azért meg kell
               tenni valamit.</p>
            <p>Janó dörmögve kérdezte:</p>
            <p>- Mit kell csinálni?</p>
            <p>- Csak ki kell kergetni a fiúkat a grundról. Nem kell megengedni, hogy itt
               labdázzanak, hogy széthordják a farakásokat.</p>
            <p>Most néhány pillanatig nem hallatszott semmi. Nemecsek ebből arra következtetett,
               hogy a tót gondolkozik. Aztán ismét hallatszott a tót hangja:</p>
            <p>- Ki kell kergetni?</p>
            <p>- Igen.</p>
            <p>- Miért?</p>
            <p>- Mert mások akarnak ide járni. Ezek a mások csupa gazdag fiúk... annyi szivar lesz,
               amennyi csak kell... még pénz is lesz...</p>
            <p>Ez hatott.</p>
            <p>- Pénz is lesz? - kérdezte Janó.</p>
            <p>- Lesz. Forint lesz.</p>
            <p>A forint aztán végleg lekenyerezte a tótot.</p>
            <p>- Rendben van - mondta. - Ki fogjuk kergetni.</p>
            <p>Csattant a kilincs, nyikorgott az ajtó. Geréb kilépett a kunyhóból. De már akkor
               Nemecsek nem volt a háztetőn. Mint a macska, oly ügyesen mászott le róla, talpra
               ugrott, és rohant a farakások közt vissza, a grund felé. Nagyon izgatott volt a kis
               szőke, és érezte, hogy e pillanatban az összes fiúk sorsa, az egész grund jövője az ő
               kezében van. Mikor a csoportot meglátta, már messziről kiáltott:</p>
            <p>- Boka!</p>
            <p>De nem felelt senki.</p>
            <p>Újra kiáltott:</p>
            <p>- Boka! Elnök úr!</p>
            <p>Egy hang felelt:</p>
            <p>- Még nincs itt!</p>
            <p>Nemecsek száguldott, mint a szélvész. Erről az esetről azonnal értesíteni kell Bokát.
               Azonnal kell cselekedni, még mielőtt kikergetik őket a birodalmukból. Mikor az utolsó
               farakás mellett rohant el, meglátta a gittegylet tagjait, akik még mindig
               gyűléseztek. Weisz még mindig komoly arccal elnökölt, és amikor a kis szőke
               elrobogott a közgyűlés mellett, rákiáltott:</p>
            <p>- Hahó, hó! Titkár úr!</p>
            <p>Nemecsek futtában intett, hogy nem áll meg.</p>
            <p>- Titkár úr! - süvöltött utána Weisz, s hogy nagyobb legyen a tekintélye, erősen
               megrázta az elnöki csengőt.</p>
            <p>- Nem érek rá! - kiáltott vissza Nemecsek, és szaladt, hogy Bokát a lakásán keresse
               föl. Weisz ekkor az utolsó eszközhöz nyúlt. Recsegő hangon kiáltott utána:</p>
            <p>- Közlegény! Állj!</p>
            <p>Erre aztán meg kellett állnia, hiszen Weisz hadnagy volt... Dúlt-fúlt mérgében a kis
               szőke, de kénytelen volt engedelmeskedni, mihelyt Weisz elővette a rangját.</p>
            <p>- Parancsol, hadnagy úr?</p>
            <p>És haptákba állt.</p>
            <p>- Kérem - mondta a gittegylet elnöke -, épp most mondtuk ki, hogy a gittegylet mától
               fogva mint titkos egylet fog tovább működni. Új elnököt is választottunk.</p>
            <p>A fiúk lelkesen kiáltották az új elnök nevét:</p>
            <p>- Éljen Kolnay!</p>
            <p>Csak Barabás mondta vigyorogva:</p>
            <p>- Abcug Kolnay!</p>
            <p>Az elnök pedig folytatta:</p>
            <p>- Ha a titkár úr meg akarja tartani a titkári állást, akkor most velünk együtt le
               kell tennie a titoktartási becsületszót, mert ha Rácz tanár úr megtudja, hogy...</p>
            <p>Ebben a pillanatban meglátta Nemecsek a farakások közt sompolyogni Gerébet. Ha Geréb
               most elmegy, vége mindennek... Vége az erődöknek, vége a grundnak... De ha Boka itt a
               lelkére beszélne, még talán erőt venne rajta a jobb érzés. A kis szőke majdnem sírt
               dühében. Belevágott az elnök szavába:</p>
            <p>- Elnök úr... én nem érek rá... nekem el kell mennem...</p>
            <p>Weisz szigorúan kérdezte:</p>
            <p>- Talán fél a titkár úr? Talán attól fél a titkár úr, hogy ha rájönnek, önt is
               megbüntetik?</p>
            <p>De Nemecsek már nem figyelt rá. Csak Gerébet nézte, aki meglapult a farakások között,
               s azt várta, hogy a fiúk másfelé menjenek, s ő azalatt kiosonhasson az utcára... És
               mikor ezt meg­látta, se szó, se beszéd, faképnél hagyta a gittegyletet, összefogta
               elöl a kabátját, s uccu neki! - mint a szélvész, keresztülvágtatott a grundon, és
               kirohant a kapun.</p>
            <p>Néma csönd lett a közgyűlésen. A síri csöndben aztán megszólalt az elnök, síri
               hangon:</p>
            <p>- A tisztelt tagok mindnyájan látták Nemecsek Ernő viselkedését. Kijelentem, hogy
               Nemecsek Ernő gyáva!</p>
            <p>- Úgy van! - harsogta a közgyűlés.</p>
            <p>Sőt Kolnay ezt kiáltotta:</p>
            <p>- Áruló!</p>
            <p>Richter izgatottan jelentkezett szólásra:</p>
            <p>- Indítványozom, hogy a gyáva árulót, aki az egyletet a bajban cserbenhagyta, csapjuk
               le a titkárságról, zárjuk ki az egyletből, s vegyük bele a titkos jegyzőkönyvbe, hogy
               áruló!</p>
            <p>- Éljen! - hangzott egyszerre minden torokból. S az elnök néma csöndben hirdette ki
               az ítéletét:</p>
            <p>- A közgyűlés Nemecsek Ernőt gyáva árulónak jelenti ki, a titkárságból lecsapja, és
               az egyletből kizárja. Jegyző úr!</p>
            <p>- Jelen! - szólt Leszik.</p>
            <p>- Vegye be a jegyzőkönyvbe, hogy Nemecsek Ernőt a közgyűlés árulónak nyilvánítja, és
               írja a nevét kisbetűvel.</p>
            <p>Moraj futott végig a közgyűlésen. Az alapszabályok szerint ez volt a legszigorúbb
               büntetés. És sokan állták körül Lesziket, aki azonnal a földre ült, a térdére
               fektette azt az ötkrajcáros füzetet, mely az egylet jegyzőkönyve volt, s nagy
               ákombákom betűkkel beleírta, hogy:</p>
            <p>nemecsek ernő áruló!!!</p>
            <p>Így vette el Nemecsek Ernőtől a gittegylet a becsületét...</p>
            <p>Nemecsek Ernő pedig, vagy ha így jobban tetszik: nemecsek ernő, rohant a Kinizsi utca
               felé, ahol Boka lakott egy kis, szerény földszintes házban. Berohant a kapu alá, s
               ott egyenesen nekiszaladt Bokának.</p>
            <p>- Nini! - mondta Boka, mikor magához tért. - Hát te mit keresel itt?</p>
            <p>Nemecsek lihegve mondta el tapasztalatait, s a kabátjánál fogva húzta Bokát, hogy
               siessen. Most együtt szaladtak a grund felé.</p>
            <p>- Te ezt mind hallottad, láttad? - kérdezte futtában Boka.</p>
            <p>- Hallottam is, láttam is.</p>
            <p>- És még ott van Geréb?</p>
            <p>- Ha sietünk, még ott találjuk.</p>
            <p>A klinika mellett meg kellett állniok. Szegény Nemecsek köhögni kezdett.
               Nekitámaszkodott a falnak.</p>
            <p>- Te csak... - mondta - te csak siess oda... én... én... majd kiköhögöm magamat.</p>
            <p>És nagyokat köhögött.</p>
            <p>- Meg vagyok hűlve - mondta Bokának, aki nem mozdult mellőle. - A Füvészkertben
               hűltem meg... Mikor a tóba pottyantam, az még nem volt baj. De az üvegházban, mikor a
               medencében kucorogtam, ott nagyon hűvös volt a víz. Ott végigfutott rajtam a
               hideg.</p>
            <p>Befordultak a Pál utcába. S épp akkor, mikor bekanyarodtak a sarkon, nyílott a palánk
               kiskapuja. Geréb jött ki rajta sietve. Nemecsek hirtelen megfogta Bokát.</p>
            <p>- Ott megy!</p>
            <p>Boka tölcsért csinált a kezéből, és harsány hangon kiáltott végig a csöndes kis
               utcán:</p>
            <p>- Geréb!</p>
            <p>Geréb megállott és visszafordult. Mikor Bokát meglátta, nagyot nevetett. És nevetve
               szaladt el előlük, ki a Körútra. A Pál utca házai közt élesen hangzott ez a gúnyos
               nevetés. Geréb kinevette őket.</p>
            <p>A két fiú úgy állt ott az utcasarkon, mintha leszögezték volna őket. Geréb eltűnt a
               szemük elől. Érezték, hogy minden veszve van. Nem szóltak egymáshoz egy árva szót
               sem, s most már csöndesen ballagtak a grund kisajtaja felé. Belülről a labdázó fiúk
               víg lármája hallatszott ki, s aztán egy harsány kiáltás: a gittegyletiek éljenezték
               az új elnöküket... Odabenn még senki se tudta, hogy ez a kis darabka föld talán már
               nem is az övék. Ez a kis darab terméketlen, hepehupás pesti föld, ez a két ház közé
               szorított kis rónaság, ami az ő gyereklelkükben a végtelenséget, a szabadságot
               jelentette, ami délelőtt amerikai préri volt, délután Magyar Alföld, esőben tenger,
               télen az Északi-sark, szóval a barátjuk volt, s azzá változott, amivé ők akarták,
               csak hogy mulattassa őket.</p>
            <p>- Látod - mondta Nemecsek -, ők még nem is tudják...</p>
            <p>Boka lehorgasztotta a fejét.</p>
            <p>- Nem tudják - ismételte csöndesen.</p>
            <p>Nemecsek a Boka fejében bízott. Nem vesztette el a reménységét, amíg okos, higgadt
               kis barátját látta. Csak akkor ijedt meg igazán, mikor meglátta Boka szemében az első
               könnyet, és hallotta, amint az elnök, maga az elnök mély szomorúsággal és reszkető
               hangon mondta:</p>
            <p>- Hát most mit csináljunk?</p>
            
         </div>
      <div type="chapter">
            <head>V.</head>
            <p>Két nappal ez után, csütörtökön, mikor a Füvészkertre ráborult az este, a kis hídon
               álló két őr egy sötét alak közeledtére fegyverbe lépett.</p>
            <p>- Tisztelegj! - kiáltotta az egyik.</p>
            <p>S erre mind a ketten égnek emelték ezüstös végű lándzsáikat, melyeken megcsillant a
               halvány holdsugár. A tisztelgés a vörösingesek vezérének, Áts Ferinek szólt, aki
               sietve haladt keresztül a hídon.</p>
            <p>- Itt vannak mind? - kérdezte az őröktől.</p>
            <p>- Igenis, kapitány úr!</p>
            <p>- Geréb is itt van?</p>
            <p>- Ő volt az első, kapitány úr.</p>
            <p>A vezér némán szalutált, mire az őrök ismét fejük fölé emelték lándzsáikat. Ez volt a
               vörös­ingesek fegyveres tisztelgése.</p>
            <p>A sziget kis tisztásán akkor már összegyűltek volt az összes vörösingesek.</p>
            <p>Mikor Áts belépett közéjük, az idősebbik Pásztor elkiáltotta magát:</p>
            <p>- Tisztelegj!</p>
            <p>És a sok hosszú, ezüstpapiros lándzsa felugrott a fejek fölé.</p>
            <p>- Sietnünk kell, fiúk - mondta Áts Feri, miután viszonozta a köszöntést -, mert egy
               kicsit elkéstem. Azonnal lássunk a dologhoz. Gyújtsátok meg a lámpát.</p>
            <p>A lámpát sose volt szabad addig meggyújtani, amíg a vezér meg nem érkezett. Ha a
               lámpa égett, az azt jelentette, hogy Áts Feri is a szigeten van. A fiatalabbik
               Pásztor meggyújtotta a lámpát, s a vörösingesek körbe lekuporodtak a kis fény köré.
               Senki nem szólt, mindenki a vezér szavát várta.</p>
            <p>- Van valami jelentenivaló? - kérdezte ez.</p>
            <p>Szebenics jelentkezett.</p>
            <p>- Nos?</p>
            <p>- Alássan jelentem, hogy a fegyvertárunkból hiányzik az a piros-zöld zászló, amit
               kapitány úr a Pál utcaiaktól zsákmányolt.</p>
            <p>A vezér összeráncolta a szemöldökét.</p>
            <p>- A fegyverek közül nem hiányzik egy sem?</p>
            <p>- Nem. Mint fegyvertáros, mikor idejöttem, megnéztem a romban a tomahawkokat és a
               dárdákat. Egytől egyig mind ott volt, csak a kis zászló hiányzott. Azt ellopta
               valaki.</p>
            <p>- Lábnyomokat láttál?</p>
            <p>- Igen. Mint minden este, a törvény szerint, úgy tegnap is fölhintettem finom
               homokkal a rom belsejét, s mikor ma megvizsgáltam, találtam benne egy kis lábnyomot,
               amely a hasadéktól egyenesen abba a szögletbe vezetett, ahol a zászló volt, s aztán a
               szöglettől kivezetett a hasadékig. Ott eltűnt a szemem elől, mert ott már kemény és
               gyepes a föld.</p>
            <p>- A lábnyom kicsi volt?</p>
            <p>- Igen. Olyan kicsi, hogy sokkal kisebb, mint a Wendaueré, pedig neki van köztünk a
               legkisebb lába.</p>
            <p>Nagy csönd lett.</p>
            <p>- Valami idegen járt a fegyvertárban - mondta a vezér. - Mégpedig Pál utcai fiú
               volt.</p>
            <p>Moraj futott végig a vörösingesek közt.</p>
            <p>- Onnan sejtem - folytatta Áts -, mert ha valami más gyerek lett volna, elvitt volna
               a fegyverek közül is legalább egyet. De ez csak a zászlót vitte el. Valószínűleg
               megbíztak valakit a Pál utcaiak, hogy a zászlójukat lopja vissza. Nem tudsz erről,
               Geréb?</p>
            <p>Tehát Geréb már mint állandó kém szerepelt.</p>
            <p>Felállott.</p>
            <p>- Nem tudok róla.</p>
            <p>- Jól van. Leülhetsz. Utána fogunk járni. De most intézzük el a dolgunkat. Tudjátok,
               milyen szégyen esett meg rajtunk a múltkor. Mialatt valamennyien itt voltunk a
               szigeten, az ellenség egy piros cédulát tűzött erre a fára. Nem tudtuk őket megfogni,
               olyan ügyesek voltak. Két idegen fiú után szaladtunk egészen a Tisztviselőtelepig, és
               csak ott sült ki, hogy ők ok nélkül szaladtak előlünk, mi pedig ok nélkül szaladtunk
               utánuk. A cédula idetűzése nagy meg­szégyenítés volt ránk nézve, és ezért bosszú jár.
               A grund elfoglalását is elhalasztottuk addig, amíg Geréb megvizsgálta a terepet. Most
               tehát Geréb jelentést fog tenni, s mi elhatározzuk, hogy mikor indulunk háborúba.</p>
            <p>Gerébre nézett.</p>
            <p>- Geréb! Állj fel!</p>
            <p>Ismét felállt Geréb.</p>
            <p>- Halljuk a jelentést. Mit végeztél?</p>
            <p>- Én... - mondta kissé zavartan a fiú - azon a véleményen voltam, hogy talán harc
               nélkül is megszerezhetjük azt a területet. Elgondoltam, hogy hiszen valamikor én is
               közéjük tartoztam... és miért legyek éppen én az oka, hogy... szóval én
               megvesztegettem azt a tótot, aki a telepre felügyel, és aki most majd ki fogja őket
               onnan... onnan...</p>
            <p>Beléje szorult a szó. Nem tudta folytatni, oly szigorúan nézett a szemébe Áts Feri.
               És meg is szólalt erős, mély hangján, melytől annyiszor reszkettek meg a fiúk, amikor
               az erős legény valamiért megharagudott rájuk:</p>
            <p>- Nem - bömbölte -, te, úgy látszik, még mindig nem ismered a vörösingeseket! Nem
               megyünk mi vesztegetni meg alkudozni! Ha nem adják szépszerivel, hát elvesszük. Nem
               kell nekem se tót, se kikergetés, aki mindene van! Micsoda alattomos dolog ez?!</p>
            <p>Mindnyájan hallgattak, és Geréb lesütötte a szemét.</p>
            <p>Áts Feri fölállott:</p>
            <p>- Ha gyáva vagy, eridj haza!</p>
            <p>Villogó szemmel mondta ezt Gerébnek. És Geréb e pillanatban nagyon megijedt. Érezte,
               hogy ha most a vörösingesek kitessékelik maguk közül, akkor már igazán nincs sehol
               helye ezen a világon. Hát fölemelte a fejét, és bátor hangon próbált beszélni:</p>
            <p>- Nem vagyok gyáva! Veletek vagyok, veletek tartok, hűséget fogadok nektek!</p>
            <p>- Ez már beszéd - mondta Áts, de az arcán látszott, hogy nem rokonszenvezik a
               jövevénnyel. - Ha velünk akarsz maradni, leteszed a fogadalmat a mi
               törvényeinkre.</p>
            <p>- Szívesen - mondta Geréb, és föllélegzett.</p>
            <p>- Adj hát kezet!</p>
            <p>Kezet fogtak.</p>
            <p>- Mostantól kezdve hadnagyi rangod van nálunk. Szebenics majd neked is ad lándzsát és
               tomahawkot, s beírja a nevedet a titkos névsorba. És most hallgass ide! Nem lehet
               halogatni a dolgot. A támadás napját holnapra tűzöm ki. Holnap délután valamennyien
               itt gyülekezünk. A csapat fele a Mária utca felől megy be, és elfoglalja az erődöket.
               A csapat másik felének te fogod kinyitni a Pál utcai kiskaput, s ez a rész ki fogja
               kergetni a grundbelieket onnan, vagy ha a farakások közé menekülnek, akkor az
               erődökből támadják meg őket a többiek. Nekünk labdaterület kell, és ezt meg fogjuk
               szerezni, bármi történjék is!</p>
            <p>Mindenki fölugrott.</p>
            <p>- Éljen! - kiáltották mind a vörösingesek, és lándzsáikat a magasba emelték.</p>
            <p>A vezér csöndet intett.</p>
            <p>- Még meg kell tőled kérdeznem valamit. Nem gondolod, hogy a Pál utcaiak sejtik, hogy
               te hozzánk tartozol?</p>
            <p>- Nem hinném - felelt az új hadnagy. - Még ha itt is volt valaki közülük a múltkor,
               mikor a piros cédulát a fára tűzték, nem láthatott a sötétben.</p>
            <p>- Tehát nyugodtan mehetsz be közéjük holnap délután?</p>
            <p>- Nyugodtan.</p>
            <p>- Nem fognak gyanítani semmit?</p>
            <p>- Nem. És ha gyanítanának is valamit, nem merne szólni egyik sem, mert mind fél
               tőlem. Nincs azok közt egy bátor fiú sem!</p>
            <p>Egy éles hang vágott egyszerre közbe:</p>
            <p>- Dehogy nincs!</p>
            <p>Körülnéztek. Áts Feri meglepetten kérdezte:</p>
            <p>- Ki szólt?</p>
            <p>Senki se felelt. És az éles hang újra megszólalt:</p>
            <p>- Dehogy nincs!</p>
            <p>Most már világosan hallották, hogy a hang a nagy fa tetejéről jött. S rögtön ezután
               zörögni kezdtek az ágak, recsegett-ropogott valami a nagy fa lombjai közt, s egy
               pillanat múlva egy kis szőke fiú mászott le a fáról. Mikor az utolsó ágról a földre
               ugrott, nyugodtan letisztogatta a ruháját, megállott egyenesen, mint a cövek, és
               farkasszemet nézett a vörösingesek ámuló csapa­tával. Senki se szólt egy szót sem,
               úgy meglepett mindenkit ez a váratlanul idetoppant kis vendég.</p>
            <p>Geréb elsápadt.</p>
            <p>- Nemecsek! - mondta ijedten.</p>
            <p>És a kis szőke felelt is:</p>
            <p>- Igen, Nemecsek. Én vagyok. És ne kutassák, hogy ki lopta el a Pál utcai zászlót a
               fegyver­tárból, mert azt én loptam el. Itt van, ni! Nekem van az a kis lábam, ami még
               a Wendauer lábánál is kisebb. És nem szóltam volna, fenn maradhattam volna a fa
               tetején, amíg maguk mind el nem mentek volna, hiszen ott gubbaszkodtam már fél négy
               óta. De mikor Geréb azt mondta, hogy köztünk nincs egy se, aki bátor volna, hát akkor
               gondoltam: “Megállj, majd én megmutatom neked, hogy akad még a Pál utcaiak közt is
               bátor fiú, ha nem más, hát a Nemecsek, a közlegény!” Itt vagyok, kérem, kihallgattam
               az egész tanácskozást, visszaloptam a zászlónkat, most tessék, csináljanak velem,
               amit akarnak, verjenek meg, csavarják ki a kezemből a zászlót, mert magamtól ugyan
               oda nem adom. Tessék, tessék, csak rajta! Hiszen én egyedül vagyok, maguk meg tízen
               vannak!</p>
            <p>Kipirult, ahogy így beszélt, és kitárta a két karját. Az egyik kezében a kis zászlót
               szorongatta. A vörösingesek nem tudtak magukhoz térni ámulatukból, és csak nézték ezt
               a csöpp kis szőke legényt, aki az égből pottyant közibük, s aki itt bátran, hangos
               szóval kiabált az arcukba, fölemelt fővel, mintha olyan erős volna, hogy el tudná
               páholni ezt az egész társaságot, a két erős Pásztorral és Áts Ferivel együtt.</p>
            <p>Leghamarább a Pásztoroknak jött meg a hidegvérük. Odamentek a kis Nemecsekhez, és
               jobbról-balról megfogták a két karját. A fiatalabbik Pásztor állt a jobb oldalán, és
               ez már a kezéhez is nyúlt, hogy kicsavarja belőle a zászlót, mikor megszólalt a nagy
               csöndben Áts Feri hangja:</p>
            <p>- Megállj! Ne bántsátok.</p>
            <p>A Pásztorok csodálkozva néztek a vezérre.</p>
            <p>- Ne bántsátok - mondta ez. - Ez a fiú tetszik nekem! Bátor fiú vagy, Nemecsek, vagy
               ahogy hívnak. Itt a kezem. Csapj fel közénk vörösingesnek!</p>
            <p>Nemecsek tagadólag rázta a fejét.</p>
            <p>- Nem én! - mondta dacosan.</p>
            <p>Reszketett a hangja, de nem a félelemtől, hanem az izgatottságtól. Sápadtan, komoly
               tekintettel állott ott, és megismételte:</p>
            <p>- Nem én!</p>
            <p>Áts Feri elmosolyodott. Azt mondta:</p>
            <p>- Hát ha nem csapsz fel, azt se bánom. Én ugyan még nem hívtam senkit közénk. Aki itt
               van, mind úgy kéredzkedett ide. Te voltál az első, akit hívtam. De hát ha nem akarsz,
               nem jössz...</p>
            <p>És hátat fordított neki.</p>
            <p>- Mi legyen vele? - kérdezték a Pásztorok.</p>
            <p>A vezér csak úgy félvállról felelt:</p>
            <p>- Vegyétek el tőle a zászlót.</p>
            <p>Az idősebb Pásztor egy csavarintással kivette a Nemecsek gyönge kis kezéből a
               piros-zöld zászlót. Fájt a csavarás, a Pásztoroknak átkozottul kemény markuk volt, de
               a kis szőke összeszorította a fogát, és egy hang se röppent el az ajkáról.</p>
            <p>- Megvan! - jelentette Pásztor.</p>
            <p>Mindenki arra figyelt, hogy most mi lesz. Micsoda rettenetes büntetést fog kitalálni
               a hatalmas Áts Feri. Nemecsek dacosan állott a helyén, és összeszorította az
               ajkát.</p>
            <p>Áts Feri feléje fordult, és intett a Pásztoroknak:</p>
            <p>- Ez nagyon gyönge. Ezt nem illik elverni. Hanem... fürösszétek meg egy kicsit.</p>
            <p>Nagy nevetés támadt a vörösingesek közt. Áts Feri is nevetett, a Pásztorok is
               nevettek. Szebenics feldobta a sipkáját a levegőbe, és Wendauer ugrált, mint valami
               bolond. Még Geréb is nevetett a fa alatt, és ebben az egész vidám társaságban csak
               egy arc maradt komoly: a Nemecsek kis arca. Meg volt hűlve, s már napok óta köhögött.
               Az édesanyja már a mai napra is megtiltotta neki, hogy elmenjen hazulról, de a kis
               szőke nem bírta a szobában. Három órakor megszökött hazulról, és fél négytől estig a
               fa tetején ült a szigeten. De a világért se szólt volna. Talán mondja azt, hogy meg
               van hűlve? Még nagyobbat nevettek volna rajta, és Geréb is nevetett volna, mint ahogy
               most nevetett: mind a foga kilátszott, olyan szélesre húzta a száját. Hát nem szólt.
               Tűrte, hogy az általános hahota közepette a sziget partjára vezessék, s ott a két
               Pásztor belenyomja a sekély vizű tóba. Félelmetes két fiú volt a két Pásztor. Az
               egyik a két kezét fogta össze, a másik a tarkóját tartotta. Nyakig belenyomták a
               vízbe, s e pillanatban mindenki ujjongott a szigeten. A vörösingesek vidám táncot
               jártak a parton, a sapkáikat dobálták, és nagyokat kurjantottak:</p>
            <p>- Huja, hopp! Huja, hopp!</p>
            <p>Ez volt az ő kiáltásuk.</p>
            <p>És a sok “huja-hopp!” összeolvadt a nagy kacagással, vidám lárma verte föl a kis
               sziget esti csöndjét, s a parton, ahol Nemecsek oly szomorú szemmel nézegetett ki a
               vízből, mint valami bánatos kis béka, ott állott szétterpesztett lábbal Geréb,
               nagyokat nevetve s a fejével integetve a kis szőke felé.</p>
            <p>Aztán eleresztették a Pásztorok, és Nemecsek kimászott a tóból. Most tört ki amúgy
               istenigazából a mulatság, amint csepegő-csurgó, sáros ruháját meglátták. Kis
               kabátjáról csurgott a víz, s ahogy a karját megrázta, úgy folyt ki a kabátujjából,
               mintha kannából öntötték volna. Mindenki elugrott előle, mikor megrázta magát, mint a
               vízzel leöntött pincsikutya. És gúnyos szavak röpködtek feléje:</p>
            <p>- Béka!</p>
            <p>- Ittál?</p>
            <p>- Miért nem úsztál egy kicsit?</p>
            <p>Egyikre sem felelt. Keserűen mosolygott, és simogatta a vizes kabátját. De akkor
               elébe állt Geréb, széthúzta vigyorogva a száját, és kevélyes fejbólintással ezt
               kérdezte tőle:</p>
            <p>- Jó volt?</p>
            <p>Nemecsek ráemelte nagy kék szemét, és felelt:</p>
            <p>- Jó volt - mondta csöndesen, és hozzátette: - Jó volt, sokkal jobb volt, mint a
               parton állni, és kinevetni engem. Inkább újesztendeig a vízben ülök nyakig, mint hogy
               összeszűrjem a levet a barátaim ellenségeivel. Én nem bánom, hogy a vízbe nyomtatok.
               A múltkor magamtól pottyan­tam a vízbe, akkor is láttalak a szigeten, az idegenek
               közt. De engem meghívhattok magatok közé, hízeleghettek nekem, adhattok ajándékot,
               amennyit csak akartok, semmi közöm hozzá­tok. És ha még egyszer a vízbe nyomtok, és
               ha még százszor és ezerszer a vízbe nyomtok, akkor is eljövök ide holnap is meg
               holnapután is! Majd csak megbújok valahol, ahol nem vesztek észre. Nem félek én
               egyikőtöktől sem. És ha eljöttök hozzánk a Pál utcába, elvenni a földünket, hát majd
               mi is ott leszünk! És meg fogom nektek mutatni, hogy ahol mi is tízen vagyunk, ott
               másképpen fognak veletek beszélni, mint ahogy én most itt beszélek. Könnyű volt velem
               elbánni! Aki erősebb, az győz. A Pásztorok ellopták a golyóimat a Múzeum-kertben,
               mert ők voltak az erősebbek! Most meg beledobtatok a vízbe, mert ti vagytok az
               erősebbek! Könnyű tíznek egy ellen! De én nem bánom. Engem meg is verhettek, ha úgy
               tetszik. Hiszen ha akartam volna, nem kellett volna a vízbe mennem. De én nem csaptam
               fel közétek. Inkább fojtsatok vízbe, és verjetek agyon, de én ugyan nem leszek áruló,
               mint valaki, aki ott áll, ni... ott...</p>
            <p>Kinyújtotta a karját, és Gerébre mutatott, akinek most a torkán akadt a nevetés. A
               lámpa fénye ráesett a Nemecsek szép kis szőke fejére, víztől fényes ruhájára. Bátran,
               büszkén, tiszta szívvel nézett a Geréb szemébe, s Geréb ezt a nézést úgy érezte,
               mintha valami súly szállott volna a lelkére. Elkomolyodott, és lehorgasztotta a
               fejét. És ebben a pillanatban úgy hallgatott mindenki, olyan nagy volt a csönd,
               mintha templomban lettek volna a fiúk, s tisztán lehetett hallani, amint a Nemecsek
               ruhájáról a kemény földre csöpögött a víz...</p>
            <p>A nagy csöndbe belekiáltott Nemecsek:</p>
            <p>- Elmehetek?</p>
            <p>Senki se felelt. Még egyszer kérdezte:</p>
            <p>- Hát nem vertek agyon? Elmehetek?</p>
            <p>És miután most se felelt neki senki, nyugodtan, szépen, lassan elindult a híd
               felé.</p>
            <p>Egy kéz se mozdult, egyetlenegy fiú se moccant meg a helyéről. Most mindenki érezte,
               hogy ez a csöpp szőke gyerek valóságos kis hős, igazi férfi, aki megérdemelné, hogy
               felnőtt ember legyen... A hídnál álló két őr, aki az egész esetet végignézte, csak
               bámult rá, de hozzányúlni egyik se mert. Mikor Nemecsek a hídra lépett, fölharsant
               Áts Feri mély, dörgő hangja:</p>
            <p>- Tisztelegj!</p>
            <p>És a két őr haptákba vágta magát, s magasba emelte ezüstös végű lándzsáját. És mind a
               fiúk összecsapták a bokájukat, és valamennyien a magasba emelték lándzsáikat. Senki
               se szólt, mikor az ezüsthegyű lándzsák megvillantak a holdfényben. Csak a Nemecsek
               léptei dobogtak a hídon, amint távolodott. Aztán ez se hallatszott, csak valami
               cuppogás, mint mikor valaki vízzel teli cipőben jár... Nemecsek elment.</p>
            <p>A szigeten zavartan néztek egymásra a vörösingesek. Áts Feri a tisztás közepén
               állott, és lehajtotta a fejét. Ekkor odalépett elébe Geréb, fehéren, mint a fal.
               Motyogott valamit.</p>
            <p>- Tudod... kérlek... - kezdte.</p>
            <p>De Áts Feri hátat fordított neki. Ekkor Geréb visszament a mereven álló fiúkhoz, és
               odaállt az idősebb Pásztor elé.</p>
            <p>- Tudod... kérlek - motyogta neki is.</p>
            <p>De Pásztor követte a vezére példáját. Ő is hátat fordított Gerébnek, aki most
               tanácstalanul állott. Nem tudta, mit csináljon. Aztán megszólalt, fojtott hangon:</p>
            <p>- Úgy látszik, elmehetek.</p>
            <p>Erre se felelt senki. És most ő indult el ugyanazon az úton, amelyen az imént a kis
               Nemecsek. De neki nem tisztelgett senki. Az őrök a híd karfájára támaszkodtak, és
               belenéztek a vízbe. És Geréb léptei is elhangzottak a Füvészkert csöndjében...</p>
            <p>Mikor a vörösingesek így magukra maradtak, Áts Feri megindult, és odament az
               idősebbik Pásztor elé. Egészen közel állott elébe, úgyhogy az arca majdnem érte
               Pásztor arcát. Csöndesen kérdezte tőle:</p>
            <p>- Te vetted el ettől a fiútól a golyóját a Múzeum-kertben?</p>
            <p>Pásztor csöndesen felelt:</p>
            <p>- Én.</p>
            <p>- Az öcséd is ott volt?</p>
            <p>- Igen.</p>
            <p>- Einstand volt?</p>
            <p>- Az.</p>
            <p>- Hát nem megtiltottam, hogy a vörösingesek kis gyönge gyerekektől golyót
               raboljanak?</p>
            <p>A Pásztorok hallgattak. Áts Ferivel szemben nem volt ellenkezés. A vezér szigorúan
               végig­nézett rajtuk, és ellentmondást nem tűrő hangon, de nyugodtan szólt:</p>
            <p>- Fürödjetek meg!</p>
            <p>A Pásztorok értetlenül néztek rá.</p>
            <p>- Nem értitek? Úgy, ahogy vagytok, ruhástul. Most ti fürödjetek meg!</p>
            <p>És mikor egyik-másik arcon mosolyt látott, azt mondta:</p>
            <p>- Aki pedig nevetni fog rajtuk, az szintén megfürdik.</p>
            <p>Erre aztán mindenkinek elment a kedve a nevetéstől. Áts ránézett a Pásztorokra, s
               most már sürgető hangon mondta:</p>
            <p>- No, fürödjetek meg! Nyakig. Egy-kettő!</p>
            <p>A csapathoz fordult.</p>
            <p>- Hátra arc! Ne bámuljátok őket!</p>
            <p>A vörösingesek sarkon fordultak, és hátat fordítottak a tónak. Sőt Áts Feri sem
               nézte, hogy hogyan hajtják végre magukon a Pásztorok a büntetést. A Pásztorok pedig
               búsan, lassan mentek be a tóba, s engedelmesen beleültek a vízbe nyakig. A fiúk nem
               látták őket, csak a lubickolásukat hallották. Áts Feri a tóra nézett, s meggyőződött
               arról, hogy a két fiú valóban nyakig merült a vízbe. Ekkor kiadta a parancsot:</p>
            <p>- Letenni a fegyvert! Indulj!</p>
            <p>És elvezette a csapatot a szigetről. Az őrök elfújták a lámpát, és csatlakoztak a
               csapathoz, mely katonás léptekkel dobogott végig a hídon, és eltűnt a Füvészkert
               sűrűjében...</p>
            <p>A két Pásztor kimászott a vízből. Egymásra néztek, aztán beledugták kezüket a
               zsebükbe, ahogy szokták, s ők is elindultak. Egy szót se beszéltek egymással, és
               nagyon szégyellték magukat.</p>
            <p>A sziget pedig magára maradt a holdvilágos tavaszi este csöndjében...</p>
            
         </div>
      <div type="chapter">
            <head>VI.</head>
            <p>Mikor másnap délután a fiúk úgy fél három körül sorra beszállingóztak a grund
               kisajtaján, a palánk belső részén nagy papírlapot láttak, mely négy sarkán négy
               óriási szöggel volt a deszkákhoz szögezve.</p>
            <p>A nagy papírlap kiáltvány volt, melyet éjszakája feláldozásával Boka írt. Nagy,
               nyomtatott betűkkel volt pingálva, fekete tussal, csak éppen a mondatok kezdőbetűi
               voltak vérpirosak. A kiáltvány teljes szövege így hangzott:</p>
            <p>KIÁLTVÁNY!!!</p>
            <p>MOST MINDENKINEK TALPON KELL LENNI!</p>
            <p>BIRODALMUNKAT NAGY VESZEDELEM FENYEGETI,</p>
            <p>ÉS HA NEM LESZÜNK BÁTRAK,</p>
            <p>AZ EGÉSZ TERÜLETET ELVESZIK TŐLÜNK!</p>
            <p>VESZÉLYBEN A GRUND!</p>
            <p>A VÖRÖSINGESEK MEG AKARNAK BENNÜNKET TÁMADNI!</p>
            <p>DE MI OTT LESZÜNK, ÉS HA KELL,</p>
            <p>ÉLETÜNKKEL IS MEGVÉDELMEZZÜK BIRODALMUNKAT!</p>
            <p>MINDENKI TELJESÍTSE KÖTELESSÉGÉT!</p>
            <p>AZ ELNÖK</p>
            <p>Ma nem volt kedve senkinek sem a métázáshoz. A labda csöndesen pihent Richter
               zsebében, mert ő volt a labdatáros. A fiúk föl-alá járkáltak, beszélgettek a
               nemsokára elkövetkezendő háborúról, majd újra meg újra visszatértek a palánkra
               ragasztott kiáltványhoz, tízszer, hússzor is elolvasták a lelkesítő szavakat. Többen
               már könyv nélkül is megtanulták, és egy-egy farakás tetejéről harcias hangon
               szavalták le az alant állóknak, akik viszont szintén könyv nélkül tudták, de azért
               tátott szájjal hallgatták, s miután végighallgatták, visszasiettek a palánkhoz, újra
               elolvasták, és aztán maguk is egy farakás tetejére másztak, és ők is elszavalták.</p>
            <p>Az egész csapat tele volt ezzel a kiáltvánnyal, mely első volt a maga nemében. Igazán
               nagyon nagy lehetett a baj, s igen komoly a veszedelem, ha Boka arra határozta el
               magát, hogy kiáltványt bocsát ki a saját legmagasabb aláírásával.</p>
            <p>Egyes részleteket már hallottak a fiúk. Itt-ott hallatszott Geréb neve, de biztosat
               nem tudott róla senki. Az elnök különböző okokból jónak látta titokban tartani a
               Geréb ügyét. Többek közt azért is, mert úgy számított, hogy itt a grundon fogja
               rajtakapni, s itt fogja azonnal törvényszék elé állítani. Arra persze még maga Boka
               se gondolt, hogy a kis Nemecsek a maga szakállára kiszökik a Füvészkertbe, s ott az
               ellenséges hadak táborának kellős közepén világraszóló botrányt csinál... Ezt csak ma
               délelőtt tudta meg az elnök az iskolában, a latinóra után, mikor a pincében, ahol a
               pedellus a vajas kenyeret árulta, Nemecsek félrehívta, és mindent elmondott neki. A
               grundon azonban még fél háromkor is teljes bizonytalanság ural­ko­dott, s mindenki az
               elnököt várta. Az általános izgatottsághoz járult még egy külön izgatottság is. A
               gittegylet kebelében botrány tört ki. Az egyleti gitt kiszáradt. Megrepedezett, és
               használ­hatatlanná vált, amit úgy kell érteni, hogy nem lehetett többé nyomkodni. Ez
               kétségkívül az elnök hibája volt, hisz azt talán a történtek után magyarázni se kell,
               hogy az egyleti elnök kötelessége volt a gittet meg-megrágni. Kolnay, az új elnök ezt
               a kötelességét a legrútabbul elmulasztotta. Könnyű kitalálni, hogy kinek volt ez
               ellen leghamarabb kifogása. Barabás volt az, aki szóvá tette. Egyiktől a másikhoz
               ment, és éles szavakban kelt ki az új elnök hanyagsága ellen. Szaladgálásának sikere
               is volt, mert öt perc alatt sikerült a tagok egy részét rábírni arra, hogy rendkívüli
               gyűlés összehívását követeljék. Kolnay sejtette, hogy miről van szó.</p>
            <p>- Jól van - mondta -, de a grund ügye most előbbre való. A rendkívüli gyűlést csak
               holnapra fogom összehívni.</p>
            <p>De Barabás lármázott:</p>
            <p>- Ezt nem tűrjük! Úgy látszik, hogy az elnök úr megijedt!</p>
            <p>- Tőled?</p>
            <p>- Nem tőlem, hanem a közgyűléstől! Követeljük, hogy még mára hívja össze a
               gyűlést.</p>
            <p>Kolnay éppen felelni akart erre, mikor a kapu felől felhangzott a Pál utcaiak
               jelszava:</p>
            <p>- Hahó, hó! Hahó, hó!</p>
            <p>Mind odanéztek. Boka lépett be a kiskapun. Mellette Nemecsek jött, nagy, piros,
               horgolt kendővel a nyaka körül. Az elnök megérkezése megakasztotta a vitát. Kolnay
               hirtelen engedett:</p>
            <p>- Hát jó, még ma megtartjuk a közgyűlést. De most előbb meghallgatjuk Bokát.</p>
            <p>- Ebbe belenyugszom - felelt Barabás, de már akkor a gittegylet tagjai a többiekkel
               együtt mind Boka köré sereglettek, és ezer kérdéssel ostromolták.</p>
            <p>Ők is odasiettek a csoporthoz. Boka intett, hogy csönd legyen. Aztán nagy figyelem
               közepette ezt mondta:</p>
            <p>- Fiúk! Már olvashattátok a kiáltványban is, hogy milyen veszedelem fenyeget
               bennünket. Kémeink az ellentáborban jártak, és megtudták, hogy a vörösingesek
               holnapra tervezik a támadást.</p>
            <p>Nagy moraj lett erre. Azt senki se várta, hogy már holnap kitör a háború.</p>
            <p>- Igen, holnap - folytatta Boka -, és így mától kezdve kihirdetem az ostromállapotot.
               Följebb­valójának mindenki föltétlen engedelmességgel tartozik, s a tisztek
               valamennyien nekem tartoznak engedelmeskedni. Ne higgyétek azonban, hogy ez valami
               gyerekjáték lesz. A vörös­ingesek erős fiúk, és sokan vannak. A küzdelem nagyon heves
               lesz. Senkit se akarunk azonban kényszeríteni, és ezért még most kijelentem, hogy aki
               nem akar a harcban részt venni, az jelentkezzék.</p>
            <p>Nagy csönd lett erre. Senki sem jelentkezett. Boka megismételte a felszólítást:</p>
            <p>- Aki nem akar részt venni a háborúban, az álljon elő! Nem áll elő senki?</p>
            <p>Egyszerre kiáltottak mind:</p>
            <p>- Senki!</p>
            <p>- Akkor valamennyien adjátok szavatokat, hogy holnap két órakor itt lesztek.</p>
            <p>Sorra mindenki Boka elé járult, és Boka mindeniktől a szavát vette, hogy holnap
               eljön.</p>
            <p>Mikor rendre mindenkivel kezet fogott, emelt hangon így szólt:</p>
            <p>- Aki pedig holnap nem lesz itt, az becstelen szószegő, és az be ne tegye ide többé a
               lábát, mert bottal verjük ki.</p>
            <p>Leszik kilépett a sorból.</p>
            <p>- Elnök úr - mondta -, mind itt vagyunk, csak Geréb nincs itt.</p>
            <p>Erre halálos csönd lett. Mindenki kíváncsian figyelt, hogy ugyan mi is van Gerébbel.
               De Boka nem volt az a fiú, aki eltér az eredeti tervétől. Ő nem akarta kiszolgáltatni
               Gerébet, csak úgy, hogy itt a többiek előtt kapja rajta.</p>
            <p>Többen kérdezték:</p>
            <p>- Mi van Gerébbel?</p>
            <p>- Semmi - felelt nyugodtan Boka. - Arról majd máskor beszélünk. Most egyelőre azon
               legyünk, hogy a csatát megnyerjük. Mielőtt azonban a parancsokat kiosztanám, valamit
               ki kell jelen­tenem. Ha van köztetek valami harag, hát annak most legyen vége. Akik
               haragban vannak egymással, béküljenek ki.</p>
            <p>Csönd lett.</p>
            <p>- Nos? - kérdezte az elnök. - Nincs köztetek haragos?</p>
            <p>Weisz szerényen szólt:</p>
            <p>- Én úgy tudom...</p>
            <p>- No, ki vele!</p>
            <p>- Hogy... Kolnay... meg Barabás...</p>
            <p>Boka ránézett Barabásra.</p>
            <p>- Igaz ez?</p>
            <p>Barabás elpirult.</p>
            <p>- Igen - mondta -, a Kolnay...</p>
            <p>Kolnay meg azt mondta:</p>
            <p>- Igen... a Barabás...</p>
            <p>- Hát béküljetek ki azonnal - rivallt rájuk Boka -, mert különben mind a kettőtöket
               kidoblak innen! Harcolni csak úgy lehet, ha mindnyájan jó barátai vagyunk
               egymásnak!</p>
            <p>A két haragos odasomfordált Boka elé, és kénytelen-kelletlen nyújtott egymásnak
               kezet. Még el sem eresztették egymás kezét, mikor Barabás megszólalt:</p>
            <p>- Elnök úr!</p>
            <p>- Mi kell?</p>
            <p>- Egy kikötésem volna.</p>
            <p>- Nos?</p>
            <p>- Az hogy... hogy ha a vörösingesek véletlenül nem támadnának meg bennünket, akkor...
               akkor... én megint haragban lehessek a Kolnayval, mert...</p>
            <p>Boka úgy nézett rá, mintha keresztül akarta volna szúrni ezzel a
               szempillantással:</p>
            <p>- Hallgass!</p>
            <p>Erre elhallgatott Barabás. De dúlt-fúlt egy kicsit, és sokért nem adta volna, ha e
               pillanatban jól oldalba üthette volna Kolnayt, aki vidáman mosolygott...</p>
            <p>- Most pedig - szólt Boka - , közlegény, adja ide a haditervet!</p>
            <p>Nemecsek szolgálatkészen kapott a zsebéhez, és egy papírlapot vett onnan elő. Ez volt
               a haditerv, amit Boka ma ebéd után eszelt ki.</p>
            <p>A haditerv ilyen volt:</p>
            <p>Letette egy kőre, s a fiúk mind köréje kuporodtak. Mindenki kíváncsian várta, hogy őt
               hova rendelik, hogy milyen szerep jut neki. Boka pedig elkezdte magyarázni a
               haditervet:</p>
            <p>- Figyeljetek jól ide! Nézzétek mindig a rajzot! Ez itten a mi birodalmunknak a
               térképe. Az ellenség, a kémek jelentése szerint, egyszerre két oldalról fog támadni:
               a Pál utca felől és a Mária utca felől. Menjünk sorra. Ez a két négyszög, amelybe A
               és B van írva, jelenti a kapu védelmére rendelt két zászlóaljat. Az A zászlóalj áll
               három emberből, Weisz vezérlete alatt. A B zászlóalj szintén három emberből, Leszik
               vezérlete alatt. A Mária utcai kaput szintén két zászlóalj védi. Itt a C csapat
               vezére Richter, a D csapat vezére Kolnay.</p>
            <p>Egy hang szólt közbe:</p>
            <p>- Mért nem én?</p>
            <p>- Ki volt az? - szólt szigorúan Boka.</p>
            <p>Barabás jelentkezett.</p>
            <p>- Megint te? Ha még egy szót szólsz, haditörvényszék elé állítalak! Ülj le!</p>
            <p>Barabás motyogott valamit, és leült. Boka pedig folytatta a magyarázatot:</p>
            <p>- A fekete pontok, melyek E betűkkel és számokkal vannak jelölve, az erődöket
               jelentik. Ezeket homokkal látjuk el, úgyhogy két-három ember elég minden erődre.
               Homokkal harcolni könnyű. Az erődök különben oly közel vannak egymáshoz, hogy ha az
               egyiket megtámadják, a másik erőd is bombázhatja a támadókat. Az 1., 2. és 3. számú
               erődök a Mária utcai rész felől védik a grundot, a 4., 5. és 6. számú erődök pedig az
               A és B csapatokat támogatják homok­bom­bákkal. Hogy melyik erődbe ki megy, azt később
               fogom csak megmondani. A zászlóalj­parancsnokok pedig maguk választanak maguk mellé
               két-két embert. Értitek?</p>
            <p>- Igen! - volt az egyhangú válasz.</p>
            <p>A fiúk most már mind tátott szájjal, kerekre nyílt szemmel ülték körül a nagyszerű
               haditér­képet, sőt némelyek noteszkönyvüket vették elő, és buzgón jegyezték azokat,
               amiket az elnök-hadvezér mondott.</p>
            <p>- Na mármost - mondta Boka -, ez volt az elhelyezés. Most jön a tulajdonképpeni
               hadiparancs. Figyeljen mindenki jól! Az A és B csapatok, mikor a palánk tetejére
               küldött őrszem jelentést tesz arról, hogy a vörösingesek közelednek, kinyitják a
               kaput.</p>
            <p>- Kinyitjuk?</p>
            <p>- Igenis, kinyitjátok. Mi nem zárkózunk be, mert mi fölvesszük a harcot. Jöjjenek
               előbb be, és aztán mi majd kiverjük őket. Tehát kinyitják a kaput, és beeresztik a
               csapatot. Amint az utolsó emberük is bejött, megtámadják őket. Ugyanekkor a 4., 5. és
               6. számú erődök megkezdik a bombázást. Ez az egyik csapat kötelessége. Ez a Pál utcai
               hadsereg. Ha lehet, kiveritek őket, ha nem lehet, legalább azt akadályozzátok meg,
               hogy a 3., 4., 5. és 6. számú erődök által alkotott vonalon keresztülhatoljanak, és a
               grundon maradjanak. A másik hadsereg, a Mária utcai hadsereg már nehezebb feladatot
               kap. Figyeljetek jól, Richter és Kolnay! A C és D zászlóalj a Mária utcába küld
               őrszemet. Mikor a vörösingesek másik csapata a Mária utca felől feltűnik, a
               zászlóaljak csatarendbe állnak. Mikor a nagykapun bejönnek a vörösingesek, akkor mind
               a két zászlóalj futást színlel. Ide nézzetek... a térképre... látjátok? A C
               zászlóalj, ez a tied, Richter... beszalad a kocsiszínbe...</p>
            <p>Az ujjával mutatta.</p>
            <p>- Ide, ni. Érted?</p>
            <p>- Értem.</p>
            <p>- A D zászlóalj pedig, a Kolnayé, beszalad a Janó kunyhójába. Most vigyázzatok, mert
               most következik a legfontosabb! És nézzétek jól a térképet! A vörösingesek erre
               megkerülik jobbról-balról a gőzfűrészt, és a gőzfűrész mögött szembe találják magukat
               az 1., 2. és 3. számú erőddel. Ezek rögtön bombázni kezdenek. Ugyane pillanatban a
               két zászlóalj előrohan, az egyik a kocsiszínből, a másik a tót kunyhójából, és hátba
               támadja az ellenséget. Az ellenség, ha bátran harcoltok, itt kutyaszorítóba kerül, és
               kénytelen megadni magát. Ha pedig nem adja meg magát, beszorítjátok őket a kunyhóba,
               és rájuk zárjátok az ajtót. Mikor ez megtörtént, a C zászlóalj a kunyhó mellett, a D
               zászlóalj pedig a farakásokat megkerülve, a 6. számú erőd mellett bukkan ki, és az A
               és B segítségére siet. Az 1. és 2. számú erődök legénysége pedig a 4. és 5. számú
               erődbe megy, és hevesebbé teszi a bombázást. Ekkor aztán az A, B, C és D zászlóalj
               egy vonalba sorakozva támad, és hajtja a Pál utcai kapu felé az ellenséget, s ezalatt
               az összes erődök a fejünk fölött bombázzák az ellenséget, mely az egyesült erőnek
               képtelen lesz ellentállani. Akkor pedig kiverjük őket a Pál utcai kapun!
               Megértettétek?</p>
            <p>Óriási lelkesedés tört ki erre a kérdésre. Kendőket lobogtattak, és kalapokat
               dobáltak a magasba. Nemecsek lecsavarta a nyakáról a nagy, piros, horgolt kendőt, és
               náthás hangon kiáltott bele az általános éljenzésbe:</p>
            <p>- Éljed az eldök!</p>
            <p>- Éljen! - volt rá a felelet.</p>
            <p>De Boka újra intett.</p>
            <p>- Csönd! Még egyet. Én a C és D zászlóalj közelében fogok tartózkodni a
               hadsegédemmel. Amit őáltala üzenek, azt úgy kell vennetek, mintha én parancsoltam
               volna.</p>
            <p>Egy hang megkérdezte:</p>
            <p>- Ki a hadsegéd?</p>
            <p>- Nemecsek.</p>
            <p>Egypáran összenéztek. A gittegylet tagjai egy kicsit lökdösték is egymást, hogy ez
               ellen tiltakozni kellene. Ilyen hangok hallatszottak:</p>
            <p>- Szólj már, no!</p>
            <p>- Te szólj!</p>
            <p>- Miért én? Szólj te!</p>
            <p>Boka csudálkozva nézett rájuk.</p>
            <p>- Talán valami kifogástok van ellene?</p>
            <p>Leszik volt az egyetlen, aki szólni mert:</p>
            <p>- Igen.</p>
            <p>- Ugyan micsoda?</p>
            <p>- A gittegylet közgyűlésén, a múltkor... mikor...</p>
            <p>Boka elvesztette a türelmét. Rákiáltott Leszikre:</p>
            <p>- Elég! Hallgass! Nem vagyok kíváncsi az ostobaságaitokra! Nemecsek lesz a
               hadsegédem, és punktum. Aki egy szót szól ellene, az haditörvényszék elé áll.</p>
            <p>Kissé szigorú volt ez a kijelentés, de mindenki belátta, hogy háborús időben csak így
               lehet boldogulni. Tehát belenyugodtak abba, hogy Nemecsek legyen a hadsegéd. Egy kis
               csöndes sugdolózás támadt a gittegylet vezéremberei között. Azt mondták, hogy ez
               sértés a gittegyletre nézve. És szégyellték, hogy a háborúban ilyen fontos szerep jut
               annak, akiről az ő közgyűlésük kimondta, hogy áruló, s akinek a nevét ők kisbetűvel
               írták be az egylet fekete könyvébe. Pedig ha tudták volna...</p>
            <p>Most névsort húzott elő a zsebéből Boka. Felolvasta róla, hogy kicsoda melyik erődbe
               van rendelve. A zászlóaljparancsnokok kiválogatták a maguk két-két emberét. Mindez
               roppant komolyan ment, s a fiúk olyan izgatottak voltak, hogy egyik se szólt egy szót
               se. Mikor mindez megtörtént, Boka kiadta a parancsot:</p>
            <p>- Mindenki helyezkedjék el! Hadgyakorlatot fogunk tartani.</p>
            <p>Hirtelen szétszaladtak mind, mindenki a helyére.</p>
            <p>- Mindenki várjon, amíg újabb parancsot nem kap! - kiáltott utánuk Boka.</p>
            <p>Most magára maradt a grund kellős közepén Nemecsekkel, a hadsegéddel. A hadsegéd,
               szegény, nagyokat köhögött.</p>
            <p>- Ernő - mondta neki szelíden Boka -, csavard vissza a kendőt a nyakadra. Nagyon
               meghű­tötted magad.</p>
            <p>Nemecsek hálásan nézett a barátjára, és úgy engedelmeskedett neki, mintha a bátyja
               lett volna. Visszacsavarta a nagy, piros, horgolt kendőt a nyakára, úgyhogy csak a
               füle látszott ki belőle.</p>
            <p>Mikor ez megtörtént, Boka így szólt:</p>
            <p>- Most majd egy parancsot fogok veled küldeni a 2. számú erődbe. Figyelj jól...</p>
            <p>De Nemecsek ebben a pillanatban valami olyat csinált, amilyet eddig még soha.
               Belevágott a följebbvalója szavába:</p>
            <p>- Bocsáss meg - mondta -, de előbb szeretnék neked valamit mondani.</p>
            <p>Boka összeráncolta a szemöldökét.</p>
            <p>- Mi az?</p>
            <p>- Itt az előbb a gittegylet tagjai...</p>
            <p>- Ugyan, kérlek - kiáltott türelmetlenül az elnök -, te is komolyan veszed ezeket az
               ostobaságokat?</p>
            <p>- Igen - felelt Nemecsek -, mert ők is komolyan veszik. És én érzem, hogy ők buták,
               és én nem bánom, ha ők akármit is gondolnak felőlem, de azt nem szeretném, ha te...
               ha te... ha te is megvetnél.</p>
            <p>- Ugyan miért vetnélek meg?</p>
            <p>A nagy, vörös kendő rojtjai közül pityergőre álló hang felelt:</p>
            <p>- Mert ők kimondták rólam... hogy... hogy áruló vagyok...</p>
            <p>- Áruló? Te?</p>
            <p>- Igen. Én.</p>
            <p>- No, erre igazán kíváncsi vagyok!</p>
            <p>És Nemecsek akadozva, fojtott hangon adta elő a minap történteket. Hogy épp akkor
               kellett sietnie, mikor a gittegylet tagjai titkos fogadalmat tettek. Hogy ezért
               rögtön kaptak ezen a véletlenségen, és kijelentették, hogy azért szalad, mert nem mer
               a titkos egyletbe belépni. Hogy áruló és becstelen.</p>
            <p>És hogy mindez alapjában véve azért történt, mert a hadnagyok, főhadnagyok és
               kapitányok kezdik rossz néven venni, hogy az elnök nem velük pajtáskodik, hanem
               minden államtitokba az egyszerű közlegényt avatja be. És végül, hogy beírták a nevét
               a fekete könyvbe, csupa kisbetűvel.</p>
            <p>Mindezt türelemmel hallgatta végig Boka. Aztán hallgatott megint. Fájt neki, hogy a
               fiúk közt ilyenek is vannak. Boka okos fiú volt, de azért azt még nem tudta, hogy más
               emberek egészen mások, mint mi, s hogy nekünk ezt mindig egy-egy fájdalmas érzés árán
               kell megtanulnunk. Aztán szeretettel nézett a kis szőkére.</p>
            <p>- Jól van, Ernő - mondta -, csak te menj a dolgod után, és ne törődj velük. Most nem
               akarok semmit sem szólni háború előtt. De ha egyszer túl leszünk a háborún, majd
               szétütök én közöttük. Hát most lovagolj hamar az 1. és 2. számú erődhöz, és vidd a
               parancsot, hogy azonnal másszanak át a 4. és 5. számú erődbe a fiúk. Látni akarom,
               hogy mennyi időre van szükségük ehhez az átmászáshoz.</p>
            <p>A közlegény haptákba vágta magát, mereven szalutált, és ámbátor e percben arra
               gondolt, hogy milyen szomorú az, mikor a háború miatt az ő becsületének a kérdése
               halasztást szenved - minden keserűségét elfojtotta, és katonásan szólt:</p>
            <p>- Igenis, elnök úr!</p>
            <p>Azzal galoppozni kezdett. Felporzott utána a föld, és a hadsegéd nemsokára eltűnt a
               farakások közt, melyeknek tetején az erődökből buksi gyerekfejek kandikáltak ki,
               tágra nyitott szemmel. Az arcukon látható volt az izgatottság, amely a katonákat is
               előveszi ütközet előtt, mint ezt a bátor és emberismerő haditudósítók leírásából
               tudjuk.</p>
            <p>Boka pedig egyes-egyedül maradt a grund kellős közepén. A nagy darab bekerített sík
               földre elhatott a robogó kocsik lármája, de azért Boka mégis úgy érezte, mintha nem
               volna egy nagyváros közepén, hanem valahol messze, idegen földön, valami nagy
               mezőségen, ahol holnap egy csata fogja eldönteni nemzetek sorsát. A fiúk egy kiáltást
               sem hallattak, mindenki nyugodtan állott a helyén, és várta a parancsot. Boka érezte,
               hogy most minden tőle függ. Tőle függ ennek a kis társaságnak a jóléte, a jövője.
               Tőle függenek a vidám délutánok, a labdázások, a különféle játékok és mulatságok,
               melyeket itt űzni szoktak a pajtásai. És Boka most büszke volt, hogy ilyen szép
               feladatra vállalkozott.</p>
            <p>“Igenis - mondta magában -, meg foglak védeni benneteket!”</p>
            <p>Körülnézett a kedves grundon. Aztán elnézett a farakások felé, melyek mögül
               kíváncsian emelkedett ki a gőzfűrész karcsú vaskéménye, s vígan köpködte a hófehér
               gőzfelhőcskéket, éppoly vígan és éppolyan gondtalanul, mintha a mai nap is csak olyan
               volna, mint a többi, mintha nem is volna most kockán minden, de minden...</p>
            <p>Igen, Boka úgy érezte most magát, mint egy nagy hadvezér a döntő csata előtt. A nagy
               Napóleonra gondolt... És elkalandozott a jövőbe. Hogy lesz? Mint lesz? Mi lesz
               belőle? Vajon katona lesz-e, igazi, s egyenruhás hadsereget fog-e vezényelni
               valamikor, valahol messze, igazi csatatéren - nem egy kis darab földért, mint amilyen
               kis darab föld ez a grund, hanem azért a nagy darab édes földért, amit hazának
               neveznek? Vagy orvos lesz, aki a betegségekkel vív mindennap nagy, komoly és bátor
               csatát?</p>
            <p>Csöndesen szállt le a kora tavaszi alkony, ahogy Boka így tűnődött. Nagyot sóhajtott,
               és elindult a farakások felé, hogy szemlét tartson az erődök legénységén.</p>
            <p>A fiúk meglátták a farakások tetejéről, hogy a hadvezér közeledik feléjük. Az
               erődökben mozgolódás támadt. A homokbombákat sorba rakták, s mindenki haptákba
               állt.</p>
            <p>De a vezér egyszerre csak megállt a feleúton, és hátranézett. Mintha hallgatóznék.
               Aztán megfordult, és gyors léptekkel sietett vissza, a palánk kisajtajához.</p>
            <p>Az ajtón kopogtattak. Boka félrehúzta a reteszt, és kinyitotta a kiskaput.
               Meglepetésében hátratántorodott. Geréb állott előtte.</p>
            <p>- Te vagy az? - mondta zavartan.</p>
            <p>Boka nem tudott hamarjában felelni. Geréb lassan bejött, és becsukta maga mögött az
               ajtót. Boka még mindig nem tudta, mit akar. De Geréb most nem volt oly vidám és
               nyugodt, mint máskor. Sápadt volt, és szomorú; kezével idegesen igazgatta a
               gallérját, és látszott rajta, hogy mondani akar valamit, de nem tudja, hogyan kezdje.
               Boka se szólt, ő se szólt, így hát néhány pillanatig némán állottak egymással
               szemben, és egyik se tudta, mit csináljon. Végre is Geréb szólalt meg:</p>
            <p>- Azért jöttem, hogy... hogy beszéljek veled.</p>
            <p>Erre aztán Bokának is megjött a hangja. Egyszerű, komoly hangon felelt:</p>
            <p>- Nekem veled semmi beszédem nincs. A legokosabb, ha most kimégy ezen a kapun úgy,
               ahogy bejöttél.</p>
            <p>A fiú azonban nem fogadta meg ezt a tanácsot.</p>
            <p>- Nézd, Boka - mondta -, én már tudom, hogy te mindenre rájöttél. Tudom, hogy ti itt
               valamennyien tudjátok, hogy én a vörösingesekhez pártoltam. Én most nem mint kém
               jöttem ide, hanem mint jó barát.</p>
            <p>Csöndesen szólt Boka:</p>
            <p>- Te ide mint jó barát nem jöhettél.</p>
            <p>Geréb lehorgasztotta a fejét. Arra el volt készülve, hogy gorombáskodni fognak vele,
               hogy ki fogják kergetni, de azt nem várta, hogy ilyen csöndes szomorúsággal fognak
               vele beszélni. Ez nagyon bántotta. Jobban, mintha megütötték volna. Most már ő is
               halkan és szomorúan beszélt:</p>
            <p>- Én azért jöttem, hogy jóvátegyem a hibámat.</p>
            <p>- Azt nem lehet - mondta Boka.</p>
            <p>- De én megbántam... nagyon megbántam... és visszahoztam tőlük a zászlótokat, amit
               Áts Feri vitt el innen, és amit a kis Nemecsek visszalopott... és amit aztán a
               Pásztorok kicsavartak a kis Nemecsek kezéből...</p>
            <p>Ezt mondván, a kabátja alól előhúzta a kis piros-zöld zászlót. Bokának felragyogott a
               szeme. A kis zászló meg volt gyűrve, meg volt tépdesve, látszott rajta, hogy már
               harcok folytak érette. De éppen az volt a szép a kis zászlóban. Rongyos volt, mint
               egy igazi zászló, amely csaták hevében rongyolódott el.</p>
            <p>- A zászlót - mondta Boka - majd visszavesszük a vörösingesektől mi magunk. És ha nem
               tudjuk visszavenni, akkor már úgyis hiába minden... Akkor már úgyis elmegyünk innen,
               szétszóródunk... nem leszünk többé együtt... De így nem kell a zászló. És te sem
               kellesz...</p>
            <p>Azzal úgy tett, mintha indulni akarna. Mintha faképnél akarná hagyni Gerébet. De ez
               megfogta a kabátja szélét.</p>
            <p>- János - mondta elfulladó hangon -, én belátom, hogy nagyot vétettem ellenetek. Én
               jóvá akarom tenni a hibámat. Bocsássatok meg nekem!</p>
            <p>- Ó - felelt Boka -, én már megbocsátottam neked!</p>
            <p>- És visszavesztek?</p>
            <p>- Azt már nem.</p>
            <p>- Semmi módon?</p>
            <p>- Semmi módon.</p>
            <p>Geréb elővette a zsebkendőjét, és a szeméhez emelte. Boka szomorúan mondta neki:</p>
            <p>- Ne sírj, Geréb, nem akarom, hogy itt előttem sírj. Menj szépen haza, és hagyj
               minket béké­ben. Most persze ide jöttél, mert a vörösingeseknél is elfogyott a
               becsületed.</p>
            <p>Geréb zsebre tette a zsebkendőjét, és férfiasnak akart látszani.</p>
            <p>- Hát jó - szólt -, elmegyek. Ti engem már nem láttok többet. De szavamat adom
               nektek, hogy nem azért jöttem ide, mert a vörösingesek meggyűlöltek. Más oka volt
               ennek.</p>
            <p>- Ugyan micsoda?</p>
            <p>- Azt nem mondom meg. Talán még megtudod. De jaj nekem, ha ezt te megtudod...</p>
            <p>Nagyot nézett erre az elnök.</p>
            <p>- Ezt nem értem.</p>
            <p>- Most nem magyarázom meg - dadogta Geréb, és a kiskapu felé indult. Ott megállott,
               és visszafordult még egyszer. Ezt mondta: - Hiába kérnélek még egyszer, hogy vegyetek
               vissza?</p>
            <p>- Hiába.</p>
            <p>- Akkor hát... nem is kérlek.</p>
            <p>Kirohant, és becsapta a kisajtót. Boka egy pillanatig habozott. Életében először volt
               kegyetlen valakivel szemben. És már meg is mozdult, hogy utánamenjen, hogy
               utánakiáltson: “Gyere vissza, de aztán jól viseld magad!” - mikor hirtelen eszébe
               jutott egy jelenet. Az a nevetés, amellyel Geréb a minap elszaladt előle a Pál
               utcában. Amikor kinevette őket. Mikor ott álltak Nemecsekkel a gyalogjáró szélén,
               szomorúan, lehorgasztott fővel, a fülükben azzal a gúnyos, kaján nevetéssel, amellyel
               Geréb elugrott előlük.</p>
            <p>“Nem - szólt önmagának -, nem hívom vissza. Ez rossz fiú.”</p>
            <p>Azzal megfordult, hogy a farakások felé menjen, de meglepetésében meg kellett állnia.
               Ott álltak a farakások tetején az összes fiúk, mind valamennyien, és nézték ezt a
               jelenetet. Még azok is ott álltak, akik nem voltak az erődökbe rendelve. Az egész kis
               hadsereg némán sora­kozott fenn a szabályos fakockákon, egyik se szólt egy szót sem,
               mindenik visszafojtott lélegzettel várta, hogy mi fog történni Boka és Geréb között.
               És amikor Geréb kiment, s Boka a farakások felé indult, az elfojtott izgatottság
               kitört, és az egész hadsereg hirtelen, egyszerre, mint egy ember kezdett el
               éljenezni.</p>
            <p>- Éljen! - hangzott a sok friss gyerekhang a farakások felől, és sapkák repültek a
               levegőbe.</p>
            <p>- Éljen az elnök!</p>
            <p>S egy rettenetes fütty hasította végig a levegőt, akkora fütty, amekkorát talán még a
               gőz­mozdony se tud produkálni, ha mégúgy összeszedi is magát. Harsány, diadalmas
               fütty volt. Persze hogy Csónakos füttyentett. És boldogan nézett szét, és vigyorogva
               mondta:</p>
            <p>- Na, soha életemben még nem fütyültem ilyen jóízűet!</p>
            <p>Boka pedig megállott a grund közepén, és meghatva, boldogan szalutált a hadsereg
               felé. Most megint a nagy Napóleonra gondolt. Azt szerette ilyen nagyon az ő öreg
               gárdája...</p>
            <p>Mindenki látta a jelenetet, és most már mindenki tisztában volt Gerébbel. Nem
               hallatszott odáig, hogy a két fiú mit beszélt a kapuban, de látták a mozdulatokat, és
               ezekből megértettek mindent. Látták Boka elutasító mozdulatát. Látták, hogy nem adott
               neki kezet. Látták, amikor Geréb sírva fakadt, s azt is, ahogy elment. Akkor, mikor a
               kapuban visszafordult, s visszaszólt Bokának, mindnyájan megszeppentek egy kissé.</p>
            <p>Ezt suttogta Leszik:</p>
            <p>- Jaj... hátha most megbocsát neki!</p>
            <p>De amikor Geréb mégis elment, és látták, hogy Boka tagadólag rázza a fejét,
               egyszeribe kitört belőlük a lelkesedés. És felharsant az “éljen!”, amikor az elnök
               feléjük fordult. Tetszett nekik, hogy az elnökük nem gyerek, hanem komoly férfi.
               Szerették volna megölelni és megcsókolni. De háborús volt az idő, nem lehetett
               egyebet tenni, mint kiáltani. Azt aztán meg is tették, teli tüdőből, ahogy csak bírta
               a torkuk.</p>
            <p>- Kemény legény vagy, papuskám! - mondta Csónakos büszkén. De meg is ijedt, és
               kijavította hirtelen: - Nem “papuskám”... bocsánat... elnök úr.</p>
            <p>S ezzel megkezdődött a gyakorlat. Harsány vezényszavak hangzottak, csapatok
               száguldoztak a farakások közt, erődöket rohantak meg, s repültek a homokbombák
               jobbra-balra. Minden pompásan ment. A kiosztott szerepet mindenki jól tudta. S ez
               nagyra növelte a lelkesedést.</p>
            <p>- Győzni fogunk! - hallatszott mindenünnen.</p>
            <p>- Ki fogjuk őket verni!</p>
            <p>- Össze fogjuk kötözni a foglyokat!</p>
            <p>- Magát Áts Ferit fogjuk elfogni!</p>
            <p>Csak Boka maradt komoly.</p>
            <p>- Ne szálljon a fejetekbe a dicsőség - mondta nekik. - Majd háború után legyetek
               jókedvűek. Most pedig, aki akar, hazamehet. Még egyszer mondom: aki holnap idején nem
               lesz itt, az szószegő!</p>
            <p>Ezzel vége volt a gyakorlatnak. De nem volt kedve senkinek sem hazamenni. Csoportokba
               oszlottak, és a Geréb-ügyet beszélték meg.</p>
            <p>Barabás rikácsoló hangon kiabált:</p>
            <p>- Gittegylet! Gittegylet!</p>
            <p>- Mit akarsz? - kérdezték a fiúk.</p>
            <p>- Közgyűlés!</p>
            <p>Kolnaynak eszébe jutott a közgyűlés, melyet az imént megígért, s melynek színe előtt
               neki tisztáznia kell magát ama vád alól, hogy az egyleti gittet ki hagyta száradni.
               Szomorúan nyugodott bele.</p>
            <p>- Hát jó - mondta -, közgyűlés. Kérem a tisztelt tagokat, vonuljanak félre.</p>
            <p>És a tisztelt tagok, élükön a kárörvendő Barabással, kivonultak a farakások közül,
               előre, a palánk mellé, hogy ott tartsák meg a közgyűlést.</p>
            <p>- Halljuk, halljuk! - kiabált Barabás. Kolnay pedig hivatalos hangon szólt:</p>
            <p>- Megnyitom az ülést. Barabás úr jelentkezett szólásra.</p>
            <p>- Khm, khm... - köszörülte a torkát vészjóslóan Barabás. - Tisztelt közgyűlés! Az
               elnök úrnak szerencséje volt, mert a hadgyakorlat miatt már majdnem elmaradt ez a
               gyűlés, mely az elnököt le fogja csapni.</p>
            <p>- Ohó! Ohó! - kiáltotta az ellenpárt.</p>
            <p>- Nekem hiába ohóznak - ordított a szónok -, mert én tudom, hogy mit beszélek! Az
               elnök úr a gyakorlattal elhalasztotta a dolgot egy kicsit, de most már nem
               halaszthatja tovább. Mert most...</p>
            <p>Hirtelen abbahagyta. A palánk kiskapuján erős zörgetés hallatszott, s mostanában
               nagyon ijedeztek a fiúk minden zörgésre. Nem lehetett tudni, nem az ellenség
               jön-e.</p>
            <p>- Ki volt az? - kérdezte a szónok. És mindnyájan figyeltek.</p>
            <p>Most újra hallatszott az erős, türelmetlen zörgetés.</p>
            <p>- Az ajtón zörögnek - mondta reszkető hangon Kolnay, s azzal kinézett a palánk
               deszkái közt levő hasadékon. Aztán csudálkozó arccal fordult a fiúk felé. - Egy úr
               van itt.</p>
            <p>- Egy úr?</p>
            <p>- Igen. Egy szakállas úr.</p>
            <p>- Hát nyisd ki neki!</p>
            <p>Kinyitotta a kaput. Valóban, egy jól öltözött úr lépett be, nagy, fekete galléros
               felöltőben. Fekete körszakálla volt, és szemüveget viselt. Megállott a küszöbön, és
               bekiáltott:</p>
            <p>- Ti vagytok a Pál utcai fiúk?</p>
            <p>- Igen! - felelt az egész gittegylet egyszerre.</p>
            <p>Erre bejött a köpönyeges ember, és egyszerre szelídebben nézett rájuk.</p>
            <p>- Én Gerébnek az apja vagyok - mondta, miközben becsukta maga mögött a kiskaput.</p>
            <p>Erre csönd lett. Ez már komoly dolog volt, ha Gerébnek az apja jött ide. Leszik
               oldalba lökte Richtert:</p>
            <p>- Szaladj, hívd ide Bokát!</p>
            <p>Richter elrohant a gőzfűrész felé, ahol Boka éppen a Geréb viselt dolgait beszélte el
               a fiúknak. A körszakállas úr pedig a gittegylethez fordult:</p>
            <p>- Hát miért dobtátok ki innen a fiamat?</p>
            <p>Kolnay állott elő.</p>
            <p>- Mert elárult minket a vörösingeseknek.</p>
            <p>- Kik azok a vörösingesek?</p>
            <p>- Az egy másik csapat fiú, akik a Füvészkertbe járnak... de most el akarják tőlünk
               venni ezt a helyet, mert nekik nincs labdaterületük. Ezek a mi ellenségeink.</p>
            <p>A szakállas ember összeráncolta a homlokát.</p>
            <p>- A fiam most az imént sírva jött haza. Sokáig faggattam, hogy mi baja, de nem akarta
               kivallani. Végre aztán, mikor ráparancsoltam, annyit bevallott, hogy árulással
               gyanúsítjátok. Hát erre azt mondtam neki: “Én most veszem a kalapomat, és elmegyek
               azokhoz a fiúkhoz. Beszélni fogok velük, és meg fogom tőlük kérdezni, hogy mi igaz
               ebből. Ha nem igaz, akkor én követelni fogom tőlük, hogy bocsánatot kérjenek tőled.
               Ha azonban igaz, akkor nagy baj lesz belőle, mert a te apád világéletében becsületes
               ember volt, és nem fogja tűrni, hogy az ő fia a pajtásainak az árulója legyen.” Ezt
               mondtam neki. Hát most itt vagyok, és felszólítalak benneteket, mondjátok meg
               becsülettel, igaz lelketekre, áruló volt-e köztetek az én fiam, vagy nem. Nos?</p>
            <p>Néma csönd lett erre.</p>
            <p>- Nos? - ismételte Geréb apja. - Ne féljetek tőlem. Mondjátok meg az igazat. Nekem
               tudnom kell, hogy igaztalanul bántottátok-e a fiamat, vagy hogy büntetést
               érdemel-e.</p>
            <p>Nem felelt senki. Nem akarta senki sem elkeseríteni ezt a jónak látszó köpönyeges
               embert, aki ilyen nagyon féltékeny a kis gimnazista fia jellemére. Ez pedig Kolnayhoz
               fordult.</p>
            <p>- Te mondtad, hogy elárult benneteket. Most neked kell bizonyítanod. Mikor árult el?
               Hogy árult el?</p>
            <p>Kolnay hebegett:</p>
            <p>- Én... én... én csak hallottam...</p>
            <p>- Az semmi. Ki az, aki biztosat tud felőle? Ki látta? Ki tudja?</p>
            <p>Ebben a pillanatban feltűnt az erődök alatt Boka meg Nemecsek. Richter hozta őket.
               Kolnay föllélegzett.</p>
            <p>- Kérem - mondta -, ott jön... az a kis szőke... az a Nemecsek... az látta. Az
               tudja.</p>
            <p>Megvárták, amíg a három fiú a közelükbe érkezett. De Nemecsek egyenest a kapu felé
               ment. Kolnay odakiáltott:</p>
            <p>- Boka! Gyertek csak ide!</p>
            <p>- Most nem lehet - felelt Boka -, tessék egy kicsit várni. A Nemecsek nagyon rosszul
               van, köhögési rohamot kapott... most haza kell kísérnem...</p>
            <p>A köpönyeges ember, mikor meghallotta a Nemecsek nevét, rákiáltott:</p>
            <p>- Te vagy az a Nemecsek?</p>
            <p>- Igen - mondta halkan a kis szőke, és odament a fekete emberhez. Ez szigorúan mondta
               neki:</p>
            <p>- Én Geréb apja vagyok, és azért jöttem ide, hogy megtudjam, áruló-e a fiam, vagy
               nem. A pajtásaid azt mondják, hogy te láttad, te tudod. Hát felelj igaz lelkedre:
               igaz-e, vagy nem?</p>
            <p>Nemecseknek égett a láztól az arca. Most már komolyan beteg volt. Lüktetett a
               halántéka, forró volt a keze. És olyan különös volt körülötte az egész világ... Ez a
               szakállas, szemüveges bácsi, aki olyan szigorúan szólt rá, mint ahogy Rácz tanár úr
               szokott beszélni a rossz tanulókkal... ez a sok bámuló fiú... a háború... ez a sok
               izgalom, minden... és ez a szigorú kérdés, amely mögött ott volt az is, hogy ha
               valóban áruló a Geréb fiú, akkor nagy baja lesz...</p>
            <p>- Felelj! - sürgette a fekete ember. - Most beszéljetek! Felelj! Áruló volt?</p>
            <p>És a kis szőke bátran felelt, a láztól piros arccal, a láztól ragyogó szemmel,
               csöndesen, mintha ő lett volna a bűnös, aki most bevall valamit:</p>
            <p>- Nem, kérem. Nem áruló.</p>
            <p>Az apa büszkén fordult a többiek felé.</p>
            <p>- Hát akkor hazudtatok?</p>
            <p>A gittegylet elképedve állott ott. Egy pisszenés se hallatszott.</p>
            <p>- Haha! - mondta gúnyosan a fekete szakállú ember. - Hát hazudtatok! Mindjárt tudtam
               én, hogy az én fiam becsületes gyerek!</p>
            <p>Nemecsek alig állott a lábán. Szerényen kérdezte:</p>
            <p>- Elmehetek?</p>
            <p>A szakállas ránevetett.</p>
            <p>- Elmehetsz, te kis mindentudó!</p>
            <p>És Nemecsek kitámolygott az utcára Bokával. Most már összefolyt a szeme előtt minden.
               Most már nem látott semmit. Zűrzavarban táncolt előtte a fekete ember, az utca, a sok
               farakás, furcsa szavak zúgtak a fülében. “Fiúk, az erődökre!” - süvített egy hang.
               Majd egy másik hang ezt mondta: “Áruló a fiam?” És a fekete ember gúnyosan nevetett,
               és nevetés közben akkorára nőtt a szája, mint az iskola kapuja... és ezen a kapun
               Rácz tanár úr jött ki...</p>
            <p>Nemecsek levette a kalapját.</p>
            <p>- Kinek köszönsz? - kérdezte tőle Boka. - Hiszen egy lélek se jár az egész
               utcában.</p>
            <p>- Rácz tanár úrnak köszönök - mondta halkan a kis szőke.</p>
            <p>És Boka sírni kezdett. Sietve vitte, húzta a sötétedő utcán haza a kis barátját.</p>
            <p>Benn a grundon előállt Kolnay, és ezt mondta a fekete embernek:</p>
            <p>- Kérem, ez a Nemecsek egy hazug fráter. Mi árulónak mondtuk ki, és kitagadtuk az
               egyletből.</p>
            <p>Az apa boldog volt, és ráhagyta:</p>
            <p>- Meg is látszik rajta. Sunyi pofa. Rossz a lelkiismerete.</p>
            <p>És boldogan ment haza, megbocsátani a fiának. Az Üllői út sarkán még látta, amint
               Boka Nemecsekkel átbotorkált a klinika előtt a kocsiúton a túlsó oldalra. De akkor
               már Nemecsek is sírt, nagyon szomorúan, nagyon keservesen, az ő közlegényszívének
               minden mélységes fájdal­mával, és ebben a lázas sírásban egyre csak ezt motyogta:</p>
            <p>- Kisbetűvel írták a nevemet... kisbetűvel írták az én szegény, tisztességes kis
               nevemet...</p>
            
         </div>
      <div type="chapter">
            <head>VII.</head>
            <p>Másnap délelőtt a latinórán oly nagy volt az izgalom az egész osztályban, hogy Rácz
               tanár úr észre is vette.</p>
            <p>A fiúk mozgolódtak a padokban, elbámultak, nem nagyon figyeltek arra, aki éppen
               felelt, s nemcsak a Pál utcaiak voltak ilyen rendkívüli állapotban, hanem a többiek
               is, mondhatnám: az egész iskola. A nagy hadikészülődéseknek hamar hírük ment a nagy
               épületben, s még a felső osztályokba járó fiúk, az úgynevezett hetedisták és
               nyolcadisták is nagyon érdeklődtek a dolog iránt. A vörösingesek a józsefvárosi
               reáliskolába jártak, s így a gimnázium a Pál utcaiaknak kívánta a győzelmet. Sőt
               némelyek egyenesen az iskola becsületét kötötték ehhez a győzelem­hez.</p>
            <p>- Mi van ma veletek? - kérdezte türelmetlenül Rácz tanár úr. - Mozgolódtok,
               szórakozottak vagytok, valami máson jár az eszetek!</p>
            <p>De nem nagyon firtatta tovább, hogy mi van a fiúkkal. Megelégedett azzal, hogy az
               osztálynak ma nyugtalan napja van. Zsörtölődő hangon mondta:</p>
            <p>- Persze, itt a tavasz, a golyózás, labdázás... most nem esik jól az iskola! Majd
               adok én nektek!</p>
            <p>De ezt csak mondta. Rácz tanár úr szigorú képű, de szelíd lelkű ember volt.</p>
            <p>- Leülhetsz! - szólt annak, aki felelt, és keresgélni kezdett a noteszében.</p>
            <p>Ilyenkor mindig halálos csönd volt az osztályban. Mindenki visszafojtotta a
               lélegzetét, még az is, aki jól fel volt készülve, és mereven nézte a tanár ujjait,
               amelyek lassan forgatták a kis noteszben a lapokat. A fiúk már azt is tudták,
               melyiküknek a neve a notesz melyik lapján van. Mikor a notesz végén lapozott a tanár,
               az A és B betűsök lélegzettek fel. Mikor aztán a névsor végéről hirtelen
               visszafordított az elejére, akkor meg az R, S, T betűsöknek kerekedett jókedvük.</p>
            <p>Böngészett a névsorban, és aztán halkan ezt mondta:</p>
            <p>- Nemecsek.</p>
            <p>- Nincs itt! - harsogta az osztály. És egy hang, egy jól ismert Pál utcai hang
               hozzátette:</p>
            <p>- Beteg.</p>
            <p>- Mi baja?</p>
            <p>- Meghűlt.</p>
            <p>Rácz tanár úr végignézett az osztályon, és csak ennyit mondott:</p>
            <p>- Mert nem vigyáztok magatokra.</p>
            <p>De a Pál utcaiak összenéztek. Ők jól tudták, hogy hogyan és miért nem vigyázott
               magára Nemecsek. Szétszóródva ültek az osztályban, ki az első padban, ki a
               harmadikban, sőt Csónakos, mi tagadás, az utolsóban, de most összenéztek egymásra.
               Minden arcról le lehetett olvasni, hogy ez a Nemecsek valami szép dologban hűlt meg.
               Egyszerűen szólván: a hazáért hűlt meg szegény Nemecsek, megfürdött vagy háromszor,
               egyszer véletlenül, egyszer becsü­letből, egyszer meg kényszerűségből. És a világért
               nem árulta volna el senki ezt a nagy titkot, pedig most már mindenki tudta, még a
               gittegylet is. Sőt a gittegylet kebelében mozgalom is indult meg aziránt, hogy
               Nemecsek nevét kitöröljék a fekete könyvből, csak egyelőre még nem tudtak megegyezni
               arra nézve, hogy előbb javítsák-e ki a kis kezdőbetűket nagy kezdőbetűkre, s csak
               azután töröljék-e ki, avagy hogy kitöröljék minden teketória nélkül. Minthogy Kolnay,
               aki még mindig elnök volt, azt mondta, hogy teketória nélkül kell kitörölni,
               természetes, hogy Barabás pártot alakított, mely azt vitatta, hogy előbb vissza kell
               adni a nevének a becsületet.</p>
            <p>De ez most mellékes kérdés volt. Az érdeklődést a háború kötötte le, melyet ma
               délután kellett megvívni. A latinóra után tömegesen jöttek idegen osztálybeliek
               Bokához, s ajánlkoztak, hogy eljönnek segíteni. Boka mindenkinek azt felelte:</p>
            <p>- Nagyon sajnáljuk, de nem fogadhatjuk el. Mi magunk fogjuk megvédelmezni az
               országunkat. Ha a vörösingesek talán erősebbek is, mint mi, majd győzzük mi
               ügyességgel. Lesz, ahogy lesz, de mi már csak magunk akarunk harcolni.</p>
            <p>Oly nagy volt az érdeklődés, hogy nemcsak a más osztályok növendékei jelentkeztek,
               hanem egy órakor, mikor hazafelé rohantak valamennyien ebédelni, a törökmézet áruló
               ember, aki még mindig ott volt a szomszéd kapualjban, szintén felajánlotta
               szolgálatait Bokának.</p>
            <p>- Ifiúr - mondta -, ha én odamegyek, egymagam kidobom valamennyit!</p>
            <p>Boka mosolygott.</p>
            <p>- Csak bízza ránk, öregem!</p>
            <p>És sietett hazafelé ő is. Az iskola kapujában az osztálytársak körülvették a Pál
               utcaiakat, és mindenféle hasznos tanácsokkal látták el őket. Még olyanok is akadtak,
               akik megtanítottak egy-egy Pál utcait arra, hogy hogyan kell gáncsot vetni. Mások
               kémeknek ajánlkoztak. Ismét mások arra kérték őket, hogy legyen szabad végignézniök a
               küzdelmet. De erre sem kapott engedelmet senki. Boka szigorú rendelete az volt, hogy
               a harc megkezdésekor a kaput be kell csukni, s csak akkor kell a kapuőröknek megint
               kinyitni a kaput, mikor már kifelé szorítják az ellenséget.</p>
            <p>De mindez csak néhány percig tartott. A fiúk elszéledtek, mert pontban két órakor már
               a grundon kellett lenniök. És egynegyed kettőkor már néptelen volt a gimnázium
               tájéka, a törökmézes is csomagolt, és csak az iskolaszolga pipált csöndesen a kapu
               előtt, miközben néhányszor gúnyosan szólt rá a törökmézes emberre:</p>
            <p>- Na, a maga élete se lesz hosszú itt a szomszédban. Eltiltjuk innen azzal a sok
               szeméttel!</p>
            <p>Amire a törökmézes nem is felelt, csak a vállát vonta. Ő nagy úr volt, neki piros fez
               volt a fején, ő holmi iskolaszolgával szóba se állott. Különösen ilyenkor, mikor
               érezte, hogy annak a holmi iskolaszolgának van igaza.</p>
            <p>És pont két órakor, mikor Boka, fején a Pál utcaiak színeit viselő piros-zöld
               sapkával meg­jelent a grund kapujában, katonás sorban állott a telek közepén az egész
               hadsereg. Ott volt mind egy szálig az egész társaság, csak egyetlenegy tagja
               hiányzott: Nemecsek, aki betegen feküdt otthon. Így történt, hogy a Pál utcaiak
               hadserege a csata napján, éppen a csata napján közlegény nélkül maradt. Aki ott volt,
               mind hadnagy, főhadnagy, kapitány volt. Maga a közlegény, maga a tulajdonképpeni
               hadsereg otthon feküdt a Rákos utca egyik kertes kis házában, annak is egy csöpp kis
               ágyában, betegen.</p>
            <p>Boka rögtön munkához kezdett. Katonás hangon kiáltotta:</p>
            <p>- Vigyázz!</p>
            <p>Mind haptákba állottak. Boka harsányan szólt:</p>
            <p>- Ezennel tudatom veletek, hogy leteszem az elnöki rangot, mert ez csak békés időben
               jó. Most hadiállapot van, tehát fölveszem a tábornoki címet.</p>
            <p>Mind nagyon meg voltak hatva ebben a pillanatban. És valóban fölemelő, szinte
               történelmi pillanat volt az, mikor a háború napján, a legnagyobb veszedelem idején
               Boka fölvette a tábornoki címet. Majd hozzátette:</p>
            <p>- És most utoljára elmondom a haditervet, hogy aztán semmi félreértés ne legyen.</p>
            <p>El is mondta, s ámbátor már mindenki könyv nélkül tudta a hadiparancs minden szavát,
               feszülten figyeltek.</p>
            <p>És mikor vége volt, csak ennyit vezényelt a tábornok:</p>
            <p>- Mindenki a helyére!</p>
            <p>Hirtelen eloszlott a sor, csak Csele, az elegáns Csele maradt Boka mellett, aki a
               beteg Nemecsek helyett a hadsegédi tisztet teljesítette. Az oldalán sárgaréz trombita
               függött, amit közös költségen vettek egy forint negyven krajcárért, mely összegben
               benne volt a gittegy­letnek egész, huszonhat krajcárra rúgó vagyona is, amelyet a
               hadvezér hadicélokra egyszerűen lefoglalt.</p>
            <p>Szép kis postástrombita volt, s ha belefújtak, éppúgy hangzott, mint a katonák
               trombitája. Mindössze csak három jelzés volt a trombitával. Az egyik azt jelentette,
               hogy jön az ellenség, a másik rohamot jelentett, s a harmadiknak az volt a
               jelentősége, hogy mindenki siessen a tábornokhoz. Ezeket a jelzéseket még a tegnapi
               gyakorlaton megtanulták a fiúk.</p>
            <p>Az őrszem, aki kötelességéhez híven fölmászott a palánk tetejére, és a jobb lábát
               kilógatta a Pál utcára, bekiáltott:</p>
            <p>- Tábornok úr!</p>
            <p>- No, mi az?</p>
            <p>- Jelentem alássan, egy cseléd akar bejönni a grundra egy levéllel.</p>
            <p>- Kit keres?</p>
            <p>- Azt mondja, hogy a tábornok urat keresi.</p>
            <p>Boka odament a palánkhoz.</p>
            <p>- Nézd meg jól, hogy nem valami vörösinges-e, aki női ruhába öltözött, hogy kémkedni
               jöjjön ide!</p>
            <p>Az őrszem kihajolt az utcára úgy, hogy majdnem kipottyant. Aztán jelentette:</p>
            <p>- Tábornok úr, jelentem alássan, jól megnéztem. Igazi hölgy.</p>
            <p>- No, hát ha igazi hölgy, akkor bejöhet!</p>
            <p>És ment ajtót nyitni neki. Az igazi hölgy bejött, és szétnézett a grundon. Valóban
               igazi hölgy volt. Kendő nélkül, csak úgy papucsban szaladt ide, úgy, ahogy épp a
               konyhát felmosta.</p>
            <p>- A Geréb úréktól hozom ezt a levelet - mondta. - Az ifiúr azt mondta, hogy nagyon
               sürgős, és hogy válasz van rá...</p>
            <p>Boka felbontotta a levelet, mely Nagyreményű Boka elnök úrnak volt címezve, és
               tulaj­donképpen nem is levél volt, hanem valóságos paksaméta. Volt abban mindenféle
               papiros: irkapapír, levélpapír, a nővére levélpapirosának egy darabja, árkuspapír,
               mindenféle, végig-végig teleírva nagy ákombákom betűkkel s pontosan megszámozva
               minden oldal. Elolvasta.</p>
            <p>A levélben ez volt:</p>
            <p>Kedves Boka!</p>
            <p>Én ugyan tudom, hogy még levélben sem szívesen állasz velem szóba, de ezt az utolsó
               dolgot még megpróbálom, mielőtt végleg szakítanék veletek. Most már nemcsak azt látom
               be, hogy én hibáztam, hanem azt is belátom, hogy ti ezt nem érdemeltétek tőlem, mert
               olyan gyönyö­rűen viseltétek magatokat az apámmal szemben, különösen Nemecsek, aki
               letagadta, hogy én elárultalak benneteket. Az apám olyan büszke volt, amiért nem
               bizonyult rám az árulás, hogy még aznap megvette nekem a ‘Lángba borult
               szigettenger’-t Verne Gyulától, amit már régen kértem, csak hogy kiengeszteljen. Én a
               könyvet rögtön elvittem ajándékba Nemecseknek, pedig még nem is olvastam, pedig
               nagyon szerettem volna olvasni, pedig az apám másnap kérdezte: “Hol a könyv, te
               csirkefogó?” - éspedig én erre nem is tudtam semmit felelni, mire az apám azt mondta:
               “Haszontalan, már el is adtad az antikvárnak, megállj, soha többé nem kapsz tőlem
               semmit!” - és már meg is kezdte, mert nem kaptam ebédet, de nem bánom, ha a szegény
               Nemecsek ártatlanul szenvedett énmiattam, most én is szívesen szenvedek ártatlanul
               egy kicsit őmiatta. De ezt csak mellékesen írom neked, mert nem ez a fődolog, amit
               mondani akarok. Tegnap az iskolában, ahol nem is beszéltetek velem, azon
               gondolkoztam, hogy hogyan tehetném jóvá a hibámat. És végre ki is találtam a módját.
               Gondoltam: éppúgy fogom jóvátenni, ahogy elkövettem. Ezért aztán mindjárt ebéd után,
               mikor tőletek szomorúan elmentem, mert te nem akartál visszavenni, egyenesen kimentem
               a Füvészkertbe, hogy nektek valamit megtudjak. Utánoztam a Nemecseket, mert
               fölmásztam a szigeten ugyanarra a fára, amelyiken ő gubbaszkodott egyszer egész
               délután, persze még akkor, mikor senki se volt a szigeten a vörösingesek közül. Végre
               úgy négy órakor megjöttek, és engem nagyon szidtak, amit igen jól hallottam a fáról,
               de most már nem bántam, mert magam is Pál utcainak éreztem megint magamat, akárhogy
               dobtatok is ki, mert a szívemet nem dobhattátok ki, mert azzal tiveletek érzek, és
               nem bánom, ha ki is röhögsz, de majdnem sírtam örömömben, mikor Áts Feri azt mondta,
               hogy: “Ez a Geréb azért közéjük tartozik, ez nem igazi áruló, mert úgy látszik, hogy
               eddig is a Pál utcaiak küldték ide közénk kémkedni.” És nagygyűlést tartottak, és én
               minden szóra figyeltem. Azt mondták, hogy miután Nemecsek mindent kikémlelt, most már
               nem jöhetnek ma harcolni, mert ti el vagytok készülve. Hanem elhatározták, hogy csak
               holnap lesz a harc. De még valami nagy ravaszságot is eszeltek ki, és erről olyan
               csöndesen beszéltek, hogy nekem két ággal lejjebb kellett másznom a fán, hogy
               hallhassam, mit beszélnek. Mikor így lemásztam egy kicsit, meghallották a zörgést, és
               a Wendauer azt mondta: “Talán megint a fán van az a Nemecsek?” - de ez csak vicc
               volt, mert szerencsére föl se néztek a fára, és ha föl is néztek volna, nem láttak
               volna meg, mert oly sűrű volt már a lomb a fán. Hát azt határozták el, hogy azért
               holnap ugyanúgy fognak támadni, mint ahogy te tudod, ahogy Nemecsek kihallgatta. Mert
               az Áts Feri azt mondta: “Ezek most azt hiszik, hogy mert a Nemecsek mindent
               meghallott, mi meg fogjuk változtatni a haditervet. De mi nem változtatjuk meg, éppen
               azért, mert ők már másképp várnak bennünket.” Ezt határozták el. Aztán
               gyakor­la­toztak, és én fél hétig gubbaszkodtam a legnagyobb veszedelemben a fán,
               hiszen képzel­heted, mi történt volna, ha véletlenül észrevesznek. Alig bírtam már a
               kezemmel tartani magamat, és ha fél hétkor nem mentek volna el, valószínűleg úgy
               elgyöngültem volna már a fáradtságtól, hogy lepottyantam volna közibük, mint egy
               érett barack, arról a nagy fáról, pedig én nem vagyok barack, éspedig az nem is
               barackfa. De ez csak vicc, mert a fő az, amit az előbbiekben írtam. Fél hétkor aztán,
               mikor üresen maradt a sziget, én is lemásztam a fáról, és hazamentem, és vacsora
               után, egy szál gyertya mellett kellett a latint tanulnom, mert az egész délutánt
               elvesztettem. Kedves Boka, én most már csak egyre kérlek téged. Légy szíves, és hidd
               el, hogy igaz, amit írtam, és ne hidd, hogy ez csak hazugság, és hogy én titeket
               félre akarlak vezetni mint vörösinges kém. Én ezt azért írom, mert vissza akarok
               kerülni hozzátok, és ki akarom érdemelni, hogy bocsássatok meg nekem. Én nektek hű
               katonátok leszek, még azt se bánom, ha a főhadnagyi rangról lecsapsz, mert én
               szívesen megyek vissza mint közlegény, most úgysincs nálatok közlegény, mert a
               Nemecsek beteg, és csak a Janó kutyája az egyetlen közlegény, de az is inkább
               hadikutya, és én legalább fiú vagyok. Ha most még az egyszer megbocsátasz nekem, és
               visszaveszel engem, akkor én már ma eljövök, és a csatában veletek fogok harcolni, és
               a harc hevében fogom magamat úgy kitüntetni, hogy ezáltal minden hibámat jóváteszem.
               Kérlek szépen, üzenj a Marival, hogy jöjjek-e, vagy ne jöjjek, és ha azt üzened, hogy
               jöjjek, akkor rögtön jövök is, mert amíg a Mari tenálad bent van a grundon ezzel a
               levéllel, addig én itt állok a Pál utca 5. sz. alatt a kapu aljában, és várom a
               feleletet. Maradok hű barátod</p>
            <p>Geréb</p>
            <p>Mikor Boka a végére ért ennek a levélnek, úgy érezte, hogy Geréb nem hazudik, s hogy
               annyira megjavult, hogy érdemes visszavenni. Magához intette tehát a hadsegédjét,
               Cselét.</p>
            <p>- Hadsegéd - mondta neki -, fújja meg a harmadik számú trombitajelet, amely azt
               jelenti, hogy mindenki jöjjön a tábornokhoz.</p>
            <p>- Mi a válasz, kérem? - kérdezte a Mari.</p>
            <p>- Maga várjon egy kicsit, Mari - felelt parancsoló hangon a tábornok.</p>
            <p>És megharsant a kis trombita, melynek éles hangjára bátortalanul bukkantak elő a fiúk
               a farakások közül. Nem értették, hogy mi az, hogy miért hívja őket a trombita a
               tábornokhoz. De miután látták, hogy Boka nyugodtan áll a helyén, előmerészkedtek, s
               egy perc múlva ismét ott állott a tábornok előtt az egész hadsereg, katonás rendben.
               Boka felolvasta nekik a levelet, és megkérdezte tőlük:</p>
            <p>- Visszavegyük?</p>
            <p>És a fiúk, mi tagadás, jó fiúk voltak. Valamennyien egyszerre ezt válaszolták:</p>
            <p>- Vissza!</p>
            <p>Boka pedig a cselédhez fordult, és így szólt:</p>
            <p>- Mondja meg, hogy jöjjön ide. Ez a válasz.</p>
            <p>Mari bámulta az egész dolgot, a hadsereget, a piros-zöld sapkákat, a fegyvereket...
               De aztán kipöndörült a kiskapun.</p>
            <p>- Richter! - kiáltott Boka, mikor magukra maradtak. Richter kilépett a sorból. -
               Melléd fogom rendelni Gerébet - mondta a tábornok -, és te fogsz rá vigyázni. Ha az
               első gyanús jelet észreveszed, azonnal megfogod, és bezárod a kunyhóba. Nem hiszem,
               hogy erre kerül a sor. De azért mindig jó egy kis óvatosság. Pihenj! Ma nem lesz
               csata, mint a levélből is láthatjátok. Mindaz, amit már terveztünk, holnapra marad.
               Ha ők nem változtatnak haditervet, hát nálunk is minden a régiben marad.</p>
            <p>Épp folytatni akarta, mikor a kaput, amelyet a szolgálólány után nem zárt be senki,
               most berúgta valaki, s Geréb ugrott be rajta ragyogó arccal, boldogan, mint aki az
               ígéret földjére végre beteheti a lábát. De mikor az egész hadsereget meglátta,
               elkomolyodott. Odalépett Bokához, és általános figyelem közepette sapkájához emelte a
               kezét. A Pál utcaiak piros-zöld sapkája volt a fején.</p>
            <p>Szalutált, és ezt mondta:</p>
            <p>- Tábornok úr, jelentkezem!</p>
            <p>- Jó - mondta Boka minden ceremónia nélkül. - Richter mellé vagy beosztva, egyelőre
               mint közlegény. Majd meglátom, hogy viseled magad a csata napján, és akkor
               visszakaphatod a rangodat.</p>
            <p>Azzal a hadsereg felé fordult.</p>
            <p>- Tinektek pedig valamennyiőtöknek a legszigorúbban megtiltom, hogy Gerébbel az ő
               hibájáról beszéljetek. Ő jóvá akarja tenni a bűnét, mi pedig megbocsátunk neki. Senki
               egy szóval ne bántsa, hibáját a szemére ne vesse. És őneki is megtiltom, hogy erről
               beszéljen, mert ez most be van fejezve.</p>
            <p>Néma csönd lett erre. A fiúk megint ezt mondták magukban: “Mégiscsak okos fiú ez a
               Boka, megérdemli, hogy ő legyen a tábornok.”</p>
            <p>S azzal Richter rögtön magyarázni is kezdte Gerébnek, hogy a csatában mi lesz a dolga
               holnap. Boka Cselével beszélgetett. S amint így csöndesen diskuráltak, az őrszem, aki
               még mindig a palánk tetején lovagolt, egyszerre csak bekapta a jobb lábát, amelyet
               eddig kilógatott az utcára. Az arca rémült kifejezést öltött, s ijedten dadogta:</p>
            <p>- Tábornok úr... az ellenség jön!</p>
            <p>Boka, mint a villám, ugrott a kapuhoz, és bereteszelte. Mindenki Gerébre nézett, aki
               halálsápadtan állt Richter mellett. Boka haragosan kiáltott rá:</p>
            <p>- Hát mégis hazudtál?! Megint hazudtál?!</p>
            <p>Geréb a meglepetéstől nem tudott felelni. Richter megkapta a karját.</p>
            <p>- Mi ez?! - ordított Boka.</p>
            <p>Erre aztán nagy nehezen dadogott valamit Geréb:</p>
            <p>- Talán... talán észrevettek fönn a fán... és így akartak félrevezetni...</p>
            <p>Az őrszem kinézett az utcára, s aztán leugrott a palánkról, fölkapta a fegyverét, és
               a sorba állott a többiekhez.</p>
            <p>- Jönnek a vörösingesek! - mondta.</p>
            <p>Boka a kapuhoz ment és kinyitotta. Bátran kiállott a kapu elé, az utcára. Valóban
               jöttek a vörösingesek. De csak hárman voltak. A két Pásztor jött, meg Szebenics. És
               amikor Bokát meglátták, Szebenics egy kis fehér zászlót húzott elő a kabátja alól, és
               azzal integetett Boka felé. Már messziről kiáltotta:</p>
            <p>- Követek vagyunk!</p>
            <p>Boka visszament a grundra. Szégyellte magát Geréb előtt egy kicsit, amiért ilyen
               hirtelen meggyanúsította. Odaszólt Richternek:</p>
            <p>- Bocsásd el! Csak követek jönnek, fehér zászlóval. Bocsáss meg, Geréb!</p>
            <p>Geréb szegény, föllélegzett. Már majdnem belekerült a csávába ártatlanul. De az
               őrszem kikapott.</p>
            <p>- Te pedig - kiáltott rá Boka - jól nézd meg, hogy mi van, mielőtt tüzet kiabálsz!
               Adta ijedős csacsija! - És vezényelt: - Hátra, mindenki, a farakások közé! Velem nem
               marad itt más, csak Csele meg Kolnay. Indulj!</p>
            <p>A hadsereg katonás léptekkel ment el, és nemsokára eltűnt a farakások mögött,
               Gerébbel együtt. Épp akkor tűnt el az utolsó piros-zöld sapka, mikor a kapun
               zörgettek a követek. A hadsegéd ajtót nyitott nekik. Bejöttek. Mind a háromnak vörös
               inge és vörös sapkája volt. Fegyvertelenül jöttek, és Szebenics magasra tartotta a
               fehér zászlót.</p>
            <p>Boka tudta, mi illik ilyenkor. Fogta a lándzsáját, és a palánkhoz támasztotta, hogy
               őneki se legyen fegyvere. Kolnay és Csele szó nélkül követték a példáját, sőt Csele
               odáig ment a buzgóságban, hogy még a trombitát is letette a földre.</p>
            <p>Az idősebbik Pásztor lépett elő.</p>
            <p>- Hadvezér úrhoz van szerencsém?</p>
            <p>Csele felelt:</p>
            <p>- Igen. Ő a tábornok.</p>
            <p>- Mi követségbe jöttünk - mondta Pásztor -, és én vagyok a követség vezére. Azért
               jöttünk, hogy hadvezérünk, Áts Ferenc nevében megizenjük a háborút.</p>
            <p>Mikor a vezér nevét említették, az egész követség szalutált. Bokáék is a sapkájukhoz
               emelték a kezüket, udvariasságból. Pásztor folytatta:</p>
            <p>- Nem akarjuk meglepni az ellenfelet. Mi pontban fél háromkor jövünk ide. Ezt akartuk
               mondani. Kérjük a választ.</p>
            <p>Boka érezte, hogy ez nagyon fontos pillanat. Kissé reszketett a hangja, mikor
               felelt:</p>
            <p>- A hadüzenetet elfogadjuk. Valamire nézve azonban meg kell állapodnunk. Én nem
               akarom, hogy ebből verekedés legyen.</p>
            <p>- Mi sem akarjuk - szólt komoran Pásztor, és ahogy szokta, mellének szegte a
               fejét.</p>
            <p>- Én azt akarom - folytatta Boka -, hogy mindössze háromféle harcolási mód legyen.
               Homok­bombák, szabályszerű birkózás és lándzsavívás. Tudják jól a szabályokat,
               ugye?</p>
            <p>- Igen.</p>
            <p>- Akinek mind a két válla érinti a földet, az le van győzve, és többé nem
               birkózhatik. De azért szabad a másik két módon harcolnia. Beleegyeznek?</p>
            <p>- Bele.</p>
            <p>- A lándzsával pedig sem verekedni, sem szúrni nem szabad. Vívni kell.</p>
            <p>- Úgy van.</p>
            <p>- És kettő egy ellen nem támadhat. De csapatok csapatok ellen támadhatnak.
               Elfogadják?</p>
            <p>- Elfogadjuk.</p>
            <p>- Akkor nincs több mondanivalóm.</p>
            <p>Szalutált. És Csele meg Kolnay is haptákba állván, szalutált. A követség viszonozta a
               tisztelgést, és Pásztor ismét megszólalt:</p>
            <p>- Még valamit kell kérdeznem. A vezérünk azzal is megbízott, hogy kérdezősködjünk, mi
               van Nemecsekkel. Azt hallottuk, hogy beteg. És ha beteg, akkor arra is megbízásunk
               van, hogy meglátogassuk, mert olyan bátran viselkedett a múltkor nálunk, hogy mi az
               ilyen ellenséget nagyon becsüljük.</p>
            <p>- A Rákos utcában lakik, a harmadik szám alatt. Nagyon beteg.</p>
            <p>Erre néma tisztelgés következett. Szebenics ismét magasra emelte a zászlót, Pásztor
               elkiáltotta magát: - Indulj! - és a követség kivonult a kapun. Még hallották az
               utcáról a kis trombita harsogását, mellyel a tábornok ismét maga köré hívta a
               hadsereget, hogy a történteket elmondja nekik.</p>
            <p>A követség pedig sietve masírozott a Rákos utca felé. Az előtt a ház előtt, amelyben
               Nemecsek lakott, megállottak. A kapuban állt egy kislány, attól megkérdezték:</p>
            <p>- Lakik itt a házban bizonyos Nemecsek?</p>
            <p>- Igen - mondta a kislány, és odavezette őket a szegényes földszinti lakáshoz,
               melyben Nemecsek lakott. Az ajtó mellett kis, kékre mázolt pléhtábla volt, ezzel a
               felírással: “Nemecsek András szabó”.</p>
            <p>Beléptek, köszöntek. Elmondták, miért jöttek. Nemecsek anyja, egy szegény, sovány kis
               szőke asszony, aki nagyon hasonlított a fiához - vagy jobban mondva: akihez nagyon
               hasonlított a fia -, bevezette őket a szobába, ahol a közlegény az ágyban feküdt.
               Szebenics itt is magasra emelte a fehér zászlót. És itt is az egyik Pásztor lépett
               elő:</p>
            <p>- Áts Ferenc üdvözletét küldi neked, és kívánja, hogy gyógyulj meg.</p>
            <p>A kis szőke, aki sápadtan, borzas fejjel feküdt a párnán, erre a szóra felült az
               ágyban. Boldogan mosolygott, és ez volt az első kérdése:</p>
            <p>- Mikor lesz a háború?</p>
            <p>- Holnap.</p>
            <p>Erre elszomorodott.</p>
            <p>- Akkor én még nem lehetek ott - mondta bánatosan.</p>
            <p>De a követség erre nem felelt. Sorra kezet fogtak Nemecsekkel, és a komor, vad arcú
               Pásztor elérzékenyülve szólt:</p>
            <p>- Nekem pedig bocsáss meg.</p>
            <p>- Megbocsátok - mondta csöndesen a kis szőke, és köhögni kezdett. Visszafeküdt a
               párnára, és Szebenics megigazította a feje alatt a párnát. Aztán azt mondta
               Pásztor:</p>
            <p>- Na, most megyünk.</p>
            <p>Megint fölemelte a zászlótartó a fehér zászlót, és mind a hárman kimentek a konyhába.
               Ott a Nemecsek anyja sírva mondta:</p>
            <p>- Ti mind... ti mind olyan derék, jó fiúk vagytok... hogy így szeretitek az én
               szegény kisfiamat. Ezért... ezért... mind a hárman kaptok most egy csésze
               csokoládét...</p>
            <p>A követség tagjai egymásra néztek. A csokoládé csábító dolog volt. De azért mégis
               előlépett Pásztor, és most az egyszer nem hajtotta a mellére, hanem fölemelte szép
               barna fejét, és büszkén mondta:</p>
            <p>- Nekünk ezért nem jár csokoládé. Indulj!</p>
            <p>És kimasíroztak.</p>
            
         </div>
      <div type="chapter">
            <head>VIII.</head>
            <p>Gyönyörű tavaszi nap volt a háború napja. Reggel esett az eső, és az iskolában,
               szünet alatt a fiúk szomorúan néztek ki az ablakon. Azt hitték, az eső el fogja verni
               az egész csatát. De délfelé szépen elállott az eső, és kitisztult az ég. Egy órakor
               már ragyogott az édes tavaszi napsugár, fölszikkadt a kövezet, s mikor a fiúk
               hazamentek az iskolából, megint meleg volt, és friss illatokat hozott a szellő a
               budai hegyekről. Ez volt a legszebb csataidőjárás, amit csak kívánni lehetett. Az
               erődökben felhalmozott homok megázott, de meg is száradt egy kicsit délutánra. A
               bombák így használhatóbbak voltak.</p>
            <p>Nagy volt a szaladás egy órakor. Rohant haza mindenki, és már háromnegyed kettőkor a
               grundon zsibongott a hadsereg. Némelyiknek még a zsebében volt az ebédről maradt
               kenyér, onnan eszegette. De most már nem volt oly nagy az izgalom, mint tegnap.
               Tegnap még nem tudták, mi lesz. De a követek megjelenése eloszlatta az izgatottságot,
               melynek helyébe a komoly várakozás lépett. Most már tudták, mikor jönnek, és tudták,
               milyen lesz a harc. Forrott valamennyiben a harckészség, és már szerettek volna az
               ütközet hevében lenni. Az utolsó félórában azonban változást tett Boka a haditerven.
               Mikor a fiúk összegyülekeztek, meglepetve látták, hogy a negyedik és ötödik erőd
               előtt nagy és mély árok húzódik. Az ijedősebbek rögtön arra gondoltak, hogy ezt az
               ellenség csinálta, és megrohanták Bokát:</p>
            <p>- Láttad azt az árkot?</p>
            <p>- Láttam.</p>
            <p>- Ki csinálta?</p>
            <p>- Janó csinálta ma hajnalban, az én megrendelésemre.</p>
            <p>- Minek ez?</p>
            <p>- Ezzel megváltozik a haditerv egy része.</p>
            <p>Megnézte a jegyzetét, és előhívta az A és B zászlóalj parancsnokait.</p>
            <p>- Látjátok azt az árkot?</p>
            <p>- Látjuk.</p>
            <p>- Tudjátok, mi a sánc?</p>
            <p>Nem nagyon tudták.</p>
            <p>- A sánc - mondta Boka - arra való, hogy a sereg meghúzódjék benne, el legyen rejtve
               az ellenség elől, s csak a kellő pillanatban kezdje el a harcot. A haditerv
               megváltozik, mert ti nem a Pál utcai kapunál fogtok állani. Rájöttem, hogy ez nem jó.
               Ti mind a két zászlóaljjal a sáncárokban fogtok elbújni. Mikor az ellenségnek ez a
               része bejön a Pál utcai kapun, az erődök azonnal megkezdik a bombázást. Az ellenség
               az erődök felé megy, mert nem látja a farakások tövében a sáncot. Mikor ötlépésnyire
               van a sánctól, ti kidugjátok az árokból a fejeteket, és onnan hirtelen bombázni
               kezditek őket homokkal. Az erődök közben egyre tovább tüzelnek. Ekkor ti kirohantok a
               sáncból, és rávetitek magatokat az ellenségre. Nem kergetitek őket rögtön a kapu
               felé, hanem megvárjátok, míg mi végzünk a Mária utcai résszel, és csak mikor én
               rohamot fúvatok, akkor kergessétek őket a kapu felé. Mire mi a Mária utcai részt
               beszorítottuk a kunyhóba, az első és második erőd legénysége átrohan a többi erődbe,
               és a mi Mária utcai seregünk a ti segítségetekre jön. Tehát ti csak feltartóztatjátok
               őket. Értitek?</p>
            <p>- Hogyne.</p>
            <p>- És ekkor fúvatom a rohamot. Ekkor már kétszer annyian leszünk, mint ők, mert az ő
               seregük fele akkor már a kunyhóban lesz. És a törvények szerint csapattámadásnál nem
               baj, ha többen vagyunk. Csak a személyes támadásnál nem szabad kettőnek egy ellen
               menni.</p>
            <p>Mikor ezt mondta, Janó odament a sánchoz, és megigazgatta néhány kapavágással. Aztán
               még egy talicska homokot öntött bele.</p>
            <p>Az erődök legénysége ezalatt serényen munkálkodott, sürgött-forgott a farakások
               tetején. Az erődök úgy voltak csinálva, hogy a fahasábok közül csak a fejük látszott
               ki a fiúknak. Le-lehajoltak, eltűntek, majd újra felbukkantak. Csinálták a
               homokbombákat. Minden erőd fokán kicsiny piros-zöld zászlót lengetett a szél, csak a
               sarkon levő, harmadik számú erődről hiányzott a zászló. Ez a hiányzó zászló volt az,
               amit Áts Feri annak idején elvitt. Ennek a helyébe nem tűztek másikat, mert ezt a
               csatában akarták visszafoglalni.</p>
            <p>Igen ám, de még emlékezhetünk rá, hogy ez a sok viszontagságon átment zászló legutóbb
               Gerébnél volt. Először Áts Feri vitte el, s a vörösingesek elrejtették a füvészkerti
               romban. Onnan elvitte Nemecsek, akinek az apró lábnyomait a porban fölfedezték. Amaz
               emlékezetes estén, amikor egyszerre csak a vörösingesek közé pottyant a kis szőke a
               fáról, a Pásztorok kicsavarták a kezéből, és ismét visszakerült a tomahawkok közé, a
               vörösingesek titkos fegyvertárába. Onnan legutóbb Geréb hozta el, hogy kedveskedjék
               vele a Pál utcaiaknak. De már akkor megmondta Boka, hogy nekik visszalopott zászló
               nem kell. Ők becsülettel akarják visszaszerezni a zászlót.</p>
            <p>Tehát tegnap, alighogy eltávozott birodalmukból a vörösinges küldöttség, egy Pál
               utcai küldöttség kelt útra a zászlóval a Füvészkert felé.</p>
            <p>A Füvészkertben épp nagy haditanács volt, mikor odaértek. Csele vezette a követeket,
               akik ketten voltak: Weisz és Csónakos. Cselénél fehér zászló volt, s a piros-zöld
               zászlót újságpapirosba göngyölve vitte Weisz.</p>
            <p>Az őrök elibük álltak a fahídon:</p>
            <p>- Állj, ki vagy?!</p>
            <p>Csele kihúzta a kabátja alól a fehér zászlót, és magasra emelte. De szólni - egy szót
               se szólt. Az őrök nem tudták, ilyenkor mi a szokás. Hát bekiáltottak a szigetre:</p>
            <p>- Huja! Hopp! Idegenek vannak itt!</p>
            <p>Erre Áts Feri ment ki a hídra. Ő már tudta, mit jelent a fehér zászló. Beeresztette a
               követeket a szigetre.</p>
            <p>- Követségbe jöttetek?</p>
            <p>- Igen.</p>
            <p>- Mit akartok?</p>
            <p>Csele előlépett:</p>
            <p>- Visszahoztuk ezt a zászlót, amit elvettetek tőlünk. Már nálunk volt, de nekünk így
               nem kell. Hozzátok magatokkal holnap a csatába, és ha el tudjuk venni tőletek, akkor
               elvesszük. Ha nem, akkor a tiétek marad. Ezt üzeni a tábornokom!</p>
            <p>Intett Weisznek, aki nagy komolyan csomagolta ki a papírból a zászlót, s mielőtt
               átadta volna, megcsókolta.</p>
            <p>- Szebenics fegyvertáros! - kiáltotta Áts.</p>
            <p>- Nincs itt! - hangzott a sűrűből.</p>
            <p>Csele megszólalt:</p>
            <p>- Épp most volt nálunk követségben.</p>
            <p>- Igaz - mondta Áts Feri -, ezt elfelejtettem. Hát jöjjön elő a helyettes
               fegyvertáros.</p>
            <p>Egy bokor ágai széthajlottak, és a kis fürge Wendauer jelent meg a vezér előtt.</p>
            <p>- Vedd át a követektől a zászlót - mondta -, és tedd el a fegyvertárba.</p>
            <p>Azzal a követekhez fordult.</p>
            <p>- A zászlót a csatában Szebenics fegyvertáros fogja vinni. Ez a válaszom.</p>
            <p>Csele ismét fel akarta emelni a fehér zászlót, annak jeléül, hogy elmennek, mikor
               megint megszólalt a vörösinges vezér.</p>
            <p>- A zászlót - mondta - valószínűleg Geréb vitte vissza hozzátok.</p>
            <p>Csönd volt. Nem felelt senki.</p>
            <p>Áts megkérdezte:</p>
            <p>- Geréb volt?</p>
            <p>Csele haptákba vágta magát.</p>
            <p>- Erre nincs megbízásom! - mondta katonásan, aztán rákiáltott a legényeire: -
               Vigyázz! In-dulj!</p>
            <p>És otthagyta a vezért. Nemhiába mondták Cseléről, hogy gigerli, nemhiába volt elegáns
               fiú Csele, meg kell neki adni, hogy ezt katonásan csinálta. Nem volt hajlandó
               elárulni az ellen­ségnek senkit, még az árulót sem.</p>
            <p>És Áts Feri e pillanatban egy kicsit le volt főzve. Wendauer ott állott a zászlóval,
               és bámult. Aztán dühösen kiáltott rá a vezér:</p>
            <p>- Mit bámészkodol itten?! Vidd a zászlót a helyére!</p>
            <p>Wendauer elkullogott, és közben azt gondolta: “Mégiscsak nagyszerű fiúk ezek a Pál
               utcai fiúk! Íme, ez már a második közülük, aki lefőzte a rettenetes Áts Ferit!”</p>
            <p>Így került vissza hozzájuk a zászló. És ezért nem volt zászló a harmadik számú
               erődön.</p>
            <p>Az őrszemek már fenn ültek a palánkon. Az egyik a Mária utcai palánk tetején
               lovagolt, a másik a Pál utcain. A farakások közül, a siető, sürgő-forgó, rendezkedő
               csoportból elősietett Geréb. Boka elé állt, és összecsapta a sarkát.</p>
            <p>- Tábornok úrnak alássan jelentem, egy kérésem volna.</p>
            <p>- Mi az?</p>
            <p>- Tábornok úr ma azt parancsolta nekem, hogy a harmadik erődbe menjek vártüzérnek,
               mert az a sarkon van, és a legveszélyesebb. Meg azért is, mert arról hiányzik a
               zászló, amit én már egyszer elhoztam ide.</p>
            <p>- Igen. És mit akarsz?</p>
            <p>- Azt akarom kérni, hogy még ennél is veszedelmesebb helyre jussak. Már cseréltem is
               Barabással, aki a sáncba van rendelve. Ő jó dobó, neki hasznát lehet venni az
               erődben. Én meg nyíltan akarok harcolni, a sáncból, az első sorban. Tessék ezt
               megengedni.</p>
            <p>Boka végignézett rajta.</p>
            <p>- Mégis derék fiú vagy, Geréb.</p>
            <p>- Megengedi?</p>
            <p>- Meg.</p>
            <p>Geréb szalutált, de ott maradt a tábornok előtt.</p>
            <p>- No, mit akarsz még? - kérdezte ez tőle.</p>
            <p>- Csak azt akarom mondani - válaszolta kissé zavartan a vártüzér -, hogy örültem,
               amiért azt mondtad: “Derék fiú vagy, Geréb”, de nagyon fájt, hogy így mondtad: “Mégis
               derék fiú vagy, Geréb.”</p>
            <p>Boka mosolygott.</p>
            <p>- Erről nem tehetek. Ennek te vagy az oka. De most ne érzékenykedjél. Hátra arc,
               indulj! Eredj a helyedre.</p>
            <p>És Geréb elmasírozott. Örömmel bújt be a sáncba, és rögtön hozzákezdett a nedves
               homokból való bombagyártáshoz. A sáncból pedig egy maszatos alak mászott ki. Barabás
               volt. Oda­kiáltott Bokának:</p>
            <p>- Megengedted?</p>
            <p>- Meg! - kiáltott vissza a tábornok.</p>
            <p>Szóval még nem nagyon hittek ennek a Gerébnek. Így jár az, aki hűtlen volt.
               Ellenőrzik még akkor is, amikor igazat mond. De a tábornok szava ezt a kétséget is
               eloszlatta. Barabás fel­mászott a sarokerődre, s lehetett látni alulról, amint az
               erőd parancsnokánál szalutálva jelent­kezett. De a következő pillanatban már mind a
               kettő lekapta buksi fejét a bástya mögé. Dolgoztak ők is. Gúlákba rakták a
               bombákat.</p>
            <p>Így telt néhány perc. A fiúk szemében néhány óra volt ez a néhány perc, és a
               türelmetlenség annyira fokozódott, hogy ilyen kiáltások hallatszottak:</p>
            <p>- Talán meggondolták?</p>
            <p>- Megijedtek!</p>
            <p>- Cselt főztek ki!</p>
            <p>- Nem jönnek!</p>
            <p>Két óra után néhány perccel a hadsegéd benyargalta az összes hadállásokat azzal a
               paranccsal, hogy minden piszmogásnak vége legyen, mindenki vágja magát vigyázzba,
               mert a tábornok megtartja az utolsó szemlét. És mikor a hadsegéd az utolsó
               hadállásnál jelentette ezt, az elsőnél már megjelent Boka, némán, szigorúan. Előbb a
               Mária utcai sereget nézte meg. Ott minden rendben volt. A két zászlóalj mereven állt
               a nagykaputól jobbra-balra. A parancsnokok előlép­tek.</p>
            <p>- Rendben van - mondta Boka.</p>
            <p>- Tudjátok a kötelességteket?</p>
            <p>- Tudjuk. Futást színlelünk.</p>
            <p>- Aztán... hátba!</p>
            <p>- Igenis, tábornok úr!</p>
            <p>Majd a kunyhót vizsgálta meg. Az ajtót kinyitotta, és a nagy, rozsdás kulcsot
               kívülről dugta be a zárba. Meg is forgatta benne, hogy jár-e. Aztán az első három
               erődöt nézte meg. Két-két legény állt minden erődben. A homokbombák készen, gulába
               rakva. A hármas számú erődben háromszor annyi bomba volt, mint a többiben. Ez volt a
               főerősség. Itt három tüzér vágta magát haptákba, mikor a tábornok megjelent. A 4.,
               5., 6. erődökben tartalék bombák voltak.</p>
            <p>- Ezekhez ne nyúljatok - szólt Boka -, mert a tartalék homok arra való, hogy legyen
               mivel tüzelni, ha a többi erődökből átparancsolom ide a tüzéreket.</p>
            <p>- Igenis, tábornok úr!</p>
            <p>Az ötös erődben oly nagy volt a “drukk”, hogy mikor a tábornok odaérkezett, a
               túlbuzgó tüzér rákiáltott:</p>
            <p>- Állj, ki vagy?!</p>
            <p>A másik oldalba lökte. Boka pedig rákiáltott:</p>
            <p>- A tábornokodat se ismered meg? Te szamár! - Aztán hozzátette: - Az ilyet legjobb
               volna mindjárt főbe lövetni!</p>
            <p>Az izgatott tüzér halálra ijedt. Eszébe se jutott hamarjában, hogy nem nagyon
               valószínű, hogy őt itt főbe lőjék. Sőt Boka sem törődött azzal, hogy ezúttal - ami
               csak nagy ritkán esett meg vele - bolondot mondott.</p>
            <p>Továbbment, és a sánchoz ért. A mély árokban két zászlóalj guggolt. Köztük kuporgott
               Geréb, boldog mosollyal az arcán. Boka felállt a sánc dombjára.</p>
            <p>- Fiúk - kiáltott lelkesen -, tőletek függ a csata sorsa! Ha ti fel tudjátok
               tartóztatni az ellenséget, amíg a Mária utcai sereg végez, megnyertük a csatát! Ezt
               jól jegyezzétek meg!</p>
            <p>Harsány ordítás felelt erre az árokból. A guggoló alakok tűzbe jöttek. Mulatságos kis
               figurák voltak, amint a sáncárokban ordítoztak, és lengették a sapkájukat, anélkül
               hogy felállottak volna.</p>
            <p>- Csönd! - kiáltott a tábornok.</p>
            <p>És kiment a grund közepére. Ott már várta Kolnay a trombitával.</p>
            <p>- Hadsegéd!</p>
            <p>- Parancs!</p>
            <p>- Nekünk valami olyan helyre kell mennünk, ahonnan az egész harcteret láthatjuk. A
               had­vezérek a csatát rendszerint dombtetőről szokták nézni. Hát mi fel fogunk mászni
               a kunyhó tetejére.</p>
            <p>A következő percben már a kunyhó tetején állottak. A nap megcsillant Kolnay
               trombitáján, és ez roppant harcias külsőt adott a hadsegédnek. A tüzérek az erődökből
               mutogatták egy­másnak.</p>
            <p>- Nézd...</p>
            <p>S ekkor előkerült Boka zsebéből a színházi gukker, mely már szerepelt egyszer, a
               Füvész­kertben. A vállára akasztotta a szíját, s e percben alighogy némi csekély
               külsőségekben különbözött a nagy Napóleontól. Hadvezér volt, annyi szent. És
               vártak.</p>
            <p>Történetíróhoz pontos időszámítás illik, tehát pontosan jegyezzük fel, hogy hat
               perccel ezután a Pál utca felől trombitaszó hangzott. Idegen trombita volt. És erre a
               hangra fészkelődni kezdtek a zászlóaljak.</p>
            <p>- Jönnek! - adták szájról szájra.</p>
            <p>Boka egy kicsit elsápadt.</p>
            <p>- Most! - mondta Kolnaynak. - Most dől el a birodalmunk sorsa!</p>
            <p>Néhány pillanattal ezután mind a két őrszem leugrott a palánk tetejéről, és futva
               igyekezett a kunyhó felé, melynek tetején a tábornok állt. A kunyhó előtt megálltak
               és szalutáltak.</p>
            <p>- Jön az ellenség!</p>
            <p>- Helyre! - kiáltott Boka, és a két őrszem rohant a helyére. Az egyik a sáncba, a
               másik a Mária utcai sereghez. Boka a szeméhez emelte a távcsövet, és halkan mondta
               Kolnaynak:</p>
            <p>- Vedd a szádhoz a trombitát.</p>
            <p>Ez is megtörtént. Aztán hirtelen levette szeme elől Boka a gukkert, pirosság ömlött
               el az arcán, és lelkes hangon mondta:</p>
            <p>- Fújd!</p>
            <p>És felharsant a trombitajel. A birodalom mindkét kapuja előtt megálltak a
               vörösingesek. Ezüstvégű lándzsáikon szikrázott a napfény, vörös ingükben, vörös
               sapkájukban olyanok voltak, mint a vörös ördögök. Az ő trombitáik is rohamot fújtak,
               és most tele volt a levegő izgató trombitaharsogással. Kolnay egyre fújta, egy
               pillanatra sem hagyta abba.</p>
            <p>- Tata... tra... trara... - hangzott egyre a kunyhó tetejéről.</p>
            <p>Boka most Áts Ferit kereste a távcsővel. Felkiáltott:</p>
            <p>- Ott van... Áts Feri a Pál utca felől jött... Szebenics is vele van... ott viszi a
               mi zászlónkat... Kemény dolga lesz a Pál utcai seregnek!</p>
            <p>A Mária utca felől jövőket az idősebbik Pásztor vezette. Vörös zászlót lengettek. És
               harsogott a három trombita szünet nélkül. A vörösingesek pedig csak álltak a
               kapukban, zárt csata­sorban.</p>
            <p>- Valamit terveznek - mondta Boka.</p>
            <p>- Mindegy! - kiáltotta a hadsegéd, egy pillanatra abbahagyva a trombitálást. De a
               következő pillanatban már tovább fújta teli tüdőből: - Tata... tra... trara...</p>
            <p>Aztán hirtelen elhallgattak a vörösingesek trombitái. A Mária utca felől jövők
               hatalmas csata­ordításban törtek ki:</p>
            <p>- Huja, hopp! Huja, hopp!</p>
            <p>És berohantak a kapun. A mieink egy pillanatra elibük álltak, mintha fel akarnák
               venni a harcot, de a következő pillanatban már vad futással rohantak, ahogy a
               haditerv parancsolta.</p>
            <p>- Bravó! - kiáltott Boka. Aztán hirtelen a Pál utca felé nézett. Az Áts Feri serege -
               nem jött be a kapun. Állott a sereg, mint a cövek, a nyitott kapu előtt, az
               utcán.</p>
            <p>Boka megijedt.</p>
            <p>- Mi ez?</p>
            <p>- Valami csel - mondta reszketve Kolnay. Majd megint balra néztek. A mieink futottak,
               s a vörösingesek ordítva vetették magukat utánuk.</p>
            <p>Most Boka, aki eddig komolyan, majdnem megszeppenve nézte az Áts Feri hadosztályának
               tétlenségét, egyszerre olyat csinált, amire az ő életében eddig még nem volt példa.
               Feldobta magasra a sapkáját, ordított egy nagyot, táncolni kezdett a kunyhó tetején,
               mintha megbolon­dult volna, úgyhogy a korhadt alkotmány majdnem beszakadt alatta.</p>
            <p>- Meg vagyunk mentve! - kiáltotta.</p>
            <p>Rárohant Kolnayra, megölelte és megcsókolta. Aztán táncolni kezdett vele. A hadsegéd
               ebből egy szót sem értett. Meglepetve kérdezte:</p>
            <p>- Mi ez? Mi ez?</p>
            <p>Boka arrafelé mutatott, ahol Áts Feri állott a seregével mozdulatlanul.</p>
            <p>- Látod azt?</p>
            <p>- Látom.</p>
            <p>- No, hát nem érted?</p>
            <p>- Nem én!</p>
            <p>- Ó, te buta... mi meg vagyunk mentve! Győztünk! És te nem érted?!</p>
            <p>- Nem én!</p>
            <p>- Látod, hogy mozdulatlanul állnak?</p>
            <p>- Hogyne látnám!</p>
            <p>- Nem jönnek be... várnak.</p>
            <p>- Látom.</p>
            <p>- Hát miért várnak? Mire várnak? Arra várnak, hogy a Pásztor hadosztálya végezzen a
               Mária utcában. És ők csak akkor fognak támadni. Én ezt rögtön megláttam, mikor
               látható volt, hogy nem egyszerre támadnak! Az a szerencsénk, hogy ők ugyanolyan
               haditervet csinálnak, mint mi. Azt akarták, hogy Pásztor kergesse ki seregünk felét a
               Mária utcába, és akkor a másik felét egyszerre támadják meg: Pásztor hátulról, Áts
               Feri elölről. De ebből nem esznek! Gyere!</p>
            <p>És már mászni is kezdett lefelé.</p>
            <p>- Hova?</p>
            <p>- Csak gyere velem! Itt nincs mit néznünk, mert ezek ugyan meg nem moccannak. Gyerünk
               segíteni a Mária utcai seregünknek!</p>
            <p>A Mária utcai sereg gyönyörűen csinálta a dolgát. Összevissza futkosott a gépház
               előtt, az eperfák körül. Ravaszul csinálták, mert még ilyeneket is kiabáltak:</p>
            <p>- Jaj! Jaj!</p>
            <p>- Végünk van!</p>
            <p>- El vagyunk veszve!</p>
            <p>A vörösingesek ordítva üldözték őket. Boka most már csak azt figyelte, hogy bele
               fognak-e menni a csapdába. A mieink ugyanis hirtelen eltűntek a gépház mellett. A
               sereg fele a kocsi­színbe, a másik fele a kunyhóba menekült.</p>
            <p>Pásztor kiadta a jelszót:</p>
            <p>- Utánuk! Fogjátok el őket!</p>
            <p>És a vörösök utánuk rohantak, a gépház mögé.</p>
            <p>- Fújd! - kiáltott Boka.</p>
            <p>És a kis trombita megharsant, jelezve, hogy az erődök kezdjék a bombázást. És vékony
               gyerek­hangok diadalordítása jött az első három erőd felől. Tompa pufogás
               hallatszott. A homok­bombák repülni kezdtek.</p>
            <p>Boka piros volt, és egész testében reszketett.</p>
            <p>- Hadsegéd! - kiáltott.</p>
            <p>- Jelen!</p>
            <p>- Rohanj a sáncba, és mondd meg, hogy várjanak! Ők csak várjanak. Majd ha rohamot
               fúvatok, akkor kezdjék. És a Pál utcai erődök is várjanak!</p>
            <p>A hadsegéd már rohant is. A kunyhónál azonban hasra feküdt, és a sánc földhányása
               mögött hason csúszva ment előre a sáncig, hogy a kapuban még mindig mozdulatlanul
               álló ellenség meg ne lássa. Suttogva adta le a parancsot a legszélsőnek, s aztán úgy,
               ahogy jött, hason csúszva ment vissza a tábornokhoz.</p>
            <p>- Rendben van - jelentette.</p>
            <p>A gépház mögött tele volt ordítással a levegő. A vörösingesek azt hitték, hogy
               győztek. A három erőd derekasan tüzelt, és ez megakadályozta őket abban, hogy
               felrohanjanak a faraká­sokra. A szélső erődben, a nevezetes harmadik erődben Barabás
               ingujjra vetkőzve úgy harcolt, mint egy oroszlán. Egyebet se csinált, csak az öregebb
               Pásztort vette célba. Egymás után puffantak a puha homokbombák a Pásztor fekete
               fején.</p>
            <p>És minden bombával kiáltott egyet Barabás:</p>
            <p>- Nesze, öcsém!</p>
            <p>A puha homok szemét-száját teleszórta Pásztornak, aki dühösen prüszkölt.</p>
            <p>- Megállj, jövök! - ordította haragosan.</p>
            <p>- Csak gyere! - kiáltott Barabás, célzott és dobott. Most megint tele lett a szája
               homokkal a vörösingesnek. Óriási éljenzés tört ki az erődökön.</p>
            <p>- Egyél homokot! - kiáltott nekihevülten Barabás, és két kézzel szórta a bombát,
               valamennyit Pásztor felé. És a másik kettő se volt rest. A sarokerőd úgy dolgozott,
               hogy öröm volt nézni. A gyalogos sereg pedig némán kucorgott a kocsiszínben meg a
               kunyhóban, várva a parancsot, hogy előrohanjon. A vörösingesek most már az erődök
               tövében voltak, és a legkeményebb harcot vívták. Pásztor újra parancsot adott:</p>
            <p>- Fel a farakásokra!</p>
            <p>- Puff! - kiáltott Barabás, és orron dobta a vezért.</p>
            <p>- Puff! - vették át a jelszót a többi erődök is, és a felkapaszkodni készülők fejére
               valóságos homokzáport zúdítottak.</p>
            <p>Boka megfogta Kolnay karját.</p>
            <p>- Fogytán van a homok - mondta -, innen látom. Már Barabás is csak egy kézzel dobál,
               pedig a sarokerődben háromszor annyi volt...</p>
            <p>Valóban, most mintha gyöngült volna a tüzelés.</p>
            <p>- Mi lesz? - kérdezte Kolnay.</p>
            <p>Boka most már nyugodt volt.</p>
            <p>- Győzni fogunk!</p>
            <p>E pillanatban a második számú erőd megszüntette a tüzelést. Nyilván elfogyott a
               homok.</p>
            <p>- Itt a pillanat! - kiáltotta Boka. - Rohanj a kocsiszínbe! Támadjanak!</p>
            <p>Ő maga a kunyhóhoz ugrott. Felrántotta az ajtót, és bekiáltott:</p>
            <p>- Roham!</p>
            <p>És ugyanegy pillanatban rohant elő a két zászlóalj, az egyik a kocsiszínből, a másik
               a kunyhóból. Épp jókor érkeztek. Pásztor már fél lábbal fenn volt a második erődön.
               Bele­kapaszkodtak és lehúzták. A vörösingesek most megzavarodtak. Ők azt hitték, hogy
               a futó sereg a farakások közé menekült, s hogy az erődök arra valók, hogy ne eresszék
               be az ellenséget a farakások közé. És íme, egyszerre hátba támadták őket azok, akik
               az imént még előlük futottak...</p>
            <p>Komoly haditudósítók, akik igazi háborúkban vettek részt, azt mondják, hogy a háború
               legnagyobb veszedelme a zavar. A hadvezérek az ágyúk százaitól sem félnek úgy, mint
               egy parányi kis zavartól, mely pillanatok alatt általános kavarodássá szokott
               növekedni. És ha az igazi, ágyús, puskás hadsereget meggyöngíti a zavar, ugyan hogy
               vágta volna ki magát ebből a bajból néhány vörös tornaingbe öltözött kis gyalogos
               katona?</p>
            <p>Nem értették a dolgot. Az első pillanatban még azt sem tudták, hogy ezek ugyanazok,
               akik az imént eltűntek előlük. Azt hitték, ez új hadsereg. Csak mikor ráismertek
               egyesekre, látták, hogy megint azokkal kerültek össze.</p>
            <p>- Honnan a föld alól kerültek ezek elő?! - kiáltott Pásztor, miközben két erős kar
               belekapaszkodott a lábába, és lehúzta az erődről.</p>
            <p>Most Boka is harcolt. Kinézett magának egy vörösingest, és birkózni kezdett vele.
               Birkózás közben lassan és ügyesen a kunyhó felé szorította. A vörösinges e
               pillanatban látta, hogy nem boldogul Bokával. Kapta magát tehát, és gáncsot vetett
               neki. Az erődökről, ahonnan figye­lemmel kísérték ezt a párharcot, felhangzott a
               tiltakozás:</p>
            <p>- Gyalázat!</p>
            <p>- Gáncsot vetett!</p>
            <p>Boka a gáncs következtében elesett. De ugyanabban a pillanatban már talpon is volt.
               Rákiáltott a vörösre:</p>
            <p>- Gáncsot vetettél! Ez törvényt bont!</p>
            <p>Intett Kolnaynak, s egy szempillantás alatt a kunyhóba vitték a kapálózó vörösingest.
               Boka rázárta az ajtót. Lihegve mondta:</p>
            <p>- Ostoba volt. Ha rendesen birkózott volna, nem bírtam volna vele. Így azonban jogunk
               volt kettőnknek ellene menni...</p>
            <p>És újból a csatasorba rohant, ahol már párokra oszolva birkóztak a legények. Ami
               kevés homok még az első két erődben volt, azt arra használták a tüzérek, hogy a
               birkózó ellenségre szórják. A Pál utcai telekre néző erődök hallgattak. Vártak.</p>
            <p>Kolnay épp birkózáshoz akart kezdeni, mikor Boka rárivallt:</p>
            <p>- Ne birkózzál! Eridj, vidd a parancsot, hogy az első és a második erőd legénysége
               menjen át a négyes és ötös erődbe!</p>
            <p>Kolnay keresztülvágta magát a birkózók során, és vitte az üzenetet. Az első két
               erődről csakhamar eltűnt a zászló, mert ezt is magukkal vitték a fiúk az új
               harcvonalba.</p>
            <p>És egyik diadalkiáltás a másik után hangzott fel. De a legnagyobb akkor hangzott,
               amikor Pásztort, magát a rettenetes, legyőzhetetlen Pásztort Csónakos ölre kapta, és
               úgy vitte a kunyhó felé. Egy pillanat, és Pásztor már tehetetlen dühvel dörömbölt a
               kunyhón, csakhogy - belülről...</p>
            <p>Óriási lárma tört ki erre. A vörösingesek csapata érezte, hogy veszve van. A fejüket
               végleg elvesztették, amikor a vezérük eltűnt közülük. Most már csak abban bizakodtak,
               hogy az Áts Feri hadosztálya fogja helyreütni a csorbát. És egyik vörösingest a másik
               után hurcolták be a kunyhóba, egyre fölharsanó, meg-megújuló diadalordítás közepette,
               ami elhangzott a Pál utcai küszöbön mozdulatlanul álló sereghez is.</p>
            <p>Áts Feri, aki fel-alá sétált az arcvonal előtt, büszke mosollyal mondta:</p>
            <p>- Halljátok? Mindjárt megkapjuk a jelt.</p>
            <p>Az volt ugyanis a vörösingesek közt a megállapodás, hogy mikor a Pásztor-hadosztály
               végez a Mária utcában, megfúvatják a trombitát, s akkor egyszerre támad Pásztor és
               Áts Feri. De már akkor a kis Wendauer, aki a Pásztorék trombitása volt, benn
               dörömbölt a többivel együtt a kunyhóban, és a trombitája homokkal teletömve nyugodott
               szép csöndesen a harmadik erőd­ben, a hadizsákmányok között...</p>
            <p>Míg ezek itt történtek a gépház és kunyhó körül, Áts Feri nyugodtan biztatta az
               embereit:</p>
            <p>- Csak legyetek türelemmel. Amint meghalljuk a trombitajelt, előre!</p>
            <p>De a várva várt trombitajel csak nem jött. Az ordítozás, kiabálás egyre gyöngébb
               lett, sőt határo­zottan úgy hallatszott, mintha valami zárt helyről jönne... És mikor
               a két piros-zöld sapkás zászlóalj az utolsó vörösingest is betuszkolta a kunyhóba, s
               mikor erre kitört a leghatal­masabb diadalordítás, amit a grund még valaha életében
               hallott, az Áts Feri hadosztályában ideges mozgolódás volt észrevehető. A fiatalabbik
               Pásztor kilépett a sorból.</p>
            <p>- Azt hiszem - mondta -, valami baj történt.</p>
            <p>- Ugyan miért?</p>
            <p>- Mert ez nem az ő hangjuk, ez csupa idegen hang.</p>
            <p>Áts Feri fülelt. Valóban, ő is úgy hallotta, hogy ez idegen torkok muzsikája. De
               azért nyugodt­ságot színlelt.</p>
            <p>- Nem történt azokkal baj - mondta -, ők csöndben harcolnak. A Pál utcaiak kiabálnak,
               mert bajban vannak.</p>
            <p>E pillanatban, mintha csak azért történt volna, hogy Áts Ferit megcáfolja, tisztán
               hallható “éljen” harsant fel a Mária utca felől.</p>
            <p>- Ejha! - mondta Áts Feri. - Ez éljenzés volt!</p>
            <p>A kisebbik Pásztor izgatottan szólt:</p>
            <p>- Aki bajban van, nem szokott éljenezni! Talán mégse kellett volna oly biztosra
               venni, hogy a bátyám serege győzni fog...</p>
            <p>És Áts Feri, aki okos fiú volt, most már érezte, hogy nem sikerült a számítása. Sőt
               már azt is érezte, hogy ezzel az egész serege elvesztette a csatát, mert most őneki
               magának kell a Pál utcaiak egész seregével fölvenni a harcot. Az utolsó reménye, a
               várva várt trombitajel pedig nem harsant fel...</p>
            <p>Hanem felharsant ehelyett egy másik trombitajel. Egy ismeretlen trombita hangja, mely
               a Boka seregének szólt. Ez azt jelentette, hogy a Pásztor serege utolsó szál emberéig
               el van fogva, be van zárva, és hogy most kezdődik meg a támadás a telek felől. S
               valóban, a trombitajelre kettéoszlott a Mária utcai hadsereg, s egyik része a kunyhó
               mellett, másik része pedig a hatos erőd mellett bukkant fel, kissé megtépett ruhában,
               de csillogó szemmel, diadalmas jókedvben, egy győzelmes csata tüzében megedzve.</p>
            <p>Most már teljes bizonyossággal tudta Áts Feri, hogy Pásztor serege meg van verve.
               Egy-két pillanatig farkasszemet nézett az újonnan érkezett két zászlóaljjal, s
               hirtelen a fiatalabbik Pásztorhoz fordult. Izgatottan mondta:</p>
            <p>- De hát ha megverték őket, hol vannak? Ha kiszorították őket az utcára, miért nem
               sietnek hozzánk?</p>
            <p>Kinéztek a Pál utcára, sőt Szebenics elrohant a Mária utcáig. Sehol senki. Egy téglás
               szekér cammogott végig a Mária utcán, s néhány járókelő ment csöndesen a dolga
               után.</p>
            <p>- Sehol senki! - jelentette kétségbeesve Szebenics.</p>
            <p>- De hát mi lett velük?</p>
            <p>És csak most jutott eszébe a kunyhó.</p>
            <p>- Ezeket bezárták! - kiáltott magánkívül a haragtól. - Ezeket megverték, és bezárták
               a kunyhójukba!</p>
            <p>Most pedig - az iménti cáfolat helyett - megerősítést kapott a kijelentése. Tompa
               dübörgés hallatszott a kunyhó felől. A bezártak öklükkel verték a deszkát. De hiába.
               A kis kunyhó ezúttal a Pál utcai fiúk pártján volt. Nem engedte kidönteni sem az
               ajtaját, sem az oldalát. Keményen állta az ökölcsapásokat. És a foglyok pokoli
               hangversenyt rendeztek benne. Lármájukkal magukra akarták vonni Áts Feri seregének
               figyelmét. Wendauer, szegény, akitől elvették a trombitát, tölcsért csinált a két
               tenyeréből, és abba trombitált torkaszakadtából.</p>
            <p>Áts Feri a seregéhez fordult.</p>
            <p>- Fiúk - kiáltotta -, Pásztor elvesztette a csatát! Rajtunk áll, hogy megmentsük a
               vörösingesek becsületét! Előre!</p>
            <p>És úgy, ahogy állottak, egyetlen széles sorban bevonultak a telekre, és futólépésben
               támadtak. De Boka most már megint a kunyhó tetején állott Kolnayval, s a lába alatt
               dörömbölő, lármázó, visító pokolmuzsikát túlharsogva kiáltotta:</p>
            <p>- Fújd meg a trombitát! Roham! Erődök, tűz!</p>
            <p>És a sáncárkok felé rohanó vörösingesek egyszerre meghőköltek. Sorjában négy erőd
               kezdte őket bombázni. Egy pillanatra elborította őket a homokfelhő, nem láttak.</p>
            <p>- Tartalék, előre! - kiáltotta Boka.</p>
            <p>A tartalék előrohant, bele a porfergetegbe, neki a támadó sornak. A sáncárokban még
               mindig tétlenül guggolt a gyalogság, és várta, mikor kerül rá a sor. És az erődökből
               bomba bomba után vágódott a csatasorba, s nem egy közülük Pál utcai fiú hátán puffant
               szét.</p>
            <p>- Sebaj! - kiáltották. - Előre!</p>
            <p>Nagy porfelhő kerekedett. Mikor egy-egy erődből elfogyott a bomba, marékkal dobták a
               száraz homokot. A telek közepén pedig, a sáncároktól alig húszlépésnyire toporzékolt,
               kavargott az egymásba keveredett két sereg, s a porfergetegből csak itt-ott villant
               ki egy vörös ing vagy egy piros-zöld sapka.</p>
            <p>De ez a sereg már fáradt volt, míg Áts Feriék pihent erővel vették fel a küzdelmet.
               És egy-egy pillanatra úgy látszott, mintha a küzdők közelebb jönnének a sáncárokhoz,
               ami azt jelentette, hogy nem bírják feltartóztatni az ő emberei a vörösöket. És minél
               közelebb értek az erődök­höz, annál biztosabban találtak a bombák. Barabás megint a
               vezérre vetette magát. Most Áts Ferit bombázta.</p>
            <p>- Nem baj! - kiáltotta. - Edd meg! Hiszen csak homok!</p>
            <p>Úgy állt fenn a vár fokán, mint valami gyors kezű kis ördög, vigyorogva, nagyokat
               kurjantva, miközben villámgyorsan hajolt le újabb bombákért. Áts Feri tartalékja
               hiába hozott magával kis zsákokban homokot. Ennek most nem vehették hasznát, mert
               minden emberre szükségük volt a csatasorban. Hát eldobták a zsákokat.</p>
            <p>És közben lelkesítően, izgatóan, egyre hangzott mind a két trombita: a Kolnayé a
               kunyhó tetejéről, meg a fiatal Pásztoré a kavargó tömegből. Most már csak
               tízlépésnyire voltak a sáncároktól.</p>
            <p>- No, Kolnay - kiáltotta Boka -, most mutasd meg, mit tudsz! Eredj le a sáncba, ne
               törődj a bombákkal, és ott lenn fújd meg a riadót. Kezdjen tüzelni a sáncárok, és
               amikor a homokja elfogyott, rohanjon ki!</p>
            <p>- Hahó, hó! - kiáltott Kolnay, és leugrott a kunyhó tetejéről. Most már nem csúszott
               hason, hanem fölemelt fővel szaladt a sáncárok felé. Boka kiabált utána, de hangját
               elnyomta a lába alatt forrongó pokol dörömbölése meg az Áts Feriék folytonos
               trombitálása, kiáltozása. Csak nézett utána, nézte, hogy el tudja-e vinni a hírt a
               sáncba, még mielőtt a vörösingesek meglátják az árokban rejtőzőket.</p>
            <p>Egy erőteljes alak vált ki a küzdők közül, és Kolnay felé ugrott. Megkapta a kezét,
               és birkózni kezdett vele. Vége volt. Kolnay nem teljesíthette a parancsot.</p>
            <p>- Magam megyek! - kiáltott kétségbeesve Boka, ő is leugrott a kunyhó tetejéről, és a
               sáncárok felé szaladt.</p>
            <p>- Megállj! - ordította feléje Áts Feri.</p>
            <p>Fel kellett volna vennie az ellenséges vezérrel a harcot, de ezzel tán kockára tett
               volna mindent. Tehát rohant tovább az árok felé.</p>
            <p>Áts Feri utána.</p>
            <p>- Gyáva vagy! - kiáltott rá. - Elszaladsz előlem! De ne félj, utolérlek!</p>
            <p>És utol is érte, épp abban a pillanatban, mikor Boka a sáncba ugrott. Csak annyi
               ideje volt, hogy elkiálthassa magát:</p>
            <p>- Tűz!</p>
            <p>És a szembejövő Áts Feri a következő pillanatban egyszerre vagy tíz friss bombát
               kapott a vörös ingére, a vörös sapkájára és a vörös arcára.</p>
            <p>- Ördögök vagytok! - kiáltott. - Most meg a föld alól lövöldöztök?!</p>
            <p>De ekkor már kifejlődött az egész vonalon a tüzérségi támadás. Az erődök felülről
               bombáztak, a sánc alulról. Viharzott a homok, és a lármába most friss hangok
               vegyültek. Megszólalt a sánc is, mely eddig hallgatni volt kénytelen. Boka
               elérkezettnek látta a pillanatot a végső támadásra. Ő maga állt a sor szélére,
               melytől alig kétlépésnyire birkózott Kolnay egy vörösingessel. Kiállott a sánc
               szélére, előkapta és magasra emelte a piros-zöld zászlót, és kiadta az utolsó
               parancsot:</p>
            <p>- Teljes roham! Előre!</p>
            <p>És valóban a föld alól bújt ki egy új sereg. Rohamlépésben támadtak, s gondosan
               vigyáztak arra, hogy páros birkózásba ne bocsátkozzanak. Zárt sorban mentek a vörösök
               felé, s szorították őket, el a sánctól.</p>
            <p>Barabás lekiáltott az erődről:</p>
            <p>- Nincs homok!</p>
            <p>- Gyertek le! Roham! - felelt futtában, s erre kezek, lábak jelentek meg az erődök
               falain, és lemászott a tüzérség. Ez volt a második zárt csatasor, mely lépésben ment
               az első mögött.</p>
            <p>De most már elkeseredett volt a harc. A vörösingesek, vesztüket érezve, nem nagyon
               tartották be a szabályokat. Nekik a szabályok csak addig kellettek, amíg azt hitték,
               hogy szabályszerű harccal is győzni fognak. Most azonban sutba dobtak minden
               formaságot.</p>
            <p>Ez veszedelmes volt. Még így is jobban bírták, dacára annak, hogy félannyian voltak,
               mint a Pál utcaiak.</p>
            <p>- A kunyhóhoz! - üvöltött Áts Feri. - Szabadítsuk ki őket!</p>
            <p>És az egész gomolyag, mintha megfordult volna, a kunyhó felé kezdett nyomulni. Erre a
               Pál utcaiak nem voltak elkészülve. Kisiklott előlük a vörösinges had. Mint amikor
               kalapál valaki, s egyszerre csak azt érzi, hogy elgörbült az ütés alatt a szög, úgy
               görbült el balra a támadó sor. Elöl Áts Feri, vadul rohanva, a diadal reményével a
               hangjában:</p>
            <p>- Utánam!</p>
            <p>S e pillanatban, mintha a lába elé gurítottak volna valamit, hirtelen megállott. Egy
               kis gyerek­alak ugrott elibe a kunyhó mellől. Megtorpant a vörösinges vezér, és
               mögötte megállt, egymásnak lökődött a harcoló sereg.</p>
            <p>Egy kisfiú állott Áts Feri előtt, egy kisfiú, aki egy fejjel volt kisebb, mint ő. Egy
               vézna, szőke gyerek emelte két kezét a magasba, tiltólag. És gyerekhang
               kiáltotta:</p>
            <p>- Megállj!</p>
            <p>A Pál utcai sereg, mely már megszeppent a hirtelen fordulat miatt, egyszerre harsogó
               hangon kiáltott fel:</p>
            <p>- Nemecsek!</p>
            <p>És a kis szőke, vékony csontú, beteg gyerek abban a pillanatban ölre kapta a nagy Áts
               Ferit, és rettenetes erőfeszítéssel, amelyhez csak a láza, a forró, lüktető láza, az
               önkívülete adta szegény kis testének az erőt, a meglepett vezért annak rendje és
               módja szerint a földhöz teremtette.</p>
            <p>Aztán lerogyott ő is, ájultan.</p>
            <p>Ebben a pillanatban minden rend felbomlott a vörösingesek közt. Mintha a fejüket
               vágták volna le: mikor a vezérük elesett, nekik maguknak is meg volt pecsételve a
               sorsuk. A pillanatnyi zavart felhasználták a Pál utcaiak. Összefogóztak, nagy lánccá
               alakultak, és kifelé szorították a meglepett sereget.</p>
            <p>Áts Feri feltápászkodott, és haragos piros arccal, villogó szemmel nézett szét.
               Leverte a port a ruhájáról, s látta, hogy egyes-egyedül maradt. A serege már valahol
               a kapu körül kavargott, összekeveredve a diadalmas Pál utcaiakkal, s ő itt állott
               egyedül, megverten.</p>
            <p>Mellette feküdt a földön Nemecsek.</p>
            <p>S mikor az utolsó vörösingest is kiszorították a kapun, s a kaput bezárták mögötte,
               mámoros diadal ült az arcokon. Harsogott az éljen, a győzelmi kiáltás. Boka pedig
               futva érkezett a gépház felől a tóttal. Vizet hozott.</p>
            <p>Most aztán mind a földön fekvő kis Nemecsek köré gyűltek, s halálos csönd váltotta
               fel az imént még nagyban zúgó éljenzést. Áts Feri külön állott, és komoran nézte a
               győzteseket. A kunyhóban még mindig dörömböltek a foglyok.</p>
            <p>De ugyan ki törődött most velük?</p>
            <p>Janó óvatosan fölemelte Nemecseket a földről, és a sánc földhányására fektette. Aztán
               vízzel kezdték mosogatni a szemét, a homlokát, az arcát. És néhány perc múlva
               felnyitotta a szemét Nemecsek. Bágyadt mosollyal nézett körül. Mindenki
               hallgatott.</p>
            <p>- Mi van? - kérdezte csöndesen.</p>
            <p>De mindenki annyira el volt fogódva, hogy erre a kérdésre senkinek se jutott eszébe
               felelni. Értetlenül néztek rá.</p>
            <p>- Mi van? - ismételte, és felült a földhányásra.</p>
            <p>Most Boka odament hozzá.</p>
            <p>- Jobban vagy?</p>
            <p>- Jobban.</p>
            <p>- Nem fáj semmid?</p>
            <p>- Nem.</p>
            <p>Mosolygott. Aztán ezt kérdezte:</p>
            <p>- Győztünk?</p>
            <p>De erre már nemcsak hogy nem hallgatott mindenki, hanem mindenki felelt. Egyszerre
               riadt a kiáltás minden ajkon:</p>
            <p>- Győztünk!</p>
            <p>Azzal nem törődött senki, hogy Áts Feri még mindig ott állt egy farakás tövében, és
               komolyan, bús haraggal nézte a Pál utcaiak családi jelenetét.</p>
            <p>Boka szólalt meg:</p>
            <p>- Győztünk, és most a végén már majdnem baj történt, és hogy nem történt baj, azt
               neked köszönhetjük. Ha te hirtelen meg nem jelensz köztünk, és nem leped meg Áts
               Ferit, akkor kiszabadítják a kunyhóból a foglyokat, és nem tudom, mi történik.</p>
            <p>A kis szőke mintha megharagudott volna ezért.</p>
            <p>- Nem igaz - mondta -, ezt ti most azért mondjátok nekem, hogy örüljek, azért
               mondjátok, mert beteg vagyok.</p>
            <p>És végigsimította kis homlokát. Most, hogy visszatért arcába a vér, ismét piros volt,
               látszott rajta, hogy égeti, emészti a láz.</p>
            <p>- Most - mondta Boka - azonnal haza fogunk téged vinni. Elég ostobaság volt, hogy
               idejöttél. Nem is tudom, hogyan eresztettek ide a szüleid.</p>
            <p>- Nem eresztettek. Magam jöttem.</p>
            <p>- Hogyhogy?</p>
            <p>- Az apám elment hazulról, ruhát vitt valahová próbálni. Az anyám pedig átment a
               szomszédba, melegre tenni a köménymagos levesemet, nem zárta be az ajtót, és azt
               mondta, hogy ha kell valami, csak kiáltsak. És én akkor egyedül maradtam. És felültem
               az ágyban, és hallgatóztam. És nem hallottam semmit, de azért mégis úgy éreztem,
               mintha hallanék valamit. Zúgott valami a fülembe, lovak jöttek, trombita is volt,
               kiabálás. Hallottam a Csele hangját, mintha azt kiáltotta volna: “Gyere, Nemecsek,
               mert bajban vagyunk!” - aztán hallottam, mikor te kiál­tottál: “Ne gyere, Nemecsek,
               te nekünk nem köllesz, mert te beteg vagy, ugye, tudtál jönni, mikor golyóztunk meg
               mulattunk, bezzeg most nem gyössz, mikor harcolunk, és elvesztjük a csatát!” Ezt
               mondtad, Boka. Én úgy hallottam, hogy ezt mondtad. No és akkor hamar kiug­rottam az
               ágyból. És elestem, mikor kiugrottam, mert már olyan régen fekszem, hogy egészen el
               voltam gyöngülve. De föltápászkodtam a földről, és kiszedtem a ruhámat a
               szekrényből... és a cipőmet is, és hamar felöltöztem. És már fel voltam öltözve,
               mikor az anyám bejött. Mikor hallottam a lépését, hogy jön, hamar beugrottam az ágyba
               ruhástul, és magamra húztam a paplant, egészen a szájamig, hogy ne lássa rajtam a
               ruhát. Akkor azt mondta az anyám: “Csak bejöttem megkérdezni, hogy nincs-e szükséged
               valamire.” És én azt mondtam: “Nincs”, és ő megint kiment, és akkor én elszöktem
               hazulról. De én nem vagyok egy hős, mert én nem tudtam, hogy az olyan fontos, mert én
               csak bejöttem ide harcolni a többiekkel, hanem mikor megláttam az Áts Ferit, akkor
               arra gondoltam, hogy én azért nem harcolhattam veletek, mert ez engem a hideg vízben
               megfürösztött, és akkor nagyon el voltam keseredve, és gondoltam: “Na, Ernő, most
               vagy soha” - és behunytam a szememet, és... és... nekiugrottam...</p>
            <p>Oly hévvel beszélte ezt el a kis szőke, hogy egészen belefáradt. Köhögni kezdett.</p>
            <p>- Ne beszélj tovább - mondta Boka -, majd elmondod máskor. Most haza fogunk téged
               vinni.</p>
            <p>Most Janó segítségével egyenkint kibocsátották a kunyhóból a foglyokat. Amelyiknél
               még volt fegyver, attól elvették. És rendre, szomorúan ballagott ki valamennyi a
               Mária utca felől. És a kis fekete vaskémény most mintha gúnyosan pöfögött, köpködött
               volna. És utánuk sivított a gőzfűrész, mintha ő is barátja lett volna a Pál utcai
               győztes seregnek.</p>
            <p>Áts Feri maradt utoljára. Még mindig egy farakás tövében állott, és a földet nézte.
               Kolnay és Csele odalépett hozzá, és el akarta tőle venni a fegyverét.</p>
            <p>De Boka rájuk szólt:</p>
            <p>- Ne bántsátok a vezért!</p>
            <p>Azzal odaállt Áts Feri elé.</p>
            <p>- Tábornok úr - mondta neki -, maga hősiesen harcolt!</p>
            <p>A vörösinges szomorúan nézett rá, mintha azt mondta volna neki: “Mit érek én most már
               a te dicséreteddel?”</p>
            <p>Boka pedig hátrafordult és vezényelt:</p>
            <p>- Tisztelegj!</p>
            <p>S erre a Pál utcai seregben elnémult a csevegés. Valamennyien sapkájukhoz emelték a
               kezüket. Előttük állott mereven Boka, ő is a sapkájához emelt kézzel. És a szegény
               Nemecsekben is fölébredt most a közlegény. Nagy nehezen föltápászkodott a
               földhányásról, s támolyogva, úgy, ahogy tudott, ő is vigyázzba vágta magát, és
               szalutált. Tisztelgett szegény annak, aki oka volt az ő nagy betegségének.</p>
            <p>És Áts Feri, miután viszonozta a tisztelgést, elment. A fegyverét magával vitte. Ő
               volt az egyetlen, aki magával vihette. A többi fegyver: a híres ezüstvégű lándzsa, a
               sok ezüstös indián csatabárd ott hevert halomban a kunyhó bejárata előtt. A 3. számú
               erődre pedig ki volt tűzve a visszahódított zászló. Geréb vette vissza Szebenicstől a
               legerősebb harc hevében.</p>
            <p>- Geréb itt van? - kérdezte nagyra nyílt, csodálkozó szemmel Nemecsek.</p>
            <p>- Igen - állt elő Geréb.</p>
            <p>A kis szőke kérdőleg nézett Bokára. Boka pedig felelt:</p>
            <p>- Itt van, és jóvátette a hibáját. És ezennel visszaadom neki a főhadnagyi
               rangját.</p>
            <p>Geréb elpirult.</p>
            <p>- Köszönöm - mondta. Aztán csöndesen hozzátette: - De...</p>
            <p>- Mi az a “de”?</p>
            <p>Geréb zavartan szólt:</p>
            <p>- Tudom, hogy ehhez nincs jogom, mert ez a tábornoktól függ, de... én úgy gondolom...
               én úgy tudom, hogy Nemecsek még mindig közlegény.</p>
            <p>Nagy csönd lett. Gerébnek ebben igaza volt. A nagy izgalomban mindenki megfeledkezett
               arról, hogy az, akinek immár harmadszor köszönhettek mindent, még mindig
               közlegény.</p>
            <p>- Igazad van, Geréb - szólt Boka. - És mindjárt teszünk is róla. Ezennel
               kinevezem...</p>
            <p>De Nemecsek közbevágott:</p>
            <p>- Én nem akarom, hogy kinevezz... én nem azért tettem... én nem azért jöttem
               ide...</p>
            <p>Boka szigorúnak akart látszani. Rákiáltott:</p>
            <p>- Nem az a fő, hogy miért jöttél ide, hanem az a fő, hogy mikor már itt voltál, mit
               csináltál. Ezennel kinevezem Nemecsek Ernőt kapitánnyá!</p>
            <p>- Éljen!</p>
            <p>Ezt mindenki egyszerre kiáltotta. És mindenki szalutált az új kapitánynak, még a
               hadnagyok és főhadnagyok is, sőt legelöl állott maga a tábornok, és olyan katonásan
               kapta a kezét a sapkájához, mintha ő lett volna a közlegény, és a kis szőke a
               tábornok.</p>
            <p>Észre se vették, hogy egy szegényes ruhába öltözött kis asszony sietett végig a hátuk
               mögött a grundon, és most egyszeribe elibük került.</p>
            <p>- Jesszus! - kiáltotta. - Hát itt vagy? Mindjárt tudtam, hogy ide jöttél!</p>
            <p>Nemecsek édesanyja volt. Sírt szegény, mert már mindenütt kereste a kis beteg fiát, s
               ide csak azért jött, hogy kérdezősködjék a fiúknál utána. A fiúk körülvették és
               csitították. A szegény asszony pedig fölpakolta, a maga kendőjét a nyakába kerítette,
               és vitte hazafelé.</p>
            <p>- Kísérjük el! - kiáltotta Weisz, aki eddig egy szót se szólt.</p>
            <p>És ez az ötlet mindenkinek tetszett.</p>
            <p>- Kísérjük el! - kiáltotta mindenki, és már szedelőztek is fel. A zsákmányfegyvereket
               hamar bedobálták a kunyhóba, és az egész raj a szegény asszony után zúdult, aki
               magához szorította a fiát, hogy a saját teste melegéből is adjon neki valamit, és
               sietve vitte hazafelé.</p>
            <p>A Pál utcán kettős rendekbe sorakoztak, úgy mentek utána. Már rájuk borult az
               alkonyat. Gyújtogatták a lámpákat, és a boltokból erős világosság áradt ki a
               gyalogjáróra. Az emberek, akik az utcán sietve mentek a dolguk után, meg-megálltak
               egy pillanatra, mikor ez a különös menet mellettük elhaladt. Elöl egy sovány, szőke
               kis asszony, aki kisírt szemmel, sietve ment, magához szorítva egy kisgyereket,
               akinek csak az orra látszott ki egy nagy kendőből - mögöttük egy sereg katonásan
               lépő, párosával sorakozott fiú, valamennyi egyforma piros-zöld sapkával a fején.</p>
            <p>Voltak olyanok is, akik mosolyogtak. Egy-egy csirkefogó hangosan nevetett rajtuk. De
               ők erre most nem adtak semmit. Még maga Csónakos is, aki máskor az ilyen nevetést
               rögtön és a lehető legalaposabban szokta megtorolni, most nyugodtan ment a többi
               között, nem is törődve a vidám mesterlegényekkel. Ez olyan komoly és szent dolog volt
               az ő szemükben, hogy ezt nem zavarhatta meg a világ legvidámabb csirkefogója sem.</p>
            <p>Nemecsek anyjának pedig kisebb gondja is nagyobb volt annál, hogy a hadsereggel
               törődjék. A Rákos utcai kis ház kapujánál azonban kénytelen volt megállni, mielőtt
               belépett volna rajta, mert a kisfia megbicsakolta magát, és nem volt az a földi
               hatalom, amely be tudta volna húzni a kapu alá. Kibontakozott az anyja karjából, és
               odaállt a fiúk elé.</p>
            <p>- Szerbusztok! - mondta.</p>
            <p>Sorra kezet fogtak vele a fiúk. A keze forró volt. Aztán eltűnt anyjával a sötét
               kapualjban. Egy ajtó csapódott az udvarban, egy kis ablakban világosság gyúlt ki. És
               csönd lett.</p>
            <p>A fiúk azon vették észre magukat, hogy egyikük se mozdult a ház elől. Nem szóltak
               egy­máshoz, csak néztek, bámultak be az udvarra, arra a kis világos ablakra, amely
               mögött a kis hőst most visszafektették az ágyába. Végre aztán sóhajtott egy nagyon
               szomorút valamelyik. Csele azt mondta:</p>
            <p>- Mi lesz?</p>
            <p>És erre ketten-hárman elindultak a sötét kis utcán az Üllői út felé. Most már mind
               fáradtak voltak, kimerítette őket a harc. Hűvös széljárta az utcát, erős tavaszi
               szél, amely az olvadó havak hideg leheletét hozza a hegyekről.</p>
            <p>Majd másik csoport indult meg, le, a Ferencváros felé. Végre nem maradt a kapu előtt
               más, csak Boka meg Csónakos. Csónakos feszengett, várta, hogy Boka menjen. De mivel
               Boka meg se mozdult, szerényen megszólalt:</p>
            <p>- Jössz?</p>
            <p>Boka csöndesen mondta:</p>
            <p>- Nem.</p>
            <p>- Maradsz?</p>
            <p>- Igen.</p>
            <p>- Hát... akkor szerbusz!</p>
            <p>És elment szép lassan, csoszogva ő is. Boka utána nézett, és látta, hogy
               vissza-visszafordul. Majd a sarkon eltűnt. És a kis Rákos utca, mely szerényen
               húzódik meg a lármás, lóvasutas Üllői út mellett, most sötétben, csendben nyugodott.
               Csak a szél zúgott rajta végig, s erősen zörgette a gázlámpák üvegtábláit. Egy-egy
               hevesebb szélrohamra egymás után végigcsörgött valamennyi, mintha valami titkos,
               csörömpölő jelet adtak volna egymásnak a reszkető, libegő-lobogó gázlángok. Ember e
               pillanatban nem volt más az egész kis utcában, mint Boka János, a tábornok. És mikor
               Boka János, a tábornok, szétnézett az utcán, és látta, hogy egyedül van, akkor úgy
               összeszorult a szíve, hogy Boka János, a tábornok, nekidőlt a kapu félfájának, és
               keservesen, szívből, amúgy istenigazában sírva fakadt.</p>
            <p>Ő is érezte, tudta azt, amit egyikük sem mert kimondani. Ő is látta, mint pusztul az
               ő köz­legénye lassú, szomorú elmúlással. Tudta, mi lesz ennek a vége, s tudta, hogy
               már nemsokára lesz vége. Nem bánta ő most, hogy győztes hadvezér, nem bánta, hogy
               ezúttal először nem volt férfias, komoly, nem bánta, hogy kitört belőle a gyerek,
               csak sírt, és egyre ezt mondo­gatta:</p>
            <p>- Kis barátom... édes jó barátom... édes jó kis kapitányom...</p>
            <p>Arra jött egy ember, és rászólt:</p>
            <p>- Mit sírsz, kisfiú?</p>
            <p>De ennek nem felelt. Az ember vállat vont és otthagyta. Aztán egy szegény asszony
               jött nagy kosárral, az is megállt, de az nem szólt. Nézte egy kicsit, aztán ő is
               elment. Majd egy alacsony termetű emberke jött, s befordult a ház kapuján. Onnan
               nézett rá vissza. Megismerte.</p>
            <p>- Te vagy az, Boka János?</p>
            <p>Boka ránézett.</p>
            <p>- Én vagyok, Nemecsek úr.</p>
            <p>A szabócska volt, hozta a ruhát a karján. Budán volt, ahová próbálni vitte a fércelt
               ruhát. De ez az ember már értette Bokát. Ez se azt nem kérdezte tőle: “Mit sírsz,
               kisfiú?” - se meg nem bámulta, hanem odament melléje, megölelte okos kis fejét, és
               versenyt kezdett vele sírni. Úgy, hogy fölébresztette Bokában a tábornokot.</p>
            <p>- Ne sírjon, Nemecsek úr - mondta a szabónak.</p>
            <p>A szabó megtörülte a szemét a keze fejével, és intett egyet a levegőbe. Mintha azt
               mondta volna: “Úgyis mindegy már minden, legalább egy kicsit kipityeregtem
               magamat.”</p>
            <p>- Isten megáldjon, kisfiam! - mondta a tábornoknak. - Eredj szépen haza.</p>
            <p>És bement az udvarba.</p>
            <p>Most aztán Boka is megtörülte a szemét, és nagyot sóhajtott. Körülnézett az utcán, és
               hazafelé akart indulni. De mintha valami nem eresztette volna. Tudta, hogy nem
               használ vele semmit, de úgy érezte, mintha szent, komoly kötelessége volna most itt
               maradni, és díszőrséget állani a haldokló katonája háza előtt. Néhány lépést sétált a
               kapu előtt. Aztán átment a túlsó oldalra, és onnan nézte a kis házat.</p>
            <p>Most lépések kopogtak az elhagyott kis utca csöndjében. “Valami munkás megy hazafelé”
               - gondolta, és lehorgasztott fővel sétált a túlsó oldalon. Tele volt mindenféle
               furcsa gondolattal, ami eddig még soha nem jutott az eszébe. Az élet meg a halál járt
               az eszében. És sehogy se tudott eligazodni ebben a nagy kérdésben.</p>
            <p>A lépések egyre közelebbről hangzottak, de most úgy hallatszott, mintha az, aki jön,
               meg­lassította volna a járást. Óvatosan ment egy fekete árny a házak tövében, s a
               Nemecsekék előtt megállott. Benézett a kapun. Be is ment egy pillanatra a kapu alá,
               aztán megint kijött. Megállt. Várt. Aztán fel-alá kezdett járni a ház előtt, s mikor
               először ért az egyik gázlámpa alá, a szél félrefújta a kabátja szárnyát. Boka
               odanézett. A kabát alól vörös ing villant elő.</p>
            <p>Áts Feri volt.</p>
            <p>És most farkasszemet nézett egymással a két vezér. Életükben először álltak egymással
               szemtől szembe, négyszemközt. Itt találkoztak, ez előtt a szomorú ház előtt. Az
               egyiket a szíve hozta ide, a másikat a lelkiismerete. Nem szóltak egymáshoz egy szót
               sem. Csak nézték egymást. Aztán Áts Feri megindult, és tovább járt fel-alá a ház
               előtt. Soká, nagyon soká járt. Addig, amíg a házmester elő nem került a sötét
               udvarból, hogy bezárja a kaput. Akkor odament Áts Feri hozzá, megemelte a kalapját,
               és csöndesen kérdezett tőle valamit. Elhallatszott Bokáig, amit a házmester felelt.
               Azt mondta:</p>
            <p>- Rosszul.</p>
            <p>És becsapta a nagy, nehéz kaput. Ez a dörrenés felzavarta az utca csöndjét, de aztán
               elhalt, mint hegyek közt a mennydörgés.</p>
            <p>Áts Feri elindult, lassan. Jobbra ment. És Bokának is haza kellett már mennie.
               Süvöltött a hideg szél, és az egyik hadvezér jobbra ment, a másik balra. Még ekkor
               sem szóltak egymáshoz egy szót sem.</p>
            <p>És most végleg elaludt a friss tavaszi éjszakában a kis utca, melyben most már
               egyedül sétált, uraskodott a szél, megrázva a lámpák üvegjét, megtépázva a sárga
               gázlángok fényes üstökét, megríkatva egy-két rozsdás szélkakast. Befújt minden
               hasadékon, befújt még abba a kis szobába is, ahol az asztalnál egy szegény kis szabó
               ült, újságpapirosba göngyölt szalonna mellett, csöndesen vacsorázgatva, s ahol egy
               kis ágyban egy kis kapitány lihegett, forró arccal, égő szemmel. Megzörgette az
               ablakot, meglebbentette a petróleumlámpa lángját. A csöpp asszony betakarta a
               gyerekét:</p>
            <p>- Fúj a szél, kisfiam.</p>
            <p>A kapitány pedig szomorú mosolygással, alig hallhatóan, szinte súgva mondta:</p>
            <p>- A grund felől fúj. Az édes grund felől fúj...</p>
            
         </div>
      <div type="chapter">
            <head>IX.</head>
            <p>Néhány oldal a gittegylet nagykönyvéből:</p>
            <p>BEJEGYZÉS</p>
            <p>A mai közgyűlésen a következő határozatokat hoztuk, és bejegyezzük őket az egyleti
               nagykönyvbe.</p>
            <p>1. §</p>
            <p>A nagykönyv 17-dik oldalán van egy beírás, amely így hangzik: nemecsek ernő,
               kis­betűvel. Ezen beírás ezennel érvénytelen. Mert ezen beírás tévedésen alapult, és
               ezennel a közgyűlés kijelenti, hogy a nevezett tagot ok nélkül sértette meg az
               egylet, és ő ezt tisztességesen tűrte, a háborúban mint valóságos hős vett részt,
               mely történelmi tény. Az egylet ezért kijelenti, hogy a múltkori beírás az egylet
               hibája, és hogy ezennel a jegyző ideírja a tag nevét végig csupa nagybetűvel.</p>
            <p>2. §</p>
            <p>Ezennel beírom végig csupa nagybetűvel:</p>
            <p>NEMECSEK ERNŐ</p>
            <p>Leszik jegyző s. k.</p>
            <p>3. §</p>
            <p>A gittegylet közgyűlése egyhangúlag köszönetet szavaz Boka János Tábornokunknak
               azért, mert a tegnapi harcot úgy vezette, mint egy hadvezér a történelemkönyvben, és
               tiszteletünk jeléül elhatároztuk, hogy a gittegylet minden egyes tagja köteles otthon
               a történelemkönyvében a 168-dik lapon, fölülről a 4-dik sorban “Hunyadi János” cím
               mellé tintával odaírni: “és Boka János”. Ezt azért határoztuk el, mert megérdemli
               tőlünk a hadvezér, mert ha ő nem csinálta volna olyan jól, akkor a vörösingesek
               megvertek volna minket. És mindenki köteles a “Mohácsi vész” című fejezetben Tomori
               érsek neve fölé, mert őtet is megverték, ceruzával odaírni: “és Áts Ferenc”.</p>
            <p>4. §</p>
            <p>Miután Boka János Tábornok tiltakozásunk dacára és erőszakkal lefoglalta az egyleti
               vagyont (24 kr.), mert hadicélokra mindenkinek oda kellett adni, amije volt, éspedig
               ebből csak egy trombitát vettek 1 forint 40-ért, pedig a Rőser-bazárban lehet kapni
               60-ért és 50-ért, mégis muszájt nekik a drágábbat venni, mert erősebb hangja van,
               éspedig elfoglaltuk a vörösingesektől az ő harci trombitájukat, és most már van két
               trombita, pedig már egy se kell, és ha éppen kell, hát elég egy is, hát elhatároztuk,
               hogy az egylet kérje vissza az egyleti vagyont (24 kr.), és inkább a Tábornok adja el
               valahol a trombitát, de nekünk a pénzünk kell (24 kr.), amit ő meg is ígért.</p>
            <p>5. §</p>
            <p>Az egyleti elnök, Kolnay Pál ezennel megrovást kap a tagoktól, mert az egyleti gittet
               ki hagyta száradni. Miután a vitát jegyzőkönyvbe kell foglalni, a vitát ezennel
               jegyző­könyvbe foglalom:</p>
            <p>Elnök: Én a gittet azért nem rágtam, mert a háborúval voltam elfoglalva.</p>
            <p>Barabás tag: Ja, ez nem kifogás!</p>
            <p>Elnök: Barabás mindig heccel, és én rendreutasítom, és szívesen megrágom a gittet,
               mert tudom, mi a tisztesség, és azért vagyok elnök, hogy rágjam az alapszabályok
               szerint, de heccelni nem hagyom magamat.</p>
            <p>Barabás tag: Én nem heccelek senkit.</p>
            <p>Elnök: De heccelsz!</p>
            <p>Barabás tag: De nem!</p>
            <p>Elnök: De igen!</p>
            <p>Barabás tag: De nem!</p>
            <p>Elnök: Jó, legyen tied az utolsó!</p>
            <p>Richter tag: Tisztelt egylet! Én azt indítványozom, hogy az elnök ellen írjunk be a
               nagykönyvbe egy megrovást, mert elmulasztotta a kötelességét.</p>
            <p>A tagok: Úgy van! Úgy van!</p>
            <p>Elnök: Én csak arra hivatkozom, hogy most az egyszer bocsásson meg nekem az egylet,
               legalább azért, mert tegnap olyan jól harcoltam, mint egy vad oroszlán, és én voltam
               a hadsegéd, és én a legnagyobb veszélyben kirohantam a sáncra, és lenyomott a földre
               az ellenség, és szenvedtem a birodalomért, hát most mért szenvedjek még külön is,
               mert nem rágtam meg a gittet?</p>
            <p>Barabás tag: Az más!</p>
            <p>Elnök: Az nem más!</p>
            <p>Barabás tag: De más!</p>
            <p>Elnök: De nem!</p>
            <p>Barabás tag: De igen!</p>
            <p>Elnök: Jó, legyen tied az utolsó.</p>
            <p>Richter tag: Kérem indítványom elfogadását.</p>
            <p>Egylet: Elfogadjuk, elfogadjuk!</p>
            <p>A bal oldalon: De nem fogadjuk el!</p>
            <p>Elnök: Szavazzunk!</p>
            <p>Barabás tag: Kérek név szerinti szavazást.</p>
            <p>Elnök: Név szerinti szavazás.</p>
            <p>Szavazás megejtetik.</p>
            <p>Elnök: Három szótöbbséggel kimondta az egylet, hogy Kolnay Pál elnök megrovásban
               részesül. Ez disznóság.</p>
            <p>Barabás tag: Az elnöknek nincs joga gorombáskodni a szótöbbséggel.</p>
            <p>Elnök: De van!</p>
            <p>Barabás tag: De nincs!</p>
            <p>Elnök: De van!</p>
            <p>Barabás tag: De nincs!</p>
            <p>Elnök: Jó, legyen tied az utolsó!</p>
            <p>A napirendnek nem lévén több pontja, elnök az ülést bezárja.</p>
            <p>Aláírva:</p>
            <p>Leszik jegyző s. k.</p>
            <p>Kolnay elnök s. k.</p>
            <p>még most is fenntartom,</p>
            <p> hogy disznóság.</p>
            
         </div>
      <div type="chapter">
            <head>X.</head>
            <p>A Rákos utcai kis sárga házban nagy volt a csönd. Még a lakók is, akik rendszerint
               hangos pletykára szoktak gyűlni az udvarra, most lábujjhegyen mentek el a Nemecsek
               szabó ajtaja előtt.</p>
            <p>A cselédek hátravitték porolni a ruhát meg a szőnyeget az udvar legvégébe, és ott is
               csak kíméletesen bántak velük, csak hogy a beteg meg ne hallja a lármát. Ha a
               szőnyegek álmél­kodni tudtak volna, most el is álmélkodtak volna azon, hogy a dühös
               püfölés helyett ma szelíd kis ütésekben van részük...</p>
            <p>És be-benéztek a lakók az üvegajtón.</p>
            <p>- Hogy van a kisfiú?</p>
            <p>Mindenik ezt a választ kapta:</p>
            <p>- Rosszul, nagyon rosszul.</p>
            <p>A jó asszonyok hoztak egyet-mást.</p>
            <p>- Asszonyság, fogadja el ezt a kis jó bort...</p>
            <p>Vagy:</p>
            <p>- Ha meg nem sértem, itt van egy kis cukorféle...</p>
            <p>A kis szőke asszony, aki kisírt szemmel nyitogatta az ajtót a jószívűeknek,
               megköszönte szépen az ajándékokat, de hasznukat bizony nem nagyon vette. Meg is
               mondta egyiknek-másiknak:</p>
            <p>- Nem eszik szegényke, már két napja alighogy belé tudjuk önteni azt a pár kanál
               tejecskét.</p>
            <p>Három órakor hazajött a szabó. Az üzletben volt, ahonnan munkát hozott haza.
               Vigyázva, csöndesen nyitott be a konyhába, és nem is kérdezett semmit a
               feleségétől.</p>
            <p>Csak ránézett. És a felesége meg őreá nézett. És már mind a ketten értették is
               egymást. Csöndesen állottak egymással szemben, a szabó le se tette a kabátokat,
               amelyeket a karján hozott.</p>
            <p>Aztán lábujjhegyen bementek mind a ketten a szobába, ahol a kisfiú feküdt az ágyon.
               Bizony nagyon megváltozott a Pál utca egykor vidám közlegénye, most szomorú
               kapitánya. Lesová­nyodott, a haja megnőtt, az arca beesett. Nem volt halavány, és
               talán éppen az volt a dologban a szomorú, hogy mindig piros volt a két orcája. Nem
               egészséges pirosság volt ez. A belső tűznek volt a sugárzása, ami napok óta
               szüntelenül égette.</p>
            <p>Megállottak az ágy mellett. Szegény, egyszerű emberek voltak, akik sok bajon,
               viszontag­ságon, búbánaton mentek már keresztül, hát nem sopánkodtak. Csak állottak
               lehorgasztott fővel, és a földet nézték. Aztán nagy csöndesen megkérdezte a
               szabó:</p>
            <p>- Alszik?</p>
            <p>Az asszony nem is mert szóval felelni, csak a fejével bólintott igent. Mert most már
               úgy feküdt az ágyban a kisfiú, hogy még azt sem lehetett tudni: alszik-e, vagy ébren
               van.</p>
            <p>Szerény kopogtatás hallatszott kívülről, az udvari ajtó felől.</p>
            <p>- Talán a doktor - súgta az asszony.</p>
            <p>A férje küldte:</p>
            <p>- Nyiss ajtót!</p>
            <p>Az asszony kiment, és ajtót nyitott. Boka állt a küszöbön. Az asszonyka arcán szomorú
               mosoly jelent meg, mikor a fia barátját meglátta.</p>
            <p>- Bejöhetek?</p>
            <p>- Be, fiam.</p>
            <p>Bejött.</p>
            <p>- Hogy van?</p>
            <p>- Sehogy.</p>
            <p>- Rosszul?</p>
            <p>Meg se várta a feleletet, bement ő is a szobába. Az asszony utána. És most hárman
               állottak az ágy mellett, és hárman nem szóltak egy szót sem. S ahogy így állottak az
               ágy mellett, a kis beteg, mintha megérezte volna, hogy őt nézik, hogy miatta
               hallgatnak, csöndesen, lassan kinyitotta a szemét. Előbb az apjára nézett nagy
               szomorúan, aztán az anyjára. Mikor azonban végül Bokát meglátta, elmosolyodott. Alig
               hallható, gyönge hangon mondta neki:</p>
            <p>- Te itt vagy, Boka?</p>
            <p>Boka közelebb lépett az ágyhoz.</p>
            <p>- Itt vagyok.</p>
            <p>- Itt is maradsz?</p>
            <p>- Itt.</p>
            <p>- Egészen addig, amíg meghalok?</p>
            <p>Most erre nem tudott mit felelni Boka. Rámosolygott a barátjára, aztán mintegy
               tanácsot kérve, hátranézett az asszonyra. De az asszony akkor már háttal fordulva
               állott, és a köténye csücskét valahova a szeme közelébe emelte.</p>
            <p>- Bolondot beszélsz, fiam - mondta a szabó, és köszörülte a torkát. - Khm! Khm!
               Bolondot beszélsz.</p>
            <p>De Nemecsek Ernő ezúttal rá se hederített arra, amit az apja mondott. Bokára nézett,
               és intett a fejével az apja felé.</p>
            <p>- Ezek nem tudják - mondta.</p>
            <p>Most Boka is megszólalt:</p>
            <p>- Dehogynem tudják. Jobban tudják, mint te.</p>
            <p>Megmozdult, valahogy nagy nehezen föltápászkodott a vánkosáról, és felült az ágyban.
               Nem tűrte, hogy segítsenek neki. Felemelte az ujját a levegőbe, és komolyan
               mondta:</p>
            <p>- Ne hidd el nekik, amit mondanak, mert csak heccből mondják. Én tudom, hogy
               meghalok.</p>
            <p>- Nem igaz.</p>
            <p>- Azt mondtad: nem igaz?</p>
            <p>- Azt.</p>
            <p>Szigorúan nézett rá.</p>
            <p>- Hát én hazudok talán?</p>
            <p>Csitították, hogy ne haragudjék, mert senki sem vádolja hazugsággal. De ő ezúttal
               szigorú volt, és rossz néven vette, hogy nem hisznek neki. Tekintélyes arcot vágott,
               és kijelentette:</p>
            <p>- Hát szavamat adom neked, hogy meghalok!</p>
            <p>A házmesterné dugta be a fejét az ajtón.</p>
            <p>- Asszonyság... az orvos.</p>
            <p>Bejött az orvos, és mindenki tisztelettel üdvözölte az orvost. Nagyon szigorú
               öregember volt a doktor. Egy szót se szólt. Nagy mogorván biccentett egyet a fejével,
               és egyenesen az ágyhoz ment. Megfogta a fiú kezét, aztán a homlokát simította végig.
               Majd a mellére hajtotta a fejét, és hallgatózott. Az asszony nem állta meg, hogy meg
               ne kérdezze:</p>
            <p>- Kérem... doktor úr... rosszabbul van?</p>
            <p>Most szólt először az orvos:</p>
            <p>- Nem.</p>
            <p>De ezt nagyon furcsán mondta. Úgy mondta, hogy rá se nézett az asszonyra. Aztán vette
               a kalapját, és indult. A szabó szolgálatkészen szaladt ajtót nyitni neki.</p>
            <p>- Kikísérem, doktor úr.</p>
            <p>Mikor a konyhában voltak, a doktor intett a szemével a szabónak, hogy csukja be a
               szobaajtót. A szegény szabó sejtette, hogy mit jelent az, mikor a doktor négyszemközt
               akar vele beszélni. Becsukta az ajtót. Most mintha valami barátságosabb kifejezést
               öltött volna az orvos arca.</p>
            <p>- Nemecsek úr - mondta neki -, maga férfiember, én magával őszintén fogok
               beszélni.</p>
            <p>A szabó lehajtotta a fejét.</p>
            <p>- Ez a kisfiú már nem éri meg a reggelt. Talán még az estét se.</p>
            <p>Meg se mozdult a szabó. Csak néhány pillanat múlva kezdett némán bólogatni a
               fejével.</p>
            <p>- Azért mondom - folytatta az orvos -, mert maga szegény ember, és baj volna, ha a
               csapás váratlanul érné. Hát... jó lesz, ha... ha gondoskodik... ha gondoskodik
               arról... amiről ilyenkor gondoskodni szokás...</p>
            <p>Nézte még egy kicsit, aztán hirtelen a vállára tette a kezét.</p>
            <p>- Isten áldja meg! Egy óra múlva visszajövök.</p>
            <p>A szabó már nem hallotta ezt. Csak bámulta maga előtt a konyha tisztára súrolt
               tégláját. Észre se vette, hogy az orvos kiment. Csak egyre az kavargott a fejében,
               hogy gondoskodni kell. Valami olyanról kell gondoskodni, amiről ilyenkor gondoskodni
               szokás. Mit értett ez alatt az orvos? Csak nem koporsót?</p>
            <p>Betámolygott a szobába, és leült egy székre. Nem lehetett szavát venni, hiába ment
               hozzá a felesége.</p>
            <p>- Mit mondott a doktor?</p>
            <p>Csak bólogatott, bólogatott.</p>
            <p>Most mintha valami vidámság ömlött volna el a kisfiú arcán. Bokához fordult.</p>
            <p>- Te János. Gyere ide!</p>
            <p>Odament hozzá.</p>
            <p>- Ülj ide az ágyam szélére. Mersz?</p>
            <p>- Hogyne mernék! Ugyan miért ne mernék?</p>
            <p>- Mert esetleg félsz attól, hogy meg találok halni, amikor te éppen itt ülsz az
               ágyamon. De ettől nem kell félni, mert ha én érzem, hogy meghalok, akkor én előbb
               szólok.</p>
            <p>Odaült mellé.</p>
            <p>- No, mit akarsz?</p>
            <p>- Te - mondta a kisfiú, átölelve a nyakát és a füléhez hajolva, mintha valami nagy
               titkot mondana neki -, mi lett a vörösingesekkel?</p>
            <p>- Megvertük őket.</p>
            <p>- De aztán?</p>
            <p>- Aztán hazamentek a Füvészkertbe, és gyűlést tartottak. Vártak egészen késő estig,
               de Áts Feri nem jött. Aztán megunták a várást, és elmentek haza.</p>
            <p>- Hát miért nem jött Áts Feri?</p>
            <p>- Mert szégyellte magát. És tudta, hogy le fogják csapni a vezérségről, mert
               elvesztette a csatát. Aztán ma ebéd után megint gyűlést tartottak. Erre már eljött
               Áts Feri. Tegnap itt láttam éjszaka a házatok előtt.</p>
            <p>- Itt?</p>
            <p>- Igen. Megkérdezte a házmestertől, hogy jobban vagy-e.</p>
            <p>Erre nagyon büszke lett Nemecsek. Nem hitt a füleinek.</p>
            <p>- Ő maga?</p>
            <p>- Ő maga.</p>
            <p>Jólesett neki. Boka folytatta:</p>
            <p>- Hát mondom, gyűlést tartottak a szigeten, és nagy lármát csaptak. Borzasztó
               veszekedés volt, mert mindenki le akarta csapatni Áts Ferit, és csak ketten voltak az
               ő pártján: a Wendauer meg a Szebenics. És a Pásztorok nagyon ellene voltak, mert az
               idősebbik Pásztor akart vezér lenni. És az lett a vége, hogy le is csapták a
               vezérségről, és vezérré választották az idősebbik Pásztort. De tudod, mi történt?</p>
            <p>- Mi?</p>
            <p>- Az történt, hogy mikor végre lecsöndesedtek, és megvolt az új vezér, akkor odament
               a szigetre a füvészkerti őr, és azt mondta nekik, hogy az igazgató ezt a lármát nem
               tűri tovább, és kidobta őket a kertből. A szigetet meg bezárták. Ajtót tettek a
               hídra.</p>
            <p>Ezen szívből nevetett a kapitány.</p>
            <p>- Na, ez jó! - mondta. - És honnan tudod?</p>
            <p>- Kolnay mesélte. Most, mikor idejöttem, találkoztam vele. Ment a grundra, mert
               megint közgyűlése van a gittegyletnek.</p>
            <p>Erre a szóra elfintorította az arcát a kisfiú.</p>
            <p>Halkan azt mondta:</p>
            <p>- Ezeket már nem szeretem. Ezek kisbetűvel írták a nevemet.</p>
            <p>Boka sietett megnyugtatni:</p>
            <p>- Már kijavították. Nemcsak hogy kijavították, de csupa nagybetűvel írták be a
               nagykönyvbe a nevedet.</p>
            <p>Nemecsek tagadólag rázta a fejét.</p>
            <p>- Ez nem igaz. Ezt te nekem csak azért mondod, mert beteg vagyok, és meg akarsz
               vigasztalni.</p>
            <p>- Dehogy azért mondom. Azért mondom, mert igaz. Szavamra mondom, hogy igaz.</p>
            <p>A kis szőke megint fölemelte sovány ujjacskáját a levegőbe.</p>
            <p>- Most még a szavadat is adod a hazugságra, hogy megvigasztalj.</p>
            <p>- De...</p>
            <p>- Ne beszélj!</p>
            <p>Rákiáltott. Ő, a kapitány, a tábornokra! A szó szoros értelmében rákiáltott, ami a
               grundon rettenetes bűn lett volna, de itt nem volt az. Boka mosolyogva tűrte.</p>
            <p>- Jó - mondta -, ha nem hiszed nekem, majd meglátod mindjárt magad. Külön
               díszokiratot csináltak a számodra, és mindjárt itt lesznek vele. Elhozzák neked.
               Eljön az egész egylet.</p>
            <p>De a kis szőke még most se hitte.</p>
            <p>- Ha majd látom, akkor elhiszem!</p>
            <p>Boka vállat vont. Azt gondolta magában: “Még jobb is, hogy nem hiszi, legalább annál
               nagyobb lesz az öröme, ha meglátja őket.”</p>
            <p>De ezzel a dologgal akaratlanul is felizgatta a beteget. Nagyon bántotta szegényt ez
               az igazság­talanság, amit a gittegylet vele szemben elkövetett. Önmagát
               ingerelte.</p>
            <p>- Látod - mondta -, amit ezek velem elkövettek, az csúnyaság volt!</p>
            <p>Boka már nem mert szólni, mert félt, hogy még izgatottabbá lesz. Sőt mikor
               megkérdezte tőle:</p>
            <p>- Ugye, igazam van?</p>
            <p>Ráhagyta:</p>
            <p>- Igazad van.</p>
            <p>- Pedig - mondta Nemecsek, és felült a párnájára -, pedig én úgy harcoltam értük is,
               mint a többiekért, hogy nekik is megmaradjon a grund, pedig én tudom, hogy én
               magamnak nem harcoltam, mert én már többé úgyis soha nem látom a grundot.</p>
            <p>Elhallgatott. Törte kis fejét ezen a rettenetes gondolaton, hogy nem látja többé a
               grundot. Gyerek volt. Szívesen itt hagyott volna mindent ezen a földön, csak a
               grundot, a grundot, az “édes grundot” ne kellett volna itt hagynia.</p>
            <p>És ami az egész betegsége folyamán nem történt meg vele, most erre a gondolatra
               könnyek szöktek a szemébe. De nem a szomorúság ríkatta meg, hanem a tehetetlen harag
               az ellen a hatalmas valami ellen, ami nem engedi, hogy még egyszer elmenjen a Pál
               utcába, az erődök alá, a kunyhó mellé. Most eszébe jutott a gépház, a kocsiszín, a
               két nagy eperfa, amelyről levelet szokott szedni Cselének, mert Cselének nagy
               selyemhernyó-tenyészete volt otthon, és azoknak kellett az eperfalevél, és Csele
               gigerli volt, és Csele sajnálta a finom ruháját fáramászással tönkretenni, és Csele
               ezért őt küldte fel a fára, mert ő volt a közlegény. A nyurga kis vas­kéményre
               gondolt, mely vígan pöfögött, s fújta a tiszta kék ég felé a hófehér gőzfelhőcskéket,
               melyek gyorsan, pillanat alatt oszlottak semmivé. És mintha idáig hallatszott volna
               az az ismerős, süvítő hang, amit a gőzfűrész ad, mikor nekimegy a hasábfának, és
               apróra metéli.</p>
            <p>Kipirult az arca, felragyogott a szeme. Felkiáltott:</p>
            <p>- A grundra akarok menni!</p>
            <p>És mivel senki se felelt erre a kiáltására, megismételte, de most már dacosabban,
               követelő hangon:</p>
            <p>- El akarok menni a grundra!</p>
            <p>Boka megfogta a kezét:</p>
            <p>- Majd eljössz a jövő héten, ha meggyógyulsz, megint eljössz.</p>
            <p>- De nem! - erősködött. - Most akarok odamenni! Most rögtön! Adjátok rám a ruhámat,
               és én fölteszem a fejemre a Pál utcai sapkát!</p>
            <p>A párnája alá nyúlt, és diadalmas arccal kotorászta onnan elő a laposra nyomott
               piros-zöld sapkát, amelytől egy pillanatra se vált meg. Föltette a fejére.</p>
            <p>- Adjátok rám a ruhámat!</p>
            <p>Az apja búsan mondta:</p>
            <p>- Majd ha meggyógyulsz, Ernő.</p>
            <p>De most már nem lehetett bírni vele. Ahogy beteg tüdeje bírta, kiabált:</p>
            <p>- Én nem gyógyulok meg!</p>
            <p>És miután ezt parancsolólag mondta, senki se mondott neki ellent.</p>
            <p>- Nem gyógyulok meg! - kiáltotta. - Ti hazudtok nekem, mert én jól tudom, hogy
               meghalok, és én ott halok meg, ahol nekem tetszik. Én ki akarok menni a grundra!</p>
            <p>Persze erről szó sem lehetett. Odasiettek mind hozzá, rábeszélték, csitították,
               magyarázták neki:</p>
            <p>- Most nem lehet...</p>
            <p>- Csúnya az idő...</p>
            <p>- Majd a jövő héten...</p>
            <p>És most is visszatért mindig a szomorú szó, amelyet már alig mertek az okos szemébe
               mondani:</p>
            <p>- Majd ha meggyógyulsz...</p>
            <p>De minden sorra rájuk cáfolt. Mikor a csúnya időről beszéltek, melegen, fényesen
               sütött be a nap a kis udvarra, az éltető, erős sugarú tavaszi nap, amitől minden
               életet kap, s amitől csak éppen Nemecsek Ernő nem tudta visszakapni az életet.</p>
            <p>És valósággal elöntötte a láz a kisfiút. Bolondul hadonászott, piros volt, kitágultak
               finom kis orrlyukai. És szónokolt:</p>
            <p>- A grund - kiáltotta - az egy egész birodalom! Ti azt nem tudjátok, mert ti még
               sohasem harcoltatok a hazáért!</p>
            <p>Künn kopogtattak. Az asszony kiment.</p>
            <p>- Kérlek - mondta az urának -, Csetneky úr van itt.</p>
            <p>A szabó kiment a konyhába. Ez a Csetneky úr fővárosi hivatalnok volt, aki a ruháit
               Neme­cseknél csináltatta. Mikor a szabót meglátta, idegesen szólt:</p>
            <p>- Mi van a duplasor-gombos barna ruhámmal?</p>
            <p>Belülről hallatszott a szomorú szónoklat:</p>
            <p>- Harsogott a trombita... és csupa por volt a grund... Előre! Előre!</p>
            <p>- Kérem - mondta a szabó -, ha tetszik, most felpróbálhatja a nagyságos úr, de arra
               kell kérnem, hogy itt a konyhában tessék... ezer bocsánat... mert a kisfiam nagyon
               beteg... benn fekszik...</p>
            <p>- Előre! Előre! - hangzott a szobából egy rekedten kiabáló gyerekhang. - Utánam!
               Teljes roham! Látjátok ott a vörösingeseket? Elöl megy Áts Feri az ezüstlándzsával...
               most mindjárt a vízbe fognak dobni!</p>
            <p>Csetneky úr figyelt.</p>
            <p>- Mi az?</p>
            <p>- Kiabál szegényke.</p>
            <p>- Hát ha beteg, minek kiabál?</p>
            <p>A szabó vállat vont.</p>
            <p>- Már nem is beteg az, kérem... a végét járja... lázában beszél az istenadta...</p>
            <p>És kihozta a szobából a duplasor-gombos barna kabátot, mely fehér szálakkal volt
               összefér­celve. Mikor az ajtót nyitotta, kihallatszott:</p>
            <p>- A sáncárokban csönd! Vigyázz! Most jönnek... már itt is vannak! Trombitás, fújd meg
               a trombitát!</p>
            <p>Tölcsért csinált a kezéből.</p>
            <p>- Tratá... tratá... tratatá!</p>
            <p>És rákiáltott Bokára:</p>
            <p>- Te is fújjad!</p>
            <p>És Boka is kénytelen volt tölcsért csinálni a kezéből, és most már ketten
               trombitáltak: egy fáradt, rekedt, gyönge kis hang meg egy másik, egészséges hang,
               amely azonban éppoly szomorúan hangzott. Bokának már a torkát fojtogatták a könnyek,
               de azért bírta, emberül állta, és úgy tett, mintha neki is örömet okozna, mikor
               fújja.</p>
            <p>- Sajnálom - mondta Csetneky úr, miközben ingujjra vetkőzött -, de nekem nagy
               szükségem van a barna ruhára.</p>
            <p>- Tratá! Tratá! - hangzott a szobából.</p>
            <p>A szabó ráadta a kabátot. És csöndesen kezdett beszélgetni:</p>
            <p>- Tessék nyugodtan állni.</p>
            <p>- A hóna alatt vág.</p>
            <p>- Igenis, kérem.</p>
            <p>(- Tratá! Tratá!)</p>
            <p>- Itt ez a gomb magasan van, ezt varrja majd feljebb, mert szeretem, ha a vasalás
               szépen kifekszik a mellre.</p>
            <p>- Igenis, nagyságos úr.</p>
            <p>(- Teljes roham! Előre!)</p>
            <p>- És az ujja mintha egy kicsit rövid volna.</p>
            <p>- Nem gondolom.</p>
            <p>- De nézze csak jól meg. Minden kabátnak rövidre csinálja az ujját, ez a maga
               baja!</p>
            <p>“Dehogy ez az én bajom!” - gondolta a szabó, és megjegyezte a krétával a kabát
               ujját.</p>
            <p>Benn pedig nőttön-nőtt a lárma.</p>
            <p>- Haha! - kiáltott a gyerekhang. - Hát itt vagy? Most itt állsz előttem! Végre
               megfoghatlak, te rettenetes vezér! Na most, na most! Lássuk, ki az erősebb?</p>
            <p>- Vattát tegyen bele - mondta Csetneky úr. - A vállába egy kicsit, és a mellre egy
               kicsit, jobbról-balról.</p>
            <p>(- Puff! Földhöz vágtalak!)</p>
            <p>Csetneky úr levetette a barna kabátot, és a szabó rásegítette azt, amiben jött.</p>
            <p>- Mikor lesz készen?</p>
            <p>- Holnapután.</p>
            <p>- Jó. De dolgozzon rajta, nehogy megint csak egy hét múlva kapjam meg. Van most egyéb
               dolga is?</p>
            <p>- Csak a gyerek ne volna beteg, nagyságos uram!</p>
            <p>Csetneky úr vállat vont.</p>
            <p>- Az szomorú dolog, én nagyon sajnálom, de mondom, nekem a ruhára szükségem van, és
               nagyon sürgősen kell. Lásson csak hozzá azonnal!</p>
            <p>A szabó sóhajtott egyet.</p>
            <p>- Hát majd hozzálátok.</p>
            <p>- Ásszolgája! - mondta Csetneky úr, és vígan távozott. Még az ajtóból egyszer
               visszakiáltott: - De rögtön üljön neki!</p>
            <p>A szabó megfogta a szép barna kabátot, és arra gondolt, amit az orvos mondott.
               Gondoskodni kell arról, amiről ilyenkor gondoskodni szokás. Hát jó, nekiül azonnal a
               munkának. Ki tudja, mire kell az a pénz, amit majd ezért a barna kabátért kap? Talán
               az asztaloshoz vándorol ez a néhány forint, ahhoz az asztaloshoz, aki a kis
               koporsókat csinálja. És Csetneky úr büszkén fog feszíteni a Duna-parti korzón az új
               ruhájában.</p>
            <p>Visszament a szobába, és rögtön nekilátott a varrásnak. Most már oda se nézett az
               ágyra, csak gyorsan kapkodta a tűt, a cérnát, hogy hamarosan végezzen a munkával,
               mert a munka mindenképpen sietős volt. Csetneky úrnak is kellett, meg talán az
               asztalosnak is kellett.</p>
            <p>A kis kapitánnyal pedig most már nem lehetett bírni. Erőre kapott, és felállott az
               ágyban. Hosszú hálóingecskéje a bokájáig ért. Fején kackiásan félre volt csapva a
               piros-zöld sapka. Szalutált. Most már hörögve beszélt, és a tekintete valahol a
               semmiben révedezett.</p>
            <p>- Jelentem alássan, tábornok úr, földhöz vágtam a vörösinges vezért, kérem az
               előléptetést! Úgy nézzetek rám, hogy én most már kapitány vagyok! Én harcoltam a
               hazáért, és én meghaltam a hazáért! Trará! Trará! Fújjad, Kolnay!</p>
            <p>Fél kezével belekapaszkodott az ágya fejébe.</p>
            <p>- Bombázzatok, erődök! Hahá! Ott a Janó! Vigyázz, Janó! Te is kapitány leszel, Janó!
               És neked nem fogják kisbetűvel írni a nevedet! Pfuj! Rossz-szívű fiúk vagytok!
               Irigykedtetek rám, mert a Boka engemet szeretett, és mert én voltam a barátja, nem
               pedig ti! Az egész gittegylet egy butaság! Kilépek! Kilépek az egyletből! - Csöndesen
               tette hozzá: - Kérem jegyzőkönyvbe venni.</p>
            <p>És a szabó a kis alacsony asztal mellett most se nem látott, se nem hallott. Fürgén
               járt csontos ujja a kabát szövetjén, villogott a tű, a gyűszű. Az ágyra nem nézett
               volna a világért sem. Attól félt, hogy ha oda talál nézni, egyszeriben elmegy a kedve
               mindentől, földhöz csapja a Csetneky úr finom barna kabátját, és odaborul a kisfia
               mellé.</p>
            <p>Most leült az ágyban a kapitány, és hallgatagon nézte a paplant.</p>
            <p>Boka halkan kérdezte:</p>
            <p>- Fáradt vagy?</p>
            <p>Nem felelt. Boka betakargatta. Az anyja megigazította feje alatt a párnát.</p>
            <p>- Most maradj csöndben. Pihenj.</p>
            <p>Ránézett Bokára, de látszott a tekintetén, hogy nem látja. Csodálkozó arcot vágott.
               Azt mondta neki:</p>
            <p>- Apa...</p>
            <p>- Nem, nem - szólt fojtott hangon a tábornok -, én nem vagyok az apa... nem ismersz?
               Én Boka János vagyok.</p>
            <p>Fáradt hangon, értelmetlenül mondta utána a beteg:</p>
            <p>- Én... Boka... János... vagyok... - Most hosszas csönd lett. A kisfiú lehunyta a
               szemét, s hosszasat, nagyot sóhajtott, mintha minden szomorú ember minden fájdalma az
               ő kis lelkébe szorult volna.</p>
            <p>Csönd volt.</p>
            <p>- Talán el fog aludni - súgta a kis szőke asszony, aki már alig állt a lábán a sok
               virrasztástól.</p>
            <p>- Hagyjuk - felelt suttogva Boka.</p>
            <p>Félreültek, egy kopott, zöld díványra. Most a szabó is abbahagyta a munkát, letette a
               térdére a barna kabátot, s lehajtotta fejét az alacsony asztalra. Mindenki
               hallgatott. És álmos csönd volt, a légy röpülését is meg lehetett volna hallani.</p>
            <p>Az ablakon át gyerekhangok szűrődtek be az udvarról. Mintha sok gyerek lett volna
               künn, amint csöndesen beszéltek egymással. És egyszerre ismerős szó ütötte meg Boka
               fülét. Egy nevet hallott, amint suttogva mondta valaki:</p>
            <p>- Barabás.</p>
            <p>Fölkelt, és lábujjhegyen kiment a szobából. Mikor a konyha üvegajtaját kinyitotta, és
               kilépett az udvarra, ismerős arcokat látott. Egy csomó Pál utcai fiú állott félénken
               az ajtó közelében.</p>
            <p>- Ti vagytok?</p>
            <p>- Igen - suttogta Weisz.</p>
            <p>- Itt van az egész gittegylet.</p>
            <p>- Mit akartok?</p>
            <p>- Hoztunk neki egy díszokiratot, amelyikben piros tintával le van írva, hogy az
               egylet bocsá­natot kér tőle, és hogy a nagykönyvbe csupa nagybetűvel írtuk be a
               nevét. Itt van a nagykönyv is. És itt van az egész küldöttség.</p>
            <p>Boka a fejét csóválta.</p>
            <p>- Hát nem tudtatok előbb jönni?</p>
            <p>- Miért?</p>
            <p>- Mert most alszik.</p>
            <p>A küldöttség tagjai egymásra néztek.</p>
            <p>- Azért nem tudtunk hamarább jönni, mert nagy vita volt, hogy ki legyen a küldöttség
               elnöke. És eltartott egy félóráig, amíg a Weiszt megválasztottuk.</p>
            <p>Az asszony jelent meg a küszöbön.</p>
            <p>- Nem alszik - mondta -, most félrebeszél.</p>
            <p>A fiúk mereven álltak. Mind meg voltak döbbenve.</p>
            <p>- Gyertek be, fiúcskák - mondta az asszony -, talán föleszmél szegényke, ha
               benneteket meglát.</p>
            <p>És kitárta előttük az ajtót. Sorra beléptek, elfogódottan, tisztelettel, mintha
               templomajtón mentek volna be. Már künn, a küszöb előtt levették a kalapjukat. És
               mikor a legutolsó után csöndesen becsukódott az ajtó, már mind a szobaajtó küszöbén
               állottak, némán, tisztesség­tudóan, nagyra nyílt szemmel. A szabót nézték, meg az
               ágyat nézték. A szabó még erre sem emelte föl a fejét, a karjára hajtotta és
               hallgatott. Nem sírt. Csak már nagyon fáradt volt. Az ágyban pedig nyitott szemmel
               feküdt a kapitány, nehezen, mélyen lélegzett, vékony szélű kis szája nyitva volt. De
               nem ismert meg senkit. Ő most már talán olyan dolgokat látott, amiket földi szemmel
               nem is lehet látni.</p>
            <p>Az asszony tolta előre a fiúkat.</p>
            <p>- Menjetek oda hozzá.</p>
            <p>Lassan meg is indultak az ágy felé. De nehezen mentek. Egyik bátorította a
               másikat:</p>
            <p>- Eredj te.</p>
            <p>- Te menj előre.</p>
            <p>Barabás szólt:</p>
            <p>- Te vagy a küldöttségi elnök.</p>
            <p>És Weisz erre szépen lassan az ágyhoz ment. A többiek is odasomfordáltak mögéje. A
               kisfiú rájuk se nézett.</p>
            <p>- Beszélj - súgta Barabás.</p>
            <p>És Weisz remegő hangon kezdte:</p>
            <p>- Te... Nemecsek...</p>
            <p>De nem hallotta Nemecsek. Lihegett, és merően nézett a fal felé.</p>
            <p>- Nemecsek! - ismételte Weisz, és már a torkán volt a sírás. Barabás a fülébe
               súgott:</p>
            <p>- Ne bőgj!</p>
            <p>- Nem bőgök - felelt Weisz, és örült, hogy ennyit is mondhatott sírás nélkül.</p>
            <p>Aztán összeszedte magát.</p>
            <p>- Mélyen tisztelt kapitány úr! - kezdte a beszédet, és egy írást húzott elő a
               zsebéből. - Midőn itt megjelentünk... és én mint elnök... ezennel az egylet
               nevében... mert mi tévedtünk... és mi mind tetőled most bocsánatot kérünk... és ebben
               a díszokiratban... itt le van írva az egész...</p>
            <p>Hátrafordult. Már két könnycsepp ragyogott a szemében. De a hivatalos hangot, az ő
               legnagyobb örömüket, nem hagyta volna el a világ minden kincséért sem.</p>
            <p>- Jegyző úr - súgta hátra -, adja ide az egyleti könyvet.</p>
            <p>Leszik szolgálatkészen adta oda. Weisz félénken tette le az ágy szélére, és
               fellapozta benne azt az oldalt, ahol a “Bejegyzés” volt.</p>
            <p>- Ide nézz - mondta a betegnek -, ez az.</p>
            <p>A beteg szeme azonban lassan becsukódott. Vártak. Aztán Weisz megint szólt:</p>
            <p>- Nézd meg.</p>
            <p>Nem felelt. Most mind közelebb mentek az ágyhoz. Az asszony reszketve tört magának
               utat a fiúk közt. Ráhajolt a gyerekére.</p>
            <p>- Te - mondta valami idegen, csodálkozó, reszkető hangon a férjének -, ez nem
               lélegzik...</p>
            <p>A mellére hajtotta a fejét.</p>
            <p>- Te! - kiáltott most hangosan, nem törődve semmivel. - Nem lélegzik!</p>
            <p>A fiúk hátrahúzódtak. A kis szoba egyik sarkába állottak, szorosan egymás mellé. Az
               egyleti könyv leesett az ágyról, nyitva, úgy, ahogy Weisz fellapozta.</p>
            <p>Az asszony most már sivított:</p>
            <p>- Te! Hideg a keze!</p>
            <p>És a nagy, fojtott csöndben, mely ezeket a szavakat követte, hallani lehetett, amint
               a szabó, aki eddig némán, mozdulatlanul ült a zsámolyon, fejét a karjára hajtva,
               egyszerre zokogni kezdett. Csöndesen, alig hallhatóan, ahogy komoly, felnőtt emberek
               szoktak. És a válla rángatódzott a sírástól. És még most is vigyázott szegény a
               Csetneky úr szép barna kabátjára, mert lecsúsz­tatta a térdéről, hogy a könnyei rá ne
               folyjanak.</p>
            <p>Az asszony pedig ölelte, csókolta a kis halott gyereket, aztán letérdelt az ágya elé,
               a kispárnába temette az arcát, és ő is zokogni kezdett. Nemecsek Ernő gittegyleti
               titkár, a Pál utcai grund kapitánya pedig örök csöndességben, falfehéren, lehunyt
               szemmel feküdt hanyatt az ágyban, s most már bizonyos volt róla, hogy semmit nem lát,
               és semmit nem hall, ami körülötte történik, mert Nemecsek kapitány látásáért és
               hallásáért eljöttek az angyalok, és elvitték oda, ahol csak az olyanok hallanak édes
               muzsikát, és látnak fényes tündöklést, mint amilyen Nemecsek kapitány volt.</p>
            <p>- Későn jöttünk - súgta Barabás.</p>
            <p>Boka a szoba közepén állott, és lehorgasztotta a fejét. Még az imént, néhány perccel
               ezelőtt, mikor az ágy szélén ült, alig tudta visszafojtani a sírást. És most
               csodálkozva érezte, hogy nem jön könny a szemébe, hogy nem tud sírni. Aztán
               körülnézett, valami mérhetetlen ürességgel a lelkében. Meglátta a sarokban meghúzódó
               fiúkat. Elöl Weisz, kezében a díszokirattal, amit Nemecsek már nem láthatott.</p>
            <p>Odament hozzájuk.</p>
            <p>- Menjetek szépen haza.</p>
            <p>És ezek, szegények, szinte megörültek annak, hogy elmehetnek innen, ebből az idegen
               kis szobából, ahol halva feküdt a pajtásuk az ágyon. Egymás után somfordáltak ki a
               szobából a konyhába, a konyhából a napfényes udvarra. Utolsónak maradt Leszik.
               Szándékosan maradt utolsónak. Mikor már mind künn voltak, lábujjhegyen odament az ágy
               mellé, és csöndesen fölvette a földről az egyleti könyvet. Ránézett az ágyra és a
               csöndes kis kapitányra.</p>
            <p>Aztán kiment ő is a többiek után a napfényes udvarra, amelynek gyatra fácskáin
               madarak csipogtak, fiatal, vidám kis verebek. Nézték a madarakat, álltak az udvarban.
               Nem értették az egészet. Tudták, hogy a pajtásuk meghalt, de az értelmét nem tudták.
               Csodálkozva néztek egy­másra, mint akik elbámulnak valami nagyon érthetetlen, nagyon
               idegen dolgon, amit most láttak először életükben.</p>
            <p>Alkonyatkor nekivágott Boka az utcának. Tanulnia kellett volna, mert holnap nehéz nap
               következik. Nagy latinlecke. És már régóta nem felelt, biztosra vette, hogy Rácz
               tanár úr ki fogja hívni. De nem volt kedve a tanuláshoz. Félrelökte a könyvet meg a
               szótárt, és elment hazulról.</p>
            <p>Cél nélkül kóborolt az utcákon. Valahogyan kerülgette a Pál utcát meg az ismerős
               környéket. Fájt a szíve arra a gondolatra, hogy viszont kell látnia a grundot a mai
               szomorú napon.</p>
            <p>De akármerre is ment, mindenütt emlékeztette valami Nemecsekre.</p>
            <p>Az Üllői út...</p>
            <p>Itt baktattak hárman, Csónakossal, mikor először mentek kémszemlére a
               Füvészkertbe.</p>
            <p>A Köztelek utca...</p>
            <p>Emlékezett rá, mikor egyszer délben, iskola után megállottak ennek a kis utcának a
               közepén, és Nemecsek nagy komolyan előadta, mint vették el az előtte való napon a
               Pásztorok a Múzeum-kertben a golyóikat. Csónakos meg a dohánygyárhoz ment, és a
               pinceablak vasrostélyáról dohányport szippantott fel. Hogy tüszköltek!</p>
            <p>A Múzeum környéke...</p>
            <p>Onnan is visszafordult. És érezte, hogy minél inkább kerüli a grundot, annál
               erősebben vonzza arrafelé valami fájó érzés. És mikor aztán egyszerre elhatározta
               magában, hogy elmegy a grundra, kerülő nélkül, egyenesen, bátran, akkor valami
               könnyebbség szállott a lelkére. Sietett, hogy minél előbb érjen oda. És minél
               közelebb érezte magát az ő birodalmukhoz, annál nagyobb volt a nyugalom, mely a
               szívét elárasztotta. A Mária utcában már olyan tisztán érezte ezt, hogy szaladni
               kezdett, csak hogy minél előbb érjen oda. És amikor az egyre sötétedő alkonyatban a
               sarokra ért, és meglátta a jól ismert, szürke palánkot, megdobbant a szíve. Meg
               kellett állnia. Most már nem volt miért sietnie, most már itt volt. Lassú léptekkel
               közeledett a grund felé, melynek kisajtaja nyitva volt. Az ajtó előtt a
               deszkapalánkhoz támaszkodva pipálgatott Janó. Mikor Bokát meglátta, vigyorogva intett
               feléje.</p>
            <p>- Megvertung őket!</p>
            <p>Boka szomorú mosollyal felelt. De Janó tűzbe jött:</p>
            <p>- Megvertung!... Kidobtung... Kikergetung...</p>
            <p>- Igen - mondta csöndesen a tábornok.</p>
            <p>Aztán megállott a tót előtt, kis ideig hallgatott, majd ezt mondta:</p>
            <p>- Tudja-e, Janó, mi történt?</p>
            <p>- Mi?</p>
            <p>- Meghalt a Nemecsek.</p>
            <p>A tót nagyot nézett. Kivette a pipát a szájából.</p>
            <p>- Melyik az a Nemecsek? - kérdezte.</p>
            <p>- Az a kis szőke.</p>
            <p>- Aha! - mondta a tót, és visszatette a pipát a szájába. - Szeginy.</p>
            <p>Boka bement az ajtón. Most csöndesen nyugodott előtte a nagy, üres darab városi föld,
               mely annyi vidám órának volt már tanúja. Lassan végigment rajta, és elérkezett a
               sáncárokhoz. Még látszottak a sáncon a harc nyomai. A homok tele volt lábnyomokkal. A
               földhányás egyes darabjai leomlottak, mikor rohamra másztak elő az árokból a
               fiúk.</p>
            <p>És sötéten, feketén állottak egymás mellett a farakások, tetejükön az erődökkel,
               melyeknek oldalfalai végig voltak öntve az ő saját puskaporukkal: homokkal.</p>
            <p>Leült a földhányásra a tábornok, és a tenyerére támasztotta az állát. Most csönd volt
               a grundon. A kis vaskémény így estére kihűlt, s várta a reggelt, amikor szorgalmas
               kezek megint alája fűtenek. A fűrész is pihent, és a kis ház aludt a rügyező
               vadszőlőindák között. Messziről, mintha álomban hangzott volna, idehallatszott a
               város robaja. Kocsik robogtak, emberek kiáltottak innen-onnan, és egy szomszéd ház
               valamelyik hátsó ablakából, ahol talán a konyha volt, s ahol már égett a lámpa, vidám
               énekhang szállott feléje. Valami cseléd énekelt.</p>
            <p>Felállott Boka, és oldalt került, a kunyhó felé. Megállt azon a helyen, ahol Nemecsek
               leterítette Áts Ferit, mint hajdan Dávid Góliátot. Lehajolt a földre, és úgy kereste
               a drága lábnyomokat, amelyek éppúgy el fognak tűnni a homokból, mint ahogy az ő kis
               barátja eltűnt ebből a földi világból. Fel volt túrva azon a helyen a föld, de
               lábnyomokat nem látott benne. Pedig meg­ismerte volna a Nemecsek kis lábának a
               nyomát, hiszen olyan kicsi volt, hogy még a vörösinge­sek is elbámultak, mikor a
               füvészkerti romban meglátták a cipője nyomát, amely még a Wendauerénél is kisebb
               volt. Azon az emlékezetes napon...</p>
            <p>Sóhajtva ment tovább. Elment a harmadik számú erődhöz, amelyen először látta meg a
               kis szőke Áts Ferit. Mikor az ránézett, és lekiáltott rá: “Félsz, Nemecsek?!”</p>
            <p>Fáradt volt a tábornok. Testét-lelkét elgyötörte ez a mai nap. Támolygott, mintha
               erős bort ivott volna. Nagy nehezen felkapaszkodott a második számú erődre, és
               meghúzódott benne. Itt legalább senki sem látta, senki sem zavarta, elgondolkozhatott
               a kedves emlékeken, és talán ki is sírhatta volna magát, ha ugyan tudott volna
               sírni.</p>
            <p>Hangokat hozott feléje a szellő. Lenézett az erődről, és két kis sötét alakot látott
               meg a kunyhó előtt. A sötétben nem ismerte meg őket, s figyelt, hogy vajon közéjük
               tartoznak-e, rájuk ismer-e hangjukról.</p>
            <p>A két fiú csöndesen beszélt egymással.</p>
            <p>- Te Barabás - mondta az egyik -, hát most itt vagyunk, ezen a helyen, ahol a szegény
               Nemecsek megmentette a birodalmat.</p>
            <p>Hallgattak. Aztán ez hallatszott:</p>
            <p>- Te Barabás, béküljünk itt most ki, de örökre és igazán; nincs értelme annak, hogy
               mi haragudjunk egymásra.</p>
            <p>- Jó - mondta meghatottan Barabás -, én kibékülök veled. Úgyis azért jöttünk ide.</p>
            <p>Megint csönd volt. Némán álltak egymással szemben, és mindenik azt várta, hogy a
               másik kezdje a kibékülést. Végre aztán megszólalt Kolnay:</p>
            <p>- Hát szerbusz!</p>
            <p>Barabás elérzékenyülten felelt:</p>
            <p>- Hát szerbusz!</p>
            <p>Kezet fogtak. Sokáig álltak így, kéz a kézben. Aztán nem szóltak egy szót se, csak
               össze­ölelkeztek.</p>
            <p>Ez is megtörtént. Ez a csoda megesett. Boka felülről, az erődből nézte őket, de nem
               árulta el magát. Ő is egyedül akart maradni, meg aztán arra is gondolt, hogy mi az
               ördögnek zavarja meg őket.</p>
            <p>Aztán elindult a Pál utca felé a két kis ember, halkan beszélgetve. Azt mondta
               Barabás:</p>
            <p>- Holnapra sok van latinból.</p>
            <p>- Igen - mondta Kolnay.</p>
            <p>- Neked könnyű - sóhajtotta Barabás -, mert te tegnap feleltél. De én már régen nem
               feleltem, énrám a napokban kerül a sor.</p>
            <p>Kolnay ezt mondta:</p>
            <p>- Vigyázz, mert a második caputból a tizedik sortól a huszonharmadikig kimarad. Ki
               van jegyezve a könyved?</p>
            <p>- Nincs.</p>
            <p>- Hát csak nem fogod azt is megtanulni, ami kimarad? Majd én elmegyek most hozzád, és
               kijegyzem a könyvedet.</p>
            <p>- Jó.</p>
            <p>Íme, ezeknek már a lecke jár a fejükben. Ezek hamar felejtettek. Amiért Nemecsek
               meghalt, azért Rácz tanár úr életben maradt, és a latinlecke is életben maradt,
               főképpen pedig életben maradtak ők is.</p>
            <p>Elballagtak, eltűntek az est sötétjében. És most végre egyes-egyedül maradt Boka. De
               nem volt nyugta az erődben. Meg aztán későre is járt az idő. A józsefvárosi templom
               felől lágy harangszó szállott.</p>
            <p>Lejött az erődből, és megállt a kunyhó előtt. Látta visszajönni Janót a Pál utcai
               kiskapuból a kunyhója felé. Farkcsóválva, szaglászva szaladt mellette a Hektor.
               Megvárta őket.</p>
            <p>- Na? - mondta a tót. - Ifiúr nem hazamegy?</p>
            <p>- De már megyek - felelt Boka.</p>
            <p>Megint vigyorgott a tót.</p>
            <p>- Otthon jó meleg vacsora.</p>
            <p>- Jó meleg vacsora - ismételte gépiesen Boka, és arra gondolt, hogy a Rákos utcában,
               a szegény szabóéknál is vacsorához ül most a konyhában a két kis ember: a szabó meg a
               felesége. És benn a szobában gyertyák égnek. És ott van a Csetneky úr duplasor-gombos
               szép barna kabátja.</p>
            <p>Úgy véletlenségből bepillantott a kunyhóba.</p>
            <p>A deszkafalhoz támasztva furcsa eszközöket látott meg. Kerek, piros-fehér
               bádogtáblát, olyanféle korongot, aminőt a vasúti őrök tartanak a rúdjánál fogva,
               mikor a gyorsvonat elrobog az őrház előtt. Meg egy háromlábú alkotmányt, amelynek a
               tetején sárgaréz cső volt. Meg fehérre festett karókat...</p>
            <p>- Mi ez? - kérdezte.</p>
            <p>Janó benézett.</p>
            <p>- Ez? Ez a mérnök úré.</p>
            <p>- Milyen mérnök úré?</p>
            <p>- Építészmérnök úré.</p>
            <p>Bokának rettenetesen megdobbant a szíve.</p>
            <p>- Építészmérnök? Mit akar az itt?</p>
            <p>Janó szippantott egyet a pipából.</p>
            <p>- Építeni fognak.</p>
            <p>- Itt?</p>
            <p>- Igen. Hétfőn gyünnek munkások, felássák grundot... csinálnak pince...
               fundamentum...</p>
            <p>- Mi?! - kiáltott Boka. - Ide házat építenek?</p>
            <p>- Házat - mondta egykedvűen a tót -, nagy, háromemeletes házat... akié a grund, az
               csináltatja házat.</p>
            <p>És bement a kunyhóba.</p>
            <p>Bokával fordult egyet a világ. Most már előtörtek a szeméből a könnyek. Sietett,
               aztán rohanvást futott a kapu felé. Menekült innen, erről a hűtlen darab földről,
               amelyet ők annyi szenvedéssel, annyi hősiességgel védtek meg, s amely most hűtlenül
               elhagyja őket, hogy egy nagy bérkaszárnyát vegyen a hátára örök időkre.</p>
            <p>A kapuból még visszanézett egyszer. Mint aki a hazáját hagyja el örökre. És abban a
               nagy fájdalomban, mely erre a gondolatra a szívét összeszorította, csak egy
               csöppecske, csak egy nagyon kicsi vigasztalás vegyült. Ha már szegény Nemecsek nem
               érte meg azt, hogy a gittegylet bocsánatkérő küldöttségét fogadhassa, legalább nem
               érte meg azt sem, hogy elveszik tőle a hazáját, amiért meghalt.</p>
            <p>És másnap, mikor az egész osztály néma, ünnepies csöndben ült a helyén, és Rácz tanár
               úr komoly léptekkel, lassan, ünnepélyesen ment föl a katedrára, hogy onnan a nagy
               csöndben halk szóval emlékezzék meg Nemecsek Ernőről, és felszólítsa az egész
               osztályt, hogy holnap délután három órakor valamennyien fekete vagy legalábbis sötét
               ruhában gyülekezzenek a Rákos utcában, Boka János komolyan nézett maga elé a padra,
               és most először kezdett derengeni egyszerű gyereklelkében a sejtés arról, hogy
               tulajdonképpen mi is az élet, amelynek mindnyájan küzdő, hol bánatos, hol vidám
               szolgái vagyunk.</p>
           
         </div>
      </body>
  </text>
</TEI>