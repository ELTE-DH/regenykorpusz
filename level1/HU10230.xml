<?xml version="1.0" encoding="UTF-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xmlns="http://www.tei-c.org/ns/1.0" xml:id="HU10230" xml:lang="hu">
   <teiHeader>
      <fileDesc>
         <titleStmt>
            <title>II. Rákóczi Ferencz : 1852 : ELTeC edition</title>
            <author ref="viaf:1972047">Jósika Miklós (1794-1865)</author>
            <respStmt>
               <resp>ELTeC conversion</resp>
               <name>Palkó Gábor<ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Vétek Bence</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">238192</measure>
            <measure unit="pages">1013</measure>
            <measure unit="vols">3</measure>
         </extent>
         <publicationStmt>
            <p>Published as part of ELTeC</p>
         </publicationStmt>
         <sourceDesc>
            <bibl type="digitalSource">
               <title>II. Rákóczi Ferencz : 1852</title>
               <date>2012-01-02</date>
               <publisher>Magyar Elektronikus Könyvtárért Egyesület</publisher>
               <ref target="http://mek.oszk.hu/10200/10230"/>
               <respStmt>
                  <resp>Original Electronic Edition</resp>
                  <name>Szever Pál</name>
                  <name>Uri-Kovács József</name>
               </respStmt>
              
                  <bibl type="digitalSource">
                     <title>II. Rákóczi Ferencz : 1852</title>
                     <date>2012-01-02</date>
                     <ref target="http://mek.oszk.hu/10200/10230"/>
                  </bibl>
               
              
                  <bibl type="printSource">
                     <title>II. Rákóczi Ferenc : 1852 </title>
                     <author>Jósika Miklós</author>
                     <pubPlace>Budapest</pubPlace>
                     <publisher>Franklin</publisher>
                     <date>1909</date>
                     <ref target="http://mek.oszk.hu/10200/10230/pdf/"/>
                  </bibl>
               
            </bibl>
            <bibl type="firstEdition">
               <title>II. Rákóczi Ferencz : 1852</title>
               <author>Jósika Miklós</author>
               <date>1852</date>
            </bibl>
         </sourceDesc>
      </fileDesc>
      <encodingDesc n="eltec-0">
         <p/>
      </encodingDesc>
      <profileDesc>
         <langUsage>
            <language ident="hu"/>
         </langUsage>
         <textDesc>
            <authorGender xmlns="http://distantreading.net/eltec/ns" key="M"/>
            <size xmlns="http://distantreading.net/eltec/ns" key="long"/>
            <canonicity xmlns="http://distantreading.net/eltec/ns" key="unspecified"/>
            <timeSlot xmlns="http://distantreading.net/eltec/ns" key="T1"/>
         </textDesc>
      </profileDesc>
      <revisionDesc>
         <change when="2019-04-18"/>
      </revisionDesc>
   </teiHeader>
  <text>
     <front>
        <div type="liminal">
           <head>FIGYELMEZTETÉS.</head>
           <p>E regény 14 év előtt vette kezdetét; azóta elébb két évi s utóbb újra egy évi
              félbeszakítás után, s elveszvén belőle egy egész czikk, folytattam azt a
              külföldön.</p>
           <p>A regény így nem csekély időveszteséggel, lassankint lenyomatott, de midőn a 4-ik
              kötet végét érte, általam s derék barátom s kiadóm Heckenast úr által nem okozott
              s el nem hárítható akadályok miatt, a nyomtatás rögtön félbeszakadt. A regény
              tehát évek óta hever s csak most - a változott körülmények
              következtében - jelenhetik meg.</p>
           <p>Szükséges volt ezt a tisztelt olvasó közönség azon részével tudatnom, mely e
              regény sorsával ismeretlen.</p>
           <p>A mi a regény szövegét, tervét, kivitelét illeti, ezen, ha most kerülne is
              elejétől végig sajtó alá, semmit sem változtatnék; kevés
              regényemen dolgoztam oly szeretettel s mondhatnám szenvedélylyel, mint ezen.</p>
           <p>Ez mindaz, a mit kötelességemnek tartottam a tisztelt olvasó közönség előtt
              elmondani, a többit magára a regényre bizom.</p>
           <p> (1861.)</p>
           <trailer>
              A szerző. </trailer>
           
        </div>
     </front>
      <body>
        <div type="group">
            <head>ELSŐ KÖTET.</head>
            <div type="chapter">
               <head>A TITKOS TOBORZÓK.</head>
               <p>Közelítsük meg Cziblest, a regényes Erdély ezen ősz hegybálványát, mely vállain
                  emeli az ég boltjait s zúzos homlokán, mint granit-táblán, századok mohos számai
                  vannak följegyezve.</p>
               <p>Nem tudom, mikép van: de e havasokra mindenki némileg regényes hangulattal megy.
                  Úgy tetszik, mintha a nemes, gyakran életveszélylyel járó vadászüzlet
                  visszabűvölné a hajdani középkor lovagias szellemét.</p>
               <p>Ha este hó és fagy közt, a hevenyészett tanyán, sátrak vagy az ég csillagos ívei
                  alatt összegyűl a vidor vadászsereg: a tüzek föllobognak s ezer csudás kaland
                  száll ki az ajkakra.</p>
               <p>Kedvtelve beszéli egyik e merész Nimródok közől csatáját farkassal vagy medvével;
                  s mikép hajszálon függött élete, míg ereje, segély vagy véletlen, megóvták az agg
                  életkaszás sarlójától.</p>
               <p>Mások - régi hagyományok nyomán - elregélik, hogy itt, századok hosszú során át,
                  nem egy koronás fő ejtett el belényt, medvét vagy farkast.</p>
               <p>Hunyadiak, Zápolyák, Báthoriak, az erdélyi fejedelmek mindannyian, gyakran
                  fordultak meg fényes vadászkisérettel e magasokon.</p>
               <p>Ott egy kiálló szirtorom, mely alatt talán az ifjú Hunyadi Mátyás - a bálványozott
                  király - állt; amott agg fatörzsök, hol egykor Vesselényi István az utolsó belényt
                  elejtette, azután egy hétig borús ege volt a sibóiaknak, mert tudva lőn, hogy a
                  pompás belénytehénnel, két kiképezett példányban, az ifjuló faj kiirtatott. Itt
                  Apafy Mihály rejtődzött lesben medvékre, míg a nélkülözhetlen csikóbőrös kulacs,
                  ékesen ezüstszegélytől, kézügyben függött egy ágon.</p>
               <p>A máglyák elhamvadtak; föntartva láthatlan kezektől függ a hold; az álom mákjait
                  hintegeti már, s a félittas hajtók agyában mámorosan kelnek föl az agg mondák
                  képletei.</p>
               <p>Decebal s a dákok korából elárnyadt regék szövődnek elméjében; míg a hallgatók
                  száma mindig fogy, s az élet tündérletei álmak honába derengenek át.</p>
               <p>* * *</p>
               <p>Tél van, zúz födi a rengeteget; az erdők megőszültek: nem leng zölden és ifjan a
                  remény tavasza lombjaikon.</p>
               <p>Alant a szakadások mélyeiben, elévült hórétegek, avartól barna vonalakkal, melyek
                  az évek számait tanusítják, hevernek egymáson.</p>
               <p>Ki tudná, hányszor látták irigyen a tőlök pár ölnyire fölifjuló tavaszt: míg jeges
                  bordáikra - mint a kit a végzet üldöző kereke sujt - tél télre tornyosult.</p>
               <p>E halottias tekintetű, néma tájkép nincsen minden élet nélkül.</p>
               <p>Honunk legtöbbjei előtt egészen ismeretlen jellemével találkozunk itt azon
                  nyájőröknek, kik magányosan, sátor s kunyhó nélkül zord teleken át néhány juh vagy
                  kecske fölött őrködnek.</p>
               <p>Valóban e keskeny hegyi völgy egyik halántékán magas, vaskos ifjút pillantunk meg.
                  Arcza a dermesztő hidegtől kékes színt váltott, ajkai felcserepesedtek, dús
                  hajzatán, mely mint erdő hever vállain, s bozontos szemöldein zúz és dér
                  csillámlanak.</p>
               <p>Kérges bundáját a hóra vetette; csúcsos süveg, mely fejét födi, s a dákok korából
                  öröklött szabású szűr és nadrág, eléggé tanusítják, mennyire edzettek az idő
                  viszontagságai ellen idegei.</p>
               <p>Közelében csekély juh- és kecske-falkát látunk, összebujva a havon, míg egy
                  gyönyörű juhászeb, földet söprő selyemgyapjával, okos, merész szemekkel őrködik
                  fölöttök.</p>
               <p>A nyájőr kezeibe alig kinagyolt falapát szorul, melylyel a gyér moha s fűszeres
                  havasi növények borékát hárítja el, hogy kisded nyájának eldaczolja a mostoha
                  tápot az irigy természettől.</p>
               <p>Miután fáradságos munkájával elkészült, intett ebének, s a hű állat, elemelvén
                  szemeit a falkáról, juhok és kecskék - mintegy igézettől szabadulva - rohantak a
                  gyepkarajra, melyet hóvánkosok köröztek.</p>
               <p>A nyájőr e hókeret torlatába szúrta lapátját, s vállára vetvén merev bundáját, a
                  kék légbe tekintett.</p>
               <p>A nap most érte el a havas gerinczeit. Szűz sugárai rózsapárázatok közt főttek a
                  csúcsok élein; míg a magas fenyvek csipkefödött lombjai felszikráztak, s az egész
                  vidék álmából felmosolyogni látszott.</p>
               <p>Közel e kis tanyához redves fatörzsök emelkedik, melynek százados sudarát tűz és
                  idő öblözték ki.</p>
               <p>Ily idősenyvedt törzs e vadonban nagy fényűzési czikk: a havasok palotája, a
                  kényelem tetőpontja; s csak midőn az idő szeszélye, jegesztő fagy helyett,
                  vízterítőkben szakad a fellegekből, vonul a cziblesi kecskeőr ily menhelyekbe.</p>
               <p>Az ifjúban, ki előttünk áll, feltünő példányával találkozánk e sajátos
                  emberfajnak, melyről bátran állíthatjuk, hogy mesével határos, a mit tűrni s
                  mennyit nélkülözni képes.</p>
               <p>Pár évvel ezelőtt, ugyanazon törzsök odvában, melynek közelében most állni látjuk,
                  roppant medve rejtődzött, talán vadméhek búvhelyét sejtve.</p>
               <p>Emberünk az éjt sík havon, födve csillagtakarótól, s lehelve a tél fagyos légét,
                  bundájában töltötte el. Ébredtekor első tekintete az agg törzs vendégének téli
                  öltönyével találkozott.</p>
               <p>E nép nem fél; mondanók, a bátorságot sem ismeri. Érzékei annyira edzettek,
                  bőrfelülete oly elkérgesedett, hogy reá, lélekben s testileg, kevés hat. Ő az
                  ösztön embere; csak az érdekli, mi legközelebb hozzá, s reá minden esemény a
                  pillanat egyszerű hatásával működik.</p>
               <p>Nem rossz; mert a természet ezen ős fia, ki mindent nélkülözhet, mit irigyelne
                  mástól? Legyen ezer darabból álló nyája, vagy öt hat kecskéje, - ez sorsán keveset
                  változtat.</p>
               <p>Öltözete ugyanaz, mely századok előtt e dák s római vegyű fajt födte. Élelme
                  szintoly egyszerű, mint könnyen előszerezhető: tengeriliszt, tej s azon szegényes
                  étkek, melyeknek anyaga e kettő; néha - mint vendégség - vad-, juh- és kecskehús,
                  étvágyát tökéletesen kielégítik.</p>
               <p>Ha nyáját jól eladja, több kényelemre alig számít, sőt gondja növekedik; mert
                  minden előnye nyereményének, nyája szaporítása.</p>
               <p>Hideg és meleg, izzó forróság s dermesztő fagy, érzetlenül vonulnak el körüle; s e
                  magasokon a hévmérsék s légváltozás oly gyakoriak, mikép nem koczkáztatunk
                  valószinűtlenséget, ha mondjuk, hogy folytonosan hasonló, bár a legszebb időjárás
                  e népet néhány élvétől fosztandná meg.</p>
               <p>Ah, miként örül meleg bundájának, ha csípősen s élesen rohant a szél e vadon
                  torkolatokból; minő jól esik a hevítő mozgás, ha kemény téli napokon havat s jeget
                  kell széthánynia, hogy nyája a keskeny fűréteget harapdálhassa; mennyire vidító a
                  lángban felcsapó tűz, ha lanyha esős napok után, elázott öltönyét lobogó máglya
                  előtt száríthatja; s olykor, ha heteken át házat, kunyhót nem látott, minő csarnok
                  egy kis barlang vagy fatörzsnek odva!</p>
               <p>A kecskeőr meg nem félemlett, sőt meglepetése sem volt kedvetlen, mikor medve
                  komát megpillantotta. Ő rögtön kész volt tervével.</p>
               <p>Minden habozás nélkül erős baltájával megtámadta a rengeteg barátságtalan
                  szörnyét: hosszú küzdés után a medve halva hevert s az ifjú irtózatosan
                  összekarczolva tört karral s vérben forgó szemekkel nézett martalékjára.
               </p>
               <p>Gondoljuk-e, hogy e borzasztó állapotban hazament, idegen segélyt keresett? Oh
                  nem! a kecskeőr - ő s Isten tudja mikép - összekötözte tört karját, s daczára az
                  erejében növekedő télnek, orvos s vén asszonyok segélye nélkül, ifjú vére s
                  romlatlan nedvei meggyógyíták őt.</p>
               <p>Ne higyje valaki, hogy ez túlzás, s mi itt meséket regélünk: él a Czibles, élnek
                  szörnyei, s ama csudás faja a nyájőröknek ki nem halt még. A kételkedő előtt
                  minden évben szép alkalom nyilik, a szokásos medvevadászatokon, a mondottakról
                  meggyőződni. Menjen oda s tapasztalandja amaz igazságot: hogy a mi valószinűtlen,
                  az nem mindig nemvaló.</p>
               <p>* * *</p>
               <p>A nyájőr e kalandjának beékelése után térjünk vissza történetünkhöz.</p>
               <p>Míg emberünk - mikép mondtuk - a kék égbe bámult, addig a völgyecske keleti vége
                  felől két lovast látunk, szakadásokon, jég és hótorlaszokon át közeledni.</p>
               <p>Mindketten zömök, apró, úgynevezett mokány lovakon ülnek. Egyike e férfiaknak igen
                  fiatalnak látszik: állát, ajkát nem födi szakáll, s haja, az akkori divat ellenére
                  rövidre van nyirva. Arcza élénk és jelentő; nagy, sötétszürke szemek, összenőtt
                  szemöldöktől ernyezve, őrködnek sajátos vonásai fölött, melyek a keleti fajnak
                  jellegét viselik. Termete - mennyire azt ki lehete venni - inkább magas mint
                  középszerű, s erőre, edzettségre mutat.</p>
               <p>A másik első tekintetre koros, nem elaggott férfiúra gyaníttat; de közelebbről
                  vizsgálva, a lovag barna képén félreismerhetlenek a hosszú életidő nyomai;
                  homlokát sürű redők szántották át; bozontos szemöldei mélyen fekvő, tiszta tüzű
                  fekete szemeket árnyékolnak; míg hosszú bajúsza alól beszédközben a legépebb fogak
                  világítnak ki.</p>
               <p>Ezen ember korát nehéz leende a legrészletesb vizsgálat után is meghatározni.
                  Bágyadt, szenvedő kifejezéssel s kissé elüvegült szemekkel nem adhatandnánk neki
                  kevesebbet, mint nyolczvan évet; de a vén ficzkó széles vállai, egyenes tartása, s
                  vonásainak feltünőleg daczos, vidor kifejezése mutaták, hogy előtte sokkal
                  hosszabb élet áll, mint nem egy előtt mostani fiatalan-elévült, életunt s kimerült
                  serdülőink közől.</p>
               <p>Mindenesetre azonnal látjuk, hogy itt nem mindennapi emberekkel találkozánk.</p>
               <p>A két lovas öltönye s fegyverzete - csekély különbséggel - ugyanaz volt, mely
                  akkortájban a legtöbb hevenyészett életű s alkalom szerint - béke s had korában -
                  urat, gazdát cserélő kalandoroké.</p>
               <p>Mikor itt, a keskeny, de kanyarodásaiban elég hosszú völgyben e lovasokkal
                  találkoztunk, mintegy száz lépésnyire lehettek a kecskeőrtől.</p>
               <p>- Bátya! - szólt az ifjabb - nem csalatkozol-e? valóban ő az?</p>
               <p>- Kétségen kívül, uram; - felelt a kérdett - első tekintetre ráismertem;
                  egyébiránt tudom, hogy e tájon tartózkodik.</p>
               <p>- Jó, - mond a másik - meglátjuk, mire mehetünk vele.</p>
               <p>- Ez más kérdés! - viszonzá az öreg - de megérdemli a kisérletet; megveszszük
                  kecskéit, juhait, s gondolom, az alkú kész.</p>
               <p>- Legyen; - szólt az ifjú - elválik, megfelel-e várakozásunknak. Hej bátya! nagy
                  különbség van a kecskék s labanczok közt, bár mindkettőnek elég hegyes a szakálla,
                  s a sónak sem ellensége egyik is.</p>
               <p>- Nincs a világnak oly labancza, ki a cziblesi medvéknél vakmerőbb legyen; ezen
                  ember pedig csak úgy elbánik a medvékkel, mintha egy barlangban növekedett volna
                  velök.</p>
               <p>Így beszélgetve, a két utas oly közel volt már a kecskeőrhöz, hogy ez beszédüket
                  hallhatá, bár annak értelmét ki nem tudta venni.</p>
               <p>Őt azonban a jövők közeledése ki nem zavarta egykedvüségéből. Valóban nem csekély
                  feladat lenne kitalálni, miről gondolkozott ezen ember egész nap hosszában.</p>
               <p>Midőn arczát a két kalandor felé fordítá, annak hideg daczos vonásain legkisebb
                  meglepetés sem mutatkozott.</p>
               <p>Most már csak néhány lépésnyire voltak egymástól. A két lovas kiszállt nyergéből,
                  s a kantárakat karjaikra öltvén, az ifjú kecskeőr előtt megálltak.</p>
               <p>A ficzkó szemmel tartotta vendégeit, s a nélkül, hogy egy lépést tenne előre,
                  várta, mi fog tovább történni.</p>
               <p>Az öreg lovas süvegén emelintett s oláh szokás szerint üdvözletül jó szerencsét és
                  egészséget kivánt, mit az ifjabb is, igen kiváncsi tekintettel jártatván fürkésző
                  szemeit a kecskeőrön, ismételt.</p>
               <p>Az egyszerű, természetes jóindulat, mondanók udvariasság, műveltebb tartományokban
                  is alig van oly napirenden, mint honunkban a legalsóbb pórnép közt is.</p>
               <p>A nyájőr komolyan, de jóindulatú arczkifejezéssel emelintett süvegén, de nem
                  szólt.</p>
               <p>- Jó szerencsét, Vaszil öcsém! - mond még egyszer a vén kalandor.</p>
               <p>A kecskeőr ujra leemelte süvegét; azután kissé kidülyesztvén szemeit, a jöttékre
                  bámult, nem igen sok kedvet mutatván az ismeretség s társalgás további
                  folytatására.</p>
               <p>Az eddigiekből kétségtelen, mikép itt az öreg kalandor volt a szóvivő s az, ki az
                  ifjabb lovassal, előttünk ismeretlen okokból, a legcsikorgóbb téli napok egyikén,
                  e nyaktörő utat teteté, hogy egy cziblesi kecskeőrrel őt megismertesse.</p>
               <p>Az öreg, látván, minő nehéz e vadon fiával folytatott párbeszéd megkezdése, kissé
                  összevonta szemöldeit, azután kérdé:</p>
               <p>- Mondd meg nekem, Vaszil öcsém, hány éves vagy?</p>
               <p>- Hány éves? - mormogta a suhancz, majdnem gúnyosan vigyorogva - ki tudná azt!
                  három éve, hogy bajúszom serked s négy, mióta a hosszú teleken át kecskéimet őrzöm
                  a havason.</p>
               <p>- Nem unod-e magadat? - veté most közbe az ifjabb lovag.</p>
               <p>- Unni? miért? - volt a felelet - itt is csak estig tart a nap s az éj hajnalig,
                  mint otthon falun.</p>
               <p>- Igaz; - nevetett az öreg, ki most a kecskék fölött tarta rövid szemlét; azután
                  folytatá: - Mondd csak, öcsém, mivel töltöd az időt, így egész nap hosszában
                  egyedül, mint a bagoly?</p>
               <p>- Az időt!? - kiáltott fel a nyájőr bámulva - miért azt eltölteni, bágye Ursza? eltelik az magától is, még egyszer sem akadt
                  el.</p>
               <p>A mint látjuk, a kecskeőr s az agg kalandor ismerték egymást.</p>
               <p>Az ifjabb lovas jóizűen elnevette magát a cziblesi remete egyszerű filozófiáján. -
                  Isten engem! - szólt - eltelik biz az, s ha nincs mit tenni, gondolkozik az ember
                  fia. Gondolkozol-e aztán valamiről?</p>
               <p>- Nem biz én, uram, - felelt Vaszil.</p>
               <p>- Ej dehogy nem! hajnaltól éjig csak fordul meg valami eszedben?</p>
               <p>Vaszil, az ifjú lovasnak ezen új eszméjére talán mióta él, most gondolkozott
                  először arról, ha gondolkozik-e valamiről? Pár pillanatig bambán s kétkedve
                  tekintett a két lovasra, azután felelt: - Ha megfordul-e valami eszemben? nem
                  fordult biz ott még semmi ki helyéből, minden a maga rendén van.</p>
               <p>- Megállj csak, fiú; - szólt most az öreg - valamit - már azt a mit, csak gondolsz
                  mégis?</p>
               <p>- Tyár nyimnyik! - mond a kecskeőr, s röhögött.</p>
               <p>E kitételt semmi nyelven nem lehet valódi erélyében s mondanók, semmiségében
                  visszaadni. A nép, mely e tyár
                  szót feltalálta, nagy tökélyre vitte a semmittevést s a nélkülözés minden
                  nemeit; mert e szó a semmi eszméjének a legtúlcsigázottabb
                  fogalmát, mondanók, eszményesítését képviseli. Jelentő kitételekben gazdag
                  nyelvünkön is alig tudjuk jobban magyarázni, mint így: pusztán
                     semmit!
                  
               </p>
               <p>- Már ez nevezetes! - kiáltott fel az ifjabb utas. - Mondd, barátom Vaszil: fel
                  tudnád-e cserélni mostani életnemedet mással? feltéve, hogy ez hasznodra s
                  előnyödre lenne.</p>
               <p>- Gondolkozzál kissé, öcsém; - tevé hozzá az öreg, kit bágye
                     Ursza néven hallánk nevezni, mi magyarul annyit tesz, mint medve bátya. Mert tudva volt e régi lakójáról a Czibles
                  tövének, hogy sajátkezűleg negyven medvét ejtett el s számtalant megsebesített;
                  vadászkalandjai pedig közmondásos hírre emelkedtek.</p>
               <p>- Hm, - mond Vaszil - miért nem? Emlékezem: egykor, jól eladván kecskéimet, valami
                  vidéki úrnak sertéseit hajtottam makkra, félévig pedig teheneket őriztem. Aztán ha
                  fű s moha szükülnek Istennek e fehér bundája alatt, tovább megyek.</p>
               <p>- Patvar vigye, - mormogta az ifjabb lovag - ez a suhancz ki nem lép közvetlen
                  keretéből. Kecske, juh, tehén, ebből áll az egész világa, túl ezen semmi. - E
                  félig susogott, félig gondolt szavak után fönhangon folytatá: Tovább tekints egy
                  araszszal, fiú! Mit lök az sorsodon, jámbor, ha itt hányod-e a havat el, vagy pár
                  hajtásnyival messzibb? Nem jól értettél: azt szeretném tudni - de vigyázz jól! -
                  ha kecskéidre újra vevő akadna, s valaki - például én - másnemű szolgálattal
                  kinálna meg, mint a minőt ez ideig megkisértettél, el tudnád-e hideg tanyádat
                  hagyni, s barmok helyett, meg tudnál-e emberek közt élni?</p>
               <p>Az oláh vigyorgott.</p>
               <p>- Ezt így ki nem szedjük sodrából, - jegyzé meg halkan Ursza, ki most a hóba
                  heveredett s őszszakállas állát nyugasztá kezére.</p>
               <p>- No hát felelj valamit! - unszolá az ifjabb lovas a nehéz fogalmú mokányt.</p>
               <p>- Ki venné meg kecskéimet most? - szólt ez végre duzzadtan.</p>
               <p>- Én, - mond az ifjabb.</p>
               <p>- Mi, - tevé az öreg hozzá.</p>
               <p>Vaszil újra vigyorgott.</p>
               <p>- Mit nevetsz mindig? - kérdé a fiatalabb kalandor békétlenül.</p>
               <p>- Hi-hi-hi! - röhögött az oláh - még az volna egyszer a nyáj! embereket őrizni,
                  vagy a makkra hajtani! he-he-he! Vagy azt értik kelmetek, hogy valami jó
                  szolgálatot keressek azoknál a gazdag uraknál, kik kastélyokban laknak? Nem;
                  mitsem vágyom én arra; tudom, hogy jól eszik és sokat dőzsöl ott az ember! de
                  aztán meg is döngetik a hátát, s míg észreveszi, kalodába kerül lába, vagy tán
                  nyaka is. Jobb itt, hol én parancsolok még farkas- és medvének is; de azoktól sem
                  ijedek meg, kiknek kedvök van belém bakafántoskodni, vagy velem csúfot űzni. -
                  Ezen utóbbi szavakat az oláh daczos, kihivó tekintettel adá.</p>
               <p>- Épen ily legény kell nekünk! - kiáltott fel az ifjú lovas, kinek, a mint
                  látszott, a suhancz nagyon megtetszett, bár szeretett volna jó négy lovat fogni
                  elméje kenetlen kereke elé. Egy szó mint száz! - tört ki végre - szabd árát
                  kecskéidnek, én azokat kifizetem. De jól megértsük egymást: te aztán velünk
                  jöszsz.</p>
               <p>- Hová? - kérdé Vaszil.</p>
               <p>- Oda, öcsém, - mond Ursza - hová én is megyek. - Lásd, ismertem én még nagyapádat
                  is, mint ily fiatalt, minő magad vagy, pedig már akkor második nőm volt. Ennyit
                  tudok; bár - Isten bocsássa bünömet! - minő volt első nőm, meg nem mondhatnám. Öreg vagyok, mint e vén hegy. Előtted, Vaszil, még
                  az egész élet terjed; szükségből király is lehetsz.</p>
               <p>Vaszil röhögött.</p>
               <p>- Ha soká élsz tudniillik; - folytatá az öreg. - Az én életem mától holnapig tart,
                  mégis kilépek a síkra, mint egykor tevém jó uraim, négy Rákóczi alatt. Te azt sem
                  tudod, hogy áll a világ túl a havon, s minő víg élet csoszszan, ha az urak
                  összevesznek, s német magyar egymás szakállába kapnak. Lásd, Vaszil: akkor van ám
                  vásár! minden ház egy bolt, s ajtó, ablak nyitva állnak a szemesnek: hamarább
                  megtelik aztán - erszény s kulacs pár óra alatt, mint itt, ha évig mekeg és béget
                  ezen ostoba falka körüled. Gondolj egyet, ficzkó! jer velünk.</p>
               <p>- Jó fizetésért, szabad zsákmányért s még sok egyéb jóért, miről nem is álmodol, -
                  egészíté ki az ifjabb toborzó.</p>
               <p>- Ohó! - rikkantott Vaszil! - kelmetek rablók! - ezzel kiemelte nehéz baltáját
                  bundája alól, - értem az ily kecskevásárt. - E szavak után sajátosan füttyentett,
                  s komondora oly rögtön nyakába ugrott a havon guggoló Urszának, mikép ezt csak
                  lélekjelenléte óvta meg igen gonosz tréfától. De a vén medvevadász szintoly rögtön
                  aczélujjai közé szorította a lábait négyfelé nyujtó komondor torkát s felkiáltott:
                  - Megbolondultál-e? - azzal az ebet pár ölnyire vetette magától, mely némi
                  hempergés után felvánszorogván, megszégyenülve vonta be lompos zászlóját, s a
                  kecskék mögé sompolyodott.</p>
               <p>Az ifjú lovas pisztolyt húzott ki övéből, sárkányát megtekintette s jókedvűen
                  szólt: - Haramiák mi? A mint veszszük, Vaszil. Hallottad-e valaha Caprara, Strasoldo s Cobbnak nevét? Tudod-e ki volt Atilla s Mátyás király?</p>
               <p>- Nem én, - felelt az oláh, haragos szemeket vetvén Urszára - nem ismertem
                  őket.</p>
               <p>- Hát Tökölyi hírét hallottad-e valaha?</p>
               <p>- Nem; - szólt haragosan Vaszil - nem járt erre soha.</p>
               <p>- Na - folytatá az előbb szóló - úgy keveset hallottál még; de az mit sem tesz.
                  Lásd, ezek vezérek, fejedelmek, királyok, kik onnan is elvették s veszik, hova nem
                  tettek semmit.</p>
               <p>- Úgy ám, - erősíté Ursza.</p>
               <p>- Hallgass rám, - kezdé újra az ifjabb kalandor. - Mikor aztán így a máséból
                  megtelik a punga, azt háborúnak nevezik, te
                  fajankó! - - A ki kecskét lop, annak neve tolvaj; de a ki házadat felgyújtja,
                  nődet, hugodat elrabolja s földönfutóvá tesz: annak neve vezér, fejedelem néha
                  király.</p>
               <p>Vaszil kidülyesztette szemeit s tátott szájjal bámult a beszélőre.</p>
               <p>- Hát a szentirásnak hírét hallottad-e valaha? - folytatá amaz - s tudod-e, mi az
                  evangéliom?</p>
               <p>- Nem én, uram, hírét sem hallottam őkelmeknek.</p>
               <p>- Vigyázz hát jól: azok szentséges könyvek és iratok, minőkből a beszerikában a pópa olvas; s melyeket
                  Isten maga küldött az emberekhez, ezekben világosan meg van írva: Add meg a királynak, mi a királyé s Istennek mi Istené. Már pedig, Vaszil koma, a királyé, s a vezéreké,
                  kiknek a király parancsol, s az oly ficzkóké, minő én vagyok s e vén czimborám,
                  kik a vezéreknek szolgálnak, minden övék háború idején, mire kezöket teszik. Ebből
                  világosan látható, hogy nem vagyunk haramiák és tolvajok, hanem csak ahhoz
                  nyulunk, mi a szentirás parancsából a mienk. Érted-e már?</p>
               <p>- Én? egy kukkot sem, - felelt Vaszil.</p>
               <p>- Bízza rám őt, uram! - vágott közbe Ursza igen békétlenül s felkelve ülőhelyéből.
                  - Ha kegyelmed a szentirásból beszél vele, egészen befenekli agyát; mert a minő
                  vakmerő az ily tuskó, szintoly ostoba. - Ezen észrevételt az öreg magyarul tevé;
                  mert alig szükség mondanunk, hogy a társalgás eddig oláhul folyt; azután Vaszil
                  által érthetőn kérdé: - Akarsz-e velünk jőni?</p>
               <p>A ficzkó kissé gondolkozott, végre mérgesen felelt: Nem!</p>
               <p>- Teringettét! - kurjantott Ursza haragra lobbanva - üssön meg hát a mennykő! E
                  derék hadi embert, kinek minden zsebe tömve aranynyal, ide bolondítottam, abban a
                  reményben, hogy benned emberünkre találunk, ki meg nem ijed árnyékától, s rá tudja
                  adni fejét valamire, ha hasznát sejti; de te gyávább s ostobább vagy a
                  komondornál.</p>
               <p>- Jól van, - mond Vaszil mérgesen - üsse meg hát kelmeteket is a mennykő!</p>
               <p>Ursza magába fojtotta mérgét s mintegy új eszmétől megkapatva érthetetlenül
                  mormogta: - Várj oktondi, ott végzem, hol kezdeni kellett volna. - Ezzel kulacsot
                  vett elő, mely keskeny szíjjon válláról csüggött, s oda nyujtván azt Vaszilnak,
                  békítőleg szólt: - Minden nemzetségedet ismertem, öcsém Vaszil. Nem egyszer
                  tartott jól apád s nagyapád juhhússal, s üde ordával, haraggal ne váljunk el
                  egymástól: itt ízleld ezt! ilyet szépapád sem ivott.</p>
               <p>A kecskeőr vad szíve csudásan megszelidült, mihelyt a kulacsot megpillantotta; az
                  öreg kinálására kikapta azt annak kezéből, nagyot ivott, azután vigyorogva kérdé:
                  - Nem tréfálnak kelmetek? igazán megveszik kecskéimet?</p>
               <p>Ursza, mielőtt felelne, lovához ment, s leemelvén a nyeregkápán függő tarisznyát,
                  abból kalácsot és sódart vett ki, s mindkettőből jókora darabot nyújtott az
                  oláhnak, ki azokat nagy készséggel fogadta el, s széles tüszőjéből rossz bicskát
                  vevén ki, a hóba ült, s a lehető legnagyobb kényelemmel fogott a lakomához.</p>
               <p>Az egyszerű vadon fiát alig lehetende hatósabb szerrel megkisérteni, mint a minő
                  okfőkkel őt az eszélyes vén kalandor ellátta.</p>
               <p>- Vaszil, - szólalt meg most az ifjú lovas, ki darabig összevont szemöldökkel, de
                  fölingerlett kiváncsisággal volt a párbeszéd néma tanúja, - nézd ezen erszényt, -
                  ezzel bőrzacskót mutatott elő - markodba ürítem, ha nyájadat idehagyod s velünk
                  jöszsz.</p>
               <p>A suhancz sovárgón pislogott a pénzre; darabig érthetlen szavakat mormogott; végre
                  felkiáltott: - Isten neki! a nyájat lehajtom anyámhoz a faluba; ott van öcsém
                     Lup, ki rég vágyik nyájat kapni keze közé. Ha
                  kelmetek foglalónak adják, a mit nyájamért igértek: eladom lelkemet pár hónapra
                  kisérletül.</p>
               <p>- Jó, - mond az ifjú lovas, kinek mindeddig nem hallók nevét - attól sem irtózom:
                  olyan nálunk a pénz, mint nyárban a legelő; mi erdőn, réten ingyen jutunk
                  hozzá.</p>
               <p>Vaszil egy tekintetet vetett végig nyáján; közel hozzá óriási hófehér kecskebak
                  állt, nem csekély hajlamot mutatván, homloka domborával megismertetni a jövevények
                  térdeit s e legkiválóbb egyéniségét a falkának nyájasan czirógatta; úgy tetszett,
                  mintha megbánás késlelné elhatározását; de e költőisége kedélyének hamar elmúlt;
                  nagyot kurjantott, mintha az agg Czibles szunnyadó visszhangját akarná mámoros
                  szendergéseiből felkölteni.</p>
               <p>Nehány percz mulva a kis nyáj hosszú sorrá kigomolyodva haladott a keskeny
                  torkolat nyilása felé, míg Vaszil a lovasok mellett sietett bunkós botjára vetett
                  bőrtarisznyájával.</p>
               
            </div>
            <div type="chapter">
               <head>MATER HONORIA.</head>
                  <p>Három hét telt el e jelenetek óta. Mi végre szegődött Vaszil az ifjabb
                     kalandorhoz, ki ez ügyben kétségtelenül a főszemély volt, azt talán később
                     sikerülend megtudnunk, mikor valószinűleg alkalmunk leend e vállalkozó
                     egyéniséggel többször találkozni. Most történetünk megváltoztatta színhelyét:
                     Bécsben vagyunk, az agg Vindobonában, s nem távol a Schotten-Thor nevet viselő
                     kapú közelébeni zárdához.</p>
                  <p>A magány s szemlélődő élet e békehelyén mater Honoria - agg német család
                     ivadéka - a fejedelemnő.</p>
                  <p>E hölgy majdnem szentség hírében volt s a zárdában szigorú rendet tartott: de
                     ezt szelid, anyai bánással tudta kiengesztelni.</p>
                  <p>Lépjünk e csendes falak közé s édesen meglepetve az orgona mély s megkapó
                     zengésétől, mely az apáczák ihletteljes énekét kisérte, vessünk egy tekintetet
                     az egyházba.</p>
                  <p>A rend szüzei, a szerzet egyszerű öltönyében, e pillanatban keltek föl
                     ülhelyeikről s közeledtek, az egyház szentélyén keresztül, a tágas sekrestye
                     boltozataihoz.</p>
                  <p>E gótalakú ívek alatt, a hézag közepén állt mater Honoria.</p>
                  <p>Lehetlen leende tiszteletet s vonzalmat nem érezni annak, ki e kedves,
                     méltóságteljes s mégis oly bájoló szelidségű hölgyet látandá.</p>
                  <p>E feltünő némber, ki alig harminczhat éves, a rend fekete öltönyében s az
                     egyszerű gyolcs főékkel, mely hajzatát egészen eltakarta, nyájas mosolylyal
                     tarta szemlét a párosan előtte elvonulókon.</p>
                  <p>A többi szüzektől őt csak nehéz aranyláncza s azon függő jókora zafir-kereszt
                     különböztették meg.</p>
                  <p>Tartása, a feltünő vonások, búskomolyság szenvedő árnyától körüllengve, s a
                     nagy ihletteljes kék szemek mutaták, mikép e junói alak, egykor élte tavaszán,
                     arany ifjúságában, alig álmodta, hogy mielőtt az élet ősze beköszönne, már a
                     világról lemondva, örök bucsút veend annak minden dicsőségétől s örömeitől.</p>
                  <p>A haladók sorának közepe táján két fiatal hölgy lejtett; midőn mater Honoria
                     közelében valának, egyikéhez szólt:</p>
                  <p>- Julia! mielőtt a refectoriumba mennénk, elvárlak szállásomon, szükséges
                     beszédem van veled.</p>
                  <p>E szavak alig tizenhét évű, barna hölgyhöz valának intézve, ki, mikép látszott,
                     meglepetve, de szende fönséggel emelte fekete szemeit a fejedelemnőre, némán
                     fogadván a parancsot. A mellette menő szőke hölgy szép szemöldívei
                     összevonultak, s a hosszú selyemernyek alól két világosbarna szem merész, éles
                     sugára lövelt a fejedelemnőre, míg keze Juliáét szorította meg hirtelen.</p>
                  <p>Észrevehető volt, hogy üde ajkain pár szó küzd fel, de elfojtá azokat, s némán
                     tűnt el társnőjével a sekrestye tulsó ajtaján át.</p>
                  <p>Néhány percz mulva a két fiatal szüzet - kik, a sekrestyéből kiérvén, gyorsíták
                     lépteiket - hosszú folyosón látjuk haladni.</p>
                  <p>A szőke hölgy hátra tekintett, s látván, hogy senki sem követi őket, lassítá
                     lépteit, s élénken, a harag reszkető hangján felkiáltott: - Hallotta-e
                     nagyságod, parancs kérés helyett! Eddig mater Honoria jónak látta illedelmesen
                     s kérelem hangján nyilvánítni kivánságait, most...</p>
                  <p>- Béketűrés, Amadil! - nyugtatá a másik - a sors oly helyzetbe tőn, hol ily
                     elmulasztások ellen szót emelni szégyenítőbb, mint azokat észre sem venni.</p>
                  <p>- Nekem merne így szólani, ha Rákóczi Julia volnék! - mond Amadil hévvel.</p>
                  <p>E szavak közben egy ajtóhoz értek, s ezen át középnagyságú szobába léptek,
                     honnan balra egy más ajtó felé fordulván, a fiatal herczegnő számára rendelt
                     tágas, világos szobába nyitottak.</p>
                  <p>A két hölgy imakönyveit s olvasóját kerek asztalkára helyezé, s Julia szótlan
                     merengésben megállt a keményen rostélyozott egyik ablak előtt.</p>
                  <p>Amadil keresztbe fonta gömbölyű karjait, s egy tekintettel, melyben harag,
                     szánalom s csudálat olvadtak össze, nézett a herczegnő szép vonásaira.</p>
                  <p>Rákóczi Julia magas, könnyedén emelt alak volt; arczának római éle a Rákócziak
                     családi jellegét viselé. Nagy fénylő szemeiben, bársonyernyek alatt, fönség és
                     szelidség sugároztak, míg finom metszésű ajkai körül az elszántságnak búskomoly
                     kifejezése lebegett.</p>
                  <p>Alig lehete szebb s nemesebb termetet látni, s keskeny, gyermekded lábacskái
                     oly könnyen, mondanók, lebegve hordák e kedves alakot, mintha a hajdani mythosz
                     népesült légében nemtők szárnyain emelkednék.</p>
                  <p>Ha a két Magyarhon egyik legérdekesb teremtésének külsőjéről pár szót mondánk,
                     lehetlen Amadilról, mint talán a maga nemében még ritkább jelenetről, néhány
                     sort nem mondanunk, fenntartván magunknak, e történet folyamában gyakran
                     visszatérni hozzá.</p>
                  <p>Amadil, kinek külsejét röviden érintettük már, sajátos lény volt. Talán
                     sorsának talányos volta s nevelés okozták, hogy szelleme, mint kedélye egészen
                     eredeti irányt vőnek. A mi benne első tekintetre büszkeségnek látszott, az
                     sorsa igazságtalanságának - ha szabad így kifejezni magunkat - visszahatása
                     volt. Hirtelen lobbanó heve egyikévé tevé őt azon lényeknek, kikben az átmenet
                     gondolatról tettre, mindig inkább a pillanat, mint megfontolás eredménye.</p>
                  <p>Szívjóság volt e hölgyben, s óhajtjuk, hogy sorsa oly utakon vezesse őt, hol
                     kedélyének e szentélyében ellenséges szellemek léptei ne juthassanak; mert a
                     lélek házában nem hiányoznak a kirugó erkélyek, melyeknek védő boltjai alól egy
                     lépés elég - ki a zord és sivár életbe.</p>
                  <p>Vannak indulataink, melyek mint őrszemek, érzéseink határán állanak, közvetlen
                     érintkezésben ellenséges rohamokkal; s már helyzetünkből megfejthető, hogy ha
                     egyrészt legelébb várhatnak figyelmeztetést az értelemtől: úgy másrészt épen e
                     végindulatok - kedélyünk e szélsőségei - vannak a megrohanás s meglepetés
                     veszélyeinek legtöbbször kitéve.</p>
                  <p>Hatalmasb volt Amadilban jó szivének túlforrongó sugalmainál valami éber,
                     ingerlékeny igazságérzet. Ezen indulat, úgyszólván, egész lénye fölött
                     uralkodott, s távol attól, hogy csak saját személyére vonatkozzék, merészen s
                     meggondolatlanul felkarolta mindazok érdekét, kik iránt rokonszenvet
                     érzett.</p>
                  <p>Ha itt, jellemrajzunkat közepett ketté metszszük, ez azért történik, mivel
                     fogalmaink szerint, azon nevezetes rész, mely e körvonalításból hiányzik,
                     élesebben s megkapóbban fog az események fejlesztéseiből kiválni.</p>
                  <p>* * *</p>
                  <p>A két hölgy néhány szótlan percz után, tágas pamlagon foglalt helyet.</p>
                  <p>A szoba, melyben voltak, kevés fényre mutatott, s bútorzata egyszerű s zárdai
                     volt. Két ablaka nyilt az utczára, s e kettő közt nyult el a kényelmes bútor, a
                     melyen ültek.</p>
                  <p>A festetlen falakon egyetlen kép függött: a herczegnő anyjának, a híres Zrinyi
                     Ilonának, Tökölyi Imre nejének remekmívű
                     képmása; a többi bútorzatot az egyszerű ágy, néhány szék, pár falszekrény, s
                     egy roppant ezüstveretes s kagyló-czifrázatokkal elárasztott, rózsafa-láda
                     egészíték ki. Ezen utóbbit Julia a munkácsi várból hozta Bécsbe magával.</p>
                  <p>A herczegnő himzőmunkát vett kezébe; Amadil ékes szövetdarabkákat különböző
                     alakokra metszett, s előtte kis asztalkán egy azon festvények közől hevert,
                     melyeket drága szövetdarabkákkal, vékony aranylemezekkel s gyöngyökkel
                     felruházni, századok óta a zárdahölgyek mulatságai közé tartozik.</p>
                  <p>Lehetlen a békétlenség s elfojtott indulatosságnak élénkebb rajzát adnunk, mint
                     ha Amadil sajátosan érdekes, makacs vonásainak jelen kifejezésire utalunk.</p>
                  <p>Látszott, hogy szólni akarna, s hogy valami felküzd kedélyéből; de azon
                     tisztelet s ragaszkodás, párosulva regényes rokonszenvvel, melylyel Amadil a
                     kedves, de szelidségében is erélyes herczegnő iránt viseltetett, nem engedék,
                     hogy a hallgatást ő szakítsa félbe. Természetes volt tehát öröme, midőn Julia,
                     barátnéja munkájára tekintvén, közönyös megjegyzéssel vetett annak véget.</p>
                  <p>- A kép sikerülend; - ezt viszonzá Amadil a herczegnő szavaira - mikép végre is
                     minden sikerül vagy megtörik, mit erősen akarunk.</p>
                  <p>E felelet után sohaj birkózott fel kebléből s nagy szemeit kérdőleg emelte
                     Juliára.</p>
                  <p>- Sikerül vagy megtörik, jó Amadil, minden akarat a földön, legyen az erős vagy
                     lanyha, - mond Julia csendesen.</p>
                  <p>- Nem, nem! - kiáltott fel élénken Amadil - az erős akarat olyan, mint a kevély
                     folyó: medret tör s föltartózhatlanul halad előre, míg tengert ér - tág
                     országát, vagy egy meredek szélét, melyen habjai megszakadnak s azokat örvény
                     nyeli el. A lanyha félakarat, mint ama rest erek, melyek láp- s
                     iszapmélyedésekből szivárognak elő, vánszorog, nem halad s homokrétegekben,
                     vagy nád és káka közt enyészik el. Nem ismeri sem az apály szégyenét, sem a
                     túláradás diadalát. - Óh, higyje nekem nagyságod: az emberi akaratban isteni
                     erő rejlik. S midőn az Üdvezítő így szólt: Mondd a
                        hegyeknek: mozdulj ki helyedből!
                     
                     s ha hited erős, ki fog mozdulni:
                     akkor az akaratról is szólt; mert bár akaratlan a hit s önkényes az akarat:
                     egyik a másik nélkül fenn nem állhat.</p>
                  <p>Julia szeliden mosolygott. - Az akaratot fékezni kell, - jegyzé meg - mert hol
                     közelebb a megtörés, mint a diadal: ott okosság, mondanám becsületesség,
                     béketürést parancsolnak.</p>
                  <p>- Rákóczi Julia s ezen emberek! - kiáltott föl keserűn Amadil. - Nem volt-e
                     béketürő nagyságod? Én, a szegény árva leány, pirulok, ha eszembe jut azon óra,
                     melyben nagyságod anyjával e mogorva zárdába hurczoltatott. Ama vén büszke
                     bibornok, ki a szép Rákóczi-jószágokat kezeli, s gyámnoki részben oroszláni
                     osztalékot vesz; amaz utálatos Kolonics - -
                  </p>
                  <p>- Hallgass! nem akarok erről hallani, - szakítá őt Julia félbe.</p>
                  <p>- Midőn nagyságod borzadva vonakodott ez unalmas börtönbe lépni, azon ember
                     lábaival rugdosta; - folytatá, a félbeszakításra
                     nem ügyelve, hirtelen s hevesen a szőke hölgy.</p>
                  <p>- Parancsolom, hallgass! - ismétlé a másik. - Nem érzed-e, mikép ily
                     megszégyeníttetés említése maga is sértés?</p>
                  <p>Amadil Julia kezeit vonta ajkaihoz. - Nem! - így szólt mély megindulással - én!
                     és nagyságodat sérteni? - én! ki minden perczben kész volnék életemet adni
                     nyugalmáért; de szívemnek fáj ama szomorú sejtelem, hogy a jövő nem sok örömmel
                     ajánlkozik nagyságodnak.</p>
                  <p>- Miért nem? - kérdé Julia szeliden. - Gondolod-e, hogy a jó Isten oly magasra
                     aggatta a boldogság gyümölcseit, mikép azok, kiknek számára érlelé, hozzá ne
                     juthassanak?</p>
                  <p>- Azt nem gondolom, - felelt Amadil - de igen azt, hogy kevesek számára érnek
                     meg a Hesperidák almái. - - Gróf Aspermont majdnem 20 évvel idősb nagyságodnál,
                     s e háborgós időkben élete minden perczben veszélynek van kitéve: ki felel
                     róla, hogy a dühös bibornok, felényire kijátszatva látván magát, nem követ-e el
                     mindent a kivitel akadályára?</p>
                  <p>- Mikor határoztunk, - szólt Julia, komolyan szakítván félbe Amadil beszédárját
                     - akkor agyrémekről le kell mondanunk. Aspermont harminczöt-harminczhat éves
                     férfiú, a császár hadainak főparancsnoka Magyarországon; mindazoktól, kik néha a fejedelemnőt s minket meglátogatnak, sőt
                     az udvarnál is magasztalni hallám lovagiasságát s igazi német őszinteségét.
                     Életem azon keserű pillanatában, melynek szégyenét ismételni, úgyszólván,
                     fölidézesz, ő kiséretünkben volt, a mint tudod, s védelmemre szót emelt,
                     férfiasan s nyiltan megfeddvén a durva bibornokot, így több szégyeníttetéstől
                     megóvott. - Oh Amadil! gyermek-éveim, háború s örökös nyugtalanságok zaja közt,
                     kevés örömben részesültek: azon férfiú emlékezetével, ki, védő mentőm lőn,
                     kapcsolatban áll ifjúságom legfájdalmasb perczei egyikének enyhülése, - ki
                     tudná ezt feledni! - a kor ily érzésben változtatást nem tehet, s
                     gyermekemlékezeteink olthatlanok.</p>
                  <p>- Adja Isten, - rebegte Amadil - hogy a lények legszeretetreméltóbbikának
                     minden szép álmai teljesüljenek! de legyünk vigyázók az utolsó perczig.</p>
                  <p>- Vigyázók s béketürők; - felelt a fiatal herczegnő - a bibornok távol van, de
                     ezer szem ügyel reánk.</p>
                  <p>- A föld ég alattam; - tört ki Amadil. - E jámbor szüzek megfoghatlan
                     vidámsága, e koldulása a mindennapi kenyérnek reggeltől estig, e kifárasztása a
                     jó Isten kegyének fogyhatatlan rimánkodásokkal és könyörgésekkel, s e kényelmes
                     zárdai élet - valami iszonyú! mit tűrni nem tudok. A szabadba! - ez minden
                     vágyam, minden ohajtásom.</p>
                  <p>- Én is ohajtom a szabadságot; - szólt Julia békítő tekintettel - de szeretem a
                     csendes imát, mely a hajnallal, mint a szárnyasok éneke, fölébred; szeretem a
                     szelid vidámságot, mely e jámbor szüzek arczán mosolyog, s néha szemrehányást
                     teszek magamnak, hogy mater Honoria s a bibornok ismételt tanácsaira, nem tudok
                     hajlamot érezni ily boldogságra. - Hidd: méltányos vagyok ezen ihletett lények
                     szent hivatása iránt, bár sok bánt és keserít.</p>
                  <p>- Bánt? - szólt Amadil hévvel. - Oh mi ne bántana börtönben s zárt falak közt!
                     Itt a boldogság is sért, s olykor a tavasz egyetlen fuvalmát, mely rózsaillatot
                     lenget szárnyain, nem adnám a mártirkoronáért, melyet itt kivívhatni. Én
                     szegény leány vagyok; nagyságod ezen ősz hézagokból fényes palotába
                     költözendik, ha Isten úgy akarja. Csillogó aranytól körözve, száz szolga sürög
                     majd körüle: de én, számkivettetve azoktól, kiket nem ismerek s kik zsenge
                     gyermekéveimet véletlenre bizták, - mi vár reám? Mégis, higyje nagyságod,
                     szabadabbnak érzendem magamat mint Rákóczi Ferencz dicső leánya!</p>
                  <p>- Különös teremtés! - mond Julia vegyítékével a szánalom- s meglepetésnek.</p>
                  <p>- Különös? - szólt Amadil, komolyabbá válva. - Ne bámuljon engem nagyságod. Ha
                     a gyémánt fénye s világa szirtek sötét keblében érik meg: miért ne gyúlna föl
                     bennem is, ki zárak s függés alatt nevekedtem, a szabadság istenszikrája? miért
                     ne lehetnék büszke azon gondolatra, ha én, ki eddig minden falatot mások
                     irgalmának köszönhettem, lerázom az alárendeltetés nemtelen bilincseit, s
                     ezután szerencsémet vagy vesztemet magamból szövöm ki?</p>
                  <p>- Én ezt értem, Amadil, s becsüllek lelked azon nemességeért, mely e szavakat
                     függeszté ajkaidra; de remélem, hogy mi soha el nem hagyjuk egymást.</p>
                  <p>- S mégis, drága herczegnő, utaink elválnak. Nagyságod nem leend oly szabad,
                     mint én, s helyzete, ha e zárda családi egyenlőségéből kiemeltetünk, magas
                     korlátokat vonand közénk. Nagyságod a Rákóczi-családnak fényes utóda; élne
                     atyja, s ülne fejedelmi széken mint egykor: talán koronás fők nyujtanák
                     kezeiket birtoka után; - én, az egyszerű lény, név, birtok nélkül, a nagy
                     számnak tengerébe fogok elenyészni. A világ Rákóczi Julia érdemem fölötti
                     barátságát leereszkedésnek, rokonszenvét szánalomnak nevezendi, s mit tehetek
                     én róla, hogy Isten úgy teremtett, mikép sem szánalmat, sem leereszkedést nem
                     tűrhetek?!</p>
                  <p>- Hibázol, Amadil; - mond Julia megilletődve, - az arany keret, melynek fényét
                     említed, csak gyenge sziveket választ el; én keveset tartok régi nevek
                     előnyeiről. Az agg fáknak gyökerei korhadtak, gyümölcseik érés előtt hullanak
                     el, s minden tavasz pár ággal többet lát az agg törzsökön száradozni. Én s
                     öcsém Ferencz a Rákóczi-ház utolsó ivadékai vagyunk. Előttünk a sír s az agg
                     család fordított paizsa! Ki tudja, nem mi vonjuk-e be a kripta ajtaját, mely
                     egy családot zár sötét aknáiba? E gondolatban, jó Amadil, valami megdöbbentő
                     van, mi szivemet nem egyszer megrázkódtatta! S mert őseim nevét feljegyezte a
                     véletlen, s a történetek lapjai tanuságot tesznek a jóról s rosszról, mit
                     elkövettek: ok-e ez arra, hogy sziveink elkülönözzenek?</p>
                  <p>- Sziveink! - sohajtott fel Amadil - nem, nem, csak utaink, kedves, kedves
                     herczegnőm! mert én senkinek terhére nem tudnék lenni.</p>
                  <p>- Terhemre!?</p>
                  <p>- Ne értsen nagyságod balra. Rákóczi Julia csak magáról felelhet, nem
                     viszonyairól, s én e viszonyoknak lehetnék terhökre.</p>
                  <p>- Hogyan? - kiáltott fel a másik - így eloszlanának ifjú éveink álmai?
                     Emlékezel-e még, fonótermünk tág kandallója előtt, közel ülve egymáshoz
                     orsókerekeinkkel, - mennyi csendes vágy s szeszélyépítette fellegvár édesíté
                     esti álmainkat? hányszor sírtunk s néha nevettünk együtt? Oh, Amadil, ama
                     rövid, de szép órák emlékére esküszöm: nincs viszony a világon, mely szivemet
                     irántad meghűthetné, s választó falat emelhetne oly barátság közé, mint a
                     mienk!?</p>
                  <p>Amadil darabig hallgatott, míg Julia utánozhatlan szivélylyel nyujtá neki
                     kezét; azután szólt:</p>
                  <p>- Nekünk nem kell soha igéretekre esküdnünk. Nem tudom, igazság-e vagy nem, de
                     tőlünk a sors s talán az erősb nemnek féltékenysége s büszkesége, az önállóság
                     erényét tagadta meg! nekünk nem kell igérni! mert igéreteinket ritkán
                     teljesíthetjük. Emlékezik-e nagyságod azon időkre, midőn egymásnak igéreteket
                     tevénk? Mi teljesedett ezekből?</p>
                  <p>- Kevés.</p>
                  <p>- Semmi!</p>
                  <p>- De teljesületlen remények is érnek valamit, - felelt Julia. - Egyáltalában mi
                     az, mit ember teljes biztossággal igérhet, egyen kívül: hogy egykor meg fog
                     halni? Ne vitatkozzunk szavak fölött, Amadil. Te nálam maradsz; álmodjunk
                     együtt, reméljünk együtt, s ha akarod, hiusult légpalotáink romjai fölött
                     sírjunk vagy nevessünk.</p>
                  <p>- Lélekben mindig nagyságodnál leszek.</p>
                  <p>- Hogyan érted azt?</p>
                  <p>- Ha innen kiszabadulok, nem akarom, hogy e menekülés - szabadság híján -
                     értelemnélküli eszmévé váljék. Itt, hol közös börtönben sínlünk, Isten
                     legnemesebb teremtményének alázatos, engedelmes szolgálója valék - -</p>
                  <p>- Barátnéja! - szakítá őt félbe Julia.</p>
                  <p>- Igen; - felelt rögtön Amadil - de nem Aspermont grófnéé, kinek férje ellen-
                     és rokonszenvekkel birhat, mint én! Oh, ne tiltson el a hölgy, ki barátnémnak
                     nevezi magát, remélni s hinni magamban. Künn a szabad ég alatt - folytatá
                     hevesebben Amadil - lelkem kitágul, s ifjú keblembe tíz élet szorul; nem
                     gondolok egyébbel! terveim nincsenek; egyet tudok, hogy a föld szűk leend
                     nekem.</p>
                  <p>- Hogyan? - kiáltott fel Julia - te magányosan a világ zajába akarsz rohanni?
                     te az élet sivár üzelmeibe veted sajkádat kormányvitorla nélkül? -
                     lehetetlen!</p>
                  <p>- Mégis - felelt Amadil szenvedélyes ihletséggel - meg kell lenni! Látta-e
                     nagyságod azon szegény, foszlányokba burkolt leánykát, azzal a csendes, okos
                     arczczal, melyet látni oly jól esik a szemnek? Látta-e őt nagyságod
                     reggelenkint ablakunk alatt állni? Mellette gyakran e pohos nyárspolgárok fülig
                     téli öltönyeikbe podgyászolva haladnak el s dideregnek: a kis leányka,
                     körüllengve - nem födve - szegényes lemezétől, nem látszatik észrevenni, hogy
                     könnye, míg a földet éri, megfagyott esésében. Kedves arcza szeliden s
                     elszántan várja az adományt, melyből mindennapi kenyere telik! mikép ha pénzem
                     volna, tenyerébe üríteném erszényemet. Nem tudom, hogyan történik, de e
                     gyermeket szeretem, mintha testvérem volna. Olykor, ha e meleg szobában
                     sétálva, olvasómat mondom el, s a mindennapi kenyeret, melyet Isten nekünk oly
                     bőven adott, folytonosan sürgetem: szégyen borítja arczomat, mikor e gyermekre
                     tekintek, s azután gondolom, hogy nem ártana, ha Isten szemtelen zaklatásom
                     miatt elvonná kenyeremet, s e bátor, hitteljes angyalnak adná, ki nem kér, s a
                     hidegtől szemeibe facsart könnyekkel oly elszántan tekint a szép égbe föl,
                     mintha a szent könyv tárva volna előtte s olvasná, mit Isten szólt: ó Ne gondoskodjatok a holnapi napról. - Oh, higyje nekem
                     nagyságod: a gondolat, hogy gyávább tudnék lenni e gyermeknél, őrültté
                     tehetne!</p>
                  <p>- Ismerem e leánykát, - mond Julia - kinek mindketten nem egyszer eresztettük
                     le reggelink egy részét; de nála - úgy hiszem - sokat tesz a megszokás. - Ki
                     tudja, ha a napot lézengve az utczákon töltötte, nem várja-e este egy meleg
                     szugoly, s nem pihen-e a selyemborított szőke fejecske szegény, de szerető anya
                     ölében? Te egyedül állsz a világban, gyámatyád meghalt: mit tehetsz pénz,
                     védelem nélkül?</p>
                  <p>- Én gazdag vagyok! - kiáltott fel Amadil - tizennyolcz arany évet számítok;
                     reményeim kincses aknák, mert igéreteikből még egy fillért sem adának kezembe;
                     szemem éles, mint a hiuzé, s a gyámnokom neje, míg élt, ha olykor rekedt szavát
                     a harmadik szobában meghallám, nem egyszer mondá: Amadil, füled élesb a
                     vakandénál. Emlékezem, Munkácson a várudvaron, ha gyámnokom távol volt,
                     kiszöktem szobáiból s a térdig érő hóból torzalakokat gyúrtam, ijesztő
                     szemekkel szénből, s mikor szerit tehettem, valamelyik lovász süvegét raktam
                     fejökre. A falak kirugásain az őrhelyekig kúsztam, mint a vadmacska, s ha
                     csínjaimon utoléretve, üzőbe vétettem, lábam oly gyors volt, mint az őzé, s
                     biztos, mint a zergéé. Tudok éhezni ha kell, mint a teve, s ha amúgy igazán
                     jóllakom Isten áldásából, az sem bánt nagyon. Nem vagyok-e gazdag? s mitől
                     félhetnék?</p>
                  <p>- Elijesztesz! - mond növekedő meglepetéssel a herczegnő. - Ábrándok ezek,
                     barátném, s elbizottság, mit az élet megczáfoland. - - Azt mondád: terveid
                     nincsenek, - mit akarsz tehát?</p>
                  <p>- Mit akarok? - viszonzá a szőke hölgy, vegyítékével a szenvedélynek s
                     búskomolyságnak. Nem tudom! Künn boltozva kék égtől, majd a tavasz hűs szellői
                     s a nyár zengései közt lelkem felmutatja vágyait Istennek, ki e földre
                     helyzett. Miért a hit, ha az ég szárnyasai megélnek s az ember eszével s két
                     egészséges kézzel kétségbeesik? Hallott-e nagyságod valaha sorsomon sopánkodni?
                     - Soha! - pedig terhemre van; hallott-e búsulni, hogy szegény vagyok, s többet
                     tudok, mint a mennyit a szegénység megbir? - élek! - Isten így akarta? - - élni
                     fogok, ő úgy akarandja!</p>
                  <p>- Tehát elvesztelek örökre, ha e falakat elhagyom?</p>
                  <p>- Örökre? Mit nevez nagyságod öröknek? nem mondja-e a példabeszéd, hogy hegy és
                     völgy találkoznak, s nem vonulnak-e szellők karjain a föld párázati a
                     fellegekhez, mert ott rokon elemekre találnak? nem lejt vagy rohan a csendes ér
                     s a csattanó zuhatag ezer uton s ezer akadályon át, de mindig a tenger felé?
                     Miért ne találkoznánk mi az élet tengerén, napfény s vihar közben?</p>
                  <p>Julia arczán elegye mutatkozott a részvét s rosszalásnak. Női gyöngédségét
                     sérté a szabados és férfias, mi e fiatal hölgynek nyilatkozatiban lehellett.
                     Úgy tetszett neki, mintha e könnyelmű elszántság, e tökéletes ismeretlenség a
                     világgal, barátnéját ezer veszélynek s fájdalmas kiábrándulásnak vetendné
                     martalékul.</p>
                  <p>Történetileg tudva van Rákóczi Juliáról, hogy korán érett esze s ritka
                     tapintata mindazoknak figyelmét fölgerjesztette, kik vele közelebbi
                     érintkezésbe jövének. Maga Eleonora császárné óvhatlan rokonszenvet érzett e
                     ritka teremtés iránt, s gyakran meglátogatta őt. Julia az udvarnál is
                     megjelent, s a szelid császár nagy kedvet talált a serdülő hölgy eszélyes
                     feleleteiben s vidám társalgásában.
                  </p>
                  <p>Julia kissé elhallgatott; úgy tetszett, mintha azon gondolkoznék, mit feleljen
                     Amadilnak, midőn egy fiatal apácza benyitott s emlékeztette őt a fejedelemnő
                     parancsára.</p>
                  <p>A herczegnő - bár szerénység s alázat jelleme fővonásai valának - sokkal több
                     önérzettel birt, mint hogy a fiatal apáczának hetykén s tiszteletlenül adott
                     figyelmeztetése őt ne sértené.</p>
                  <p>Lelkes, kiváló vonásai szigorú kifejezést nyertek.</p>
                  <p>- Mióta - így szólt szelid fönséggel - nem lehet szerencsém a fejedelemnőt
                     szállásomon tisztelni, ha közlendői vannak?</p>
                  <p>- Azt méltóztassék nagyságod magától a tisztelt fejedelemnőtől megkérdeni, -
                     viszonzá élesen az apácza. - Mi, kiknek azon boldog sors jutott, szárnyai alatt
                     lehetni, csak engedelmeskedni tanultunk.</p>
                  <p>- Nem tudakozta a herczegnő kegyedtől, Ágnes soror, - szólt közbe Amadil
                     hasonló éllel s csipőséggel - zárdai szokásaikat s egyéni nézeteit; egyébiránt
                     természetesnek találandja, hogy egy uralkodó unokája, s kinek eszében sincsen,
                     kegyetek ékes öltönyébe burkolódzni, azon házban, hol lakik, legyen az kastély
                     vagy zárda, fogadni szokta a látogatásokat, nem adni.</p>
                  <p>- Csendesen, Amadil, - szakítá őt Julia feddő hangon félbe. - Mondja meg kegyed
                     a tisztelt fejedelemnőnek szives köszöntésemet, nem jól érzem magamat, s ma el
                     nem fogom szobámat hagyni; kérem kegyedet, az ebédet nekem s Amadilnak ide
                     küldeni.</p>
                  <p>Ágnes soror, kisded gömbölyű hölgy, a homlokszorító gyolcs alól hófehéren
                     kidagadó kövér arczczal, nem kevéssé ütközött meg Julia feleletén; tömött
                     ajkait összeszorította, s szembetünő nehezteléssel s feddő hangon felelt: - Jó,
                     meg fogom jelenteni nagyságod tagadó válaszát. Kegyednek pedig, Amadil, legyen
                     ezennel tudtára adva, hogy akkor feleljen, ha kérdeztetik. - Ezzel az apácza
                     megfordult s a nélkül, hogy csak fejét billentené, odahagyta a szobát.</p>
                  <p>Természetében fekszik az alárendelt lényeknek, hogy párvonalban követik
                     parancsolóik kegyének s mellőzéseinek hévmérsékét. A kegyvesztett, s a ki,
                     bármi okon, kevesebb figyelem tárgya lőn, tapasztalandja, hogy e kegyvesztés
                     kijelentéseiben a legnyomorúbb mellékszemély is osztalékot követel.</p>
                  <p>A mondottakból világos, hogy a deli herczegnővel egyelőre tisztelettel s
                     figyelemmel bánt a ház parancsnoka, mater Honoria; de miután látta, hogy
                     növeltje a legkisebb hajlamot sem mutat a fátyol fölvételére, helyesnek
                     találta, irányában több szigort alkalmazni.</p>
                  <p>Nemcsak az öreg apáczák, hanem - mikép tanui valánk - a fiatalabbak is
                     feljogosítva érzék magukat a herczegnővel azon nevetséges, émelyítő felsőséggel
                     bánni, mely főleg honunkban, kisebb hivatalnokok s közép-méltóságokra
                     vergődöttek ismeretes sajátja.</p>
                  <p>Mikor a kis kövér soror becsapta az ajtót maga után, s léptei elcsoszogtak a
                     folyosó kövezetén, Amadil hahotára fakadt, s felkiáltott: - Ezt kifizettük!</p>
                  <p>- Szerettem volna, - viszonzá Julia szigorú hangon - ha ez nem történik. Csak
                     magunkat alázzuk le, ha ily apró egyéniségek hetykeségeit figyelemre
                     veszszük.</p>
                  <p>- De hát mit is mondott neki nagyságod illetlent?</p>
                  <p>- Meggyőződésem szerint, - felelt a herczegnő - semmit; de neked illőbb leende
                     leküzdeni túlbuzgó részvétedet irántam s hallgatni, jó Amadil; ez legalább
                     megkímélende a kis kövér soror leczkézésétől.</p>
                  <p>- Uram, ne hagyj el! - lépteket hallok a folyosón; - sikoltott fel a szőke
                     hölgy. - Istenre kérem nagyságodat, ne hagyja magát! Ha egyszer
                     felülkerekedtünk, maradjunk is felül.</p>
                  <p>Julia mosolygott, azután maga is figyelmezvén a mindig közeledő léptekre,
                     szeliden szólt: - Bizd ezt reám, jó Amadil; gondolom, tapintatom nem engedendi
                     a mértéket elhibáznom.</p>
                  
               


               <!-- milestone type="subChapter" n="II"/ -->
                  <p>Majdnem azon időben, mikor Rákóczi Julia s barátnéja együtt beszélgettek, a
                     zárda más szárnyában, szép világos teremben, amattól különböző nemű társalgás
                     folyt. Mater Honoriát a sekrestyében láttuk. Midőn az apáczák s növendékek
                     hosszú sora elvonult előtte, s ő nem egyhez ezek közől azon bájos szelidséggel
                     szólt, melytől csekély árnyalatban tért el, mikor Rákóczi Juliát idézte
                     magához, a fejedelemnő, pár éltes apácza kiséretében, saját lakosztálya felé
                     ment. Valami megkapó volt azon ihletesen félő tiszteletben, melylyel őt az
                     éltes szüzek kisérték. Így haladva a hideg, félhomályos folyosókon, a nemes
                     apátnő bibliai alakokra emlékeztetett.</p>
                  <p>Ajtajánál búcsut vőn kiséretétől, s midőn előszobájába lépett, egy fiatal
                     apácza, ki ott szolgálatára időzött, jelenté, hogy vendég vár reá.</p>
                  <p>Mater Honoria az oldalszobába tért be, s miután olvasóját s imakönyvét letette,
                     elfogadó termébe nyitott, hol őt szivélyes őszinteséggel erőteljes, magas
                     férfiú üdvözlé.</p>
                  <p>Egy tekintet elég, e férfias alakban a hadi emberre ismerni. Öltönyét ezuttal
                     nem födözé a szokásos mellvas, kezében is a lovagi sisak helyett nagy karamú,
                     aranynyal szegélyzett s pompásan hajlangó strucztollakkal ékes kalap volt.
                     Egyébiránt egyszerű öltözéke az akkori szabás és ízlés előnyeit tünteté ki a
                     mostani nevetséges öltönyök fölött.</p>
                  <p>E férfiú Aspermont Reckheim Ferdinánd Gobert volt, mikép már említettük, I.
                     Leopold felső-magyarhoni hadi kormányzója.</p>
                  <p>Kora mintegy harmincz évre mutatott, bár ennél jóval idősbnek mondatott. Szép,
                     bársonysima fekete hajzat hullámzott hófehér csipkegallérán; s az érdekteljes
                     vonások, világíttatva erélyes sugárú kék szemektől, egyre gyaníttatának azon
                     férfiak közől, kiknek kevés némber áll ellen.</p>
                  <p>Mielőtt a párbeszédet adnók, mely a két feltünő személyiség találkozása okait
                     feltárandja: vessünk futó tekintetet a világos terem körül, hol velök
                     találkozánk.</p>
                  <p>A falakat remek olajfestményekben szentirási képek borítják; a négyszeg egyik
                     oldalán, néhány aranyozott szegélyű szekrényben, jól rendezett könyvtárt
                     látunk; míg az egyik ablak közelében széles dolgozó asztal áll veres
                     márványból, s előtte tágas bőrkarosszék. A másik falnak hosszában egy pamlag,
                     székek s nagy asztal, szőnyeggel borítva, tűnnek föl. Elhallgatván kifárasztó
                     részleteit a teremben létező órák s egyéb becses holmiknak: azon két személyt
                     közelítjük meg, kik most, néhány percznyi beszélgetés után, egy
                     ablakmélyedésben folytaták társalgásukat.</p>
                  <p>Már a néhány szó után, melyeket Aspermont, az első üdvözléseket végezve,
                     mondott, félreismerhetlen volt valami ingerültség mindkettőjük vonásain s a
                     tekintet azon éle, mely hevesb vagy legalább érdekesb beszélgetési tárgyra
                     gyaníttat.</p>
                  <p>- Honoria, - szólt Aspermont - én bizodalommal jöttem hozzád; mindazon
                     ellenokok, melyeket egykor-máskor hallottam tőled, alaptalanok, s a
                     részrehajlás s hozzád illetlen meghunyászkodás jellegét viselik. Ne kényszeríts
                     erőszakra, míg veled egyetértve, a dolog zaj nélkül kivihető.</p>
                  <p>- Lehetetlen! - kiáltott fel az apátnő kedvetlenül. - Nem akarok semmit e
                     merényről hallani. Nagyon sajnálom, hogy eszelős, botrányos terveidből ennyit
                     is tudok. Azon házra, mely gondviselésem alá bizatott, csak homály áradhat ily
                     tettből. S mit mondana a bibornok, ki iránti tiszteletemet s tartozó
                     engedelmességemet szégyenítő meghunyászkodásnak merted nevezni?</p>
                  <p>- Oh, bizonyosan, - szakítá őt Aspermont félbe - neheztelni fog ő eminentiája,
                     a nagyontisztelendő gyámnok úr, miután atyai gondoskodása a fiatal herczegnő
                     mennyei osztálya fölött arra birta a szent férfiút, hogy kezét egy Eszterházy,
                     egy herczeg Waldeck s többektől megtagadja.
                  </p>
                  <p>- Méltán tehette ezt, - viszonzá a fejedelemnő neheztelő hangon - mert Juliának
                     Prágában, honnan soha vissza nem kellett volna őt hozni, szembetünő hajlama
                     volt a zárdai életre. Egyébiránt - tevé szigorral hozzá - nem csudálom, hogy
                     ti, világi férfiak, oly kevés fontosságot helyeztek a mennyei osztalékba, s oly
                     készek vagytok azokat kárhoztatni, kik mulandó földi kincsek helyett örökké
                     tartandókat kivánnak biztosítni hiveiknek.</p>
                  <p>Aspermont összevonta szemöldeit, s éles gúny kifejezésével viszonzá: - Igen,
                     hogy e megbecsülhetlen javakért maguk számára a megvetendő földi kincsek
                     csekély osztalékát megtarthassák.</p>
                  <p>- Gobert! komolyan kérlek, szüntesd meg e beszélgetést.</p>
                  <p>- Az igazság szava keserű; - felelt Aspermont - de vigasztald azzal magadat,
                     hogy a vád nem téged, hanem oly férfiút ér, kinek fösvénysége közmondásos, s ki
                     nem egyszer feddetett meg az ősz, derék Széchenyi Pál által, egyházi férfiúhoz
                     nem illő haszonlesése miatt.
                  </p>
                  <p>- Rágalom; - erősíté Honoria - mert hiszen kétségtelen, hogy ha az ifjú Rákóczi
                     nagykorúságot ér, a gyámnok átadandja neki jószágát; s mi nyereség háramolna rá
                     abból, ha Isten malasztját nyujtaná Juliának, s a fátylat elfogadná - míg
                     öcscse Ferencz él?</p>
                  <p>- Megbocsáss, Honoria, ha álokaid czáfolatába nem ereszkedem, s elhallgatom,
                     hogy buzgóságod a bibornok iránt, a jövedelmeket Rákóczi nagykorúságaig
                     kihagyta számításaiból. Te ártatlanságodban nem tudod, minő nyereség a
                     haszonvágyó előtt, ha két követelő közül egyik elnémíttatik.</p>
                  <p>- Elég! elég! - kiáltott fel a fejedelemnő.</p>
                  <p>- Nem, nem elég és soha sem elég! - mond Aspermont erélylyel. - Gondoljátok-e
                     ti, hogy Isten előtt kedves az ily ármánynyal fogott fátyolvétel? de apácza-e
                     Julia? nem nagykorúságot ért hajadon, s ki arra van teremtve, hogy csendes
                     házikörben boldogságot áraszszon maga körül? Feledtétek-e, hogy saját
                     czéljaitok elérhetése közelíttetik az által, a mit én akarok?</p>
                  <p>A fejedelemnő feddő tekintetet vetett Aspermontra.</p>
                  <p>- Németté akarjátok őt tenni! mered-e ezt tagadni? - szólt a tábornok. -
                     Egyedül vagyunk, - folytatá - s közel rokonok, unokák; tudhatod, Honoria, hogy
                     én, bár családunk franczia eredetű, Némethonban születtem, s német vagyok
                     szívvel, lélekkel. De szentségtörésnek tartom e legelső magyar család két
                     nagyreményű sarjának ezen erőszakos, kábító elnémetesítését. A honszeretet s
                     nemzetiség gyúlpontja ezer nemes és nagyszerű erénynek: kitől e kettőt
                     elragadtátok, azt erkölcsileg megöltétek.
                  </p>
                  <p>Honoria békétlenül rázta fejét, várva, hogy Aspermont elhallgasson.</p>
                  <p>- Julia nemes természete, - folytatá ez - s pár évvel elébb haladt kora
                     lehetlenné tevék vele nagy nevéhez kapcsolt visszaemlékezéseit s egykori
                     rokonszenveit egészen feledtetni; de a mit tehettetek, nem lőn elmulasztva,
                     hogy a legszentebbet, mit nemesen született szív érezhet: honszeretetét
                     elfojtsátok. Igen, ez nem sikerült, mert szive hónáért ver, s tud még sorsán
                     könnyeket ejteni; de mostohaatyja Tökölyi s számos férfiak ellen, kiket nem
                     ismer s kiket védeni nem akarok, megtanították őt, kihallgatás nélkül pálczát
                     törni.</p>
                  <p>- Igazságtalan vagy, Gobert; - szakítá őt hevülve félbe a hölgy - azoknak
                     irtózatos tettei, kik felülúszva a nép kegyén, lángba borították az országot,
                     önkénytelenül fejleszték ki Julia, mint Ferencz sziveikben az ellenszenvet.</p>
                  <p>- Önkénytelenül! - kiáltott föl Aspermont fönséggel - s ezt te állítod, a
                     fejedelemnő, ki titkos utasítások nélkül nem vetted szárnyaid alá e gyöngéden
                     nemes csemetét? Én nyiltan kimondom, hogy ezen álnok lélekmérgezés gyalázatos!
                     - - Mivé tették ama jó bécsi urak a hősök fiát, az ifjú Rákóczit, ezen utolsó
                     sarját egy nagyszerű, történeti családnak? elfojtották benne a magyart, a
                     nélkül, hogy németté tudták volna tenni. Nem bir egyikének is, a két dicső
                     nemzet közől, erényeivel: nem magyar, nem német - gyáva korcs! - Az udvari lég
                     mirigyes övében szolgai lelkek szolgává törpítették! Mentsen Isten ily
                     némettől! s óvja a magyart ily magyartól!
                  </p>
                  <p>Honoria kissé megdöbbenve, de nem hanyatlott meggyőződéssel szólt: - Rosszul
                     vagy értesítve: én úgy tudom, hogy ő szívvel lélekkel német, s azt hiszem, ez
                     által csak nyerhet. Iszonyúság, mit e magyar nép elkövet! A csendes egyházak, a
                     zárda magánya s az oltár szentélye nem biztosok tőlök. Mit tett csak nem
                     régiben Julia mostohaatyja, amaz ifjú tigris Tökölyi Imre, ki Drugeth
                     Zsigmondot, a két Barkóczit, Senyeit s a derék Mácsait a népek s a had törvénye
                     ellen Kassán a vérpadon végeztette ki, s a hű és ügyes Melczer Jánost
                        felakasztatta?
                  </p>
                  <p>- Igaz; - kiáltott fel Aspermont eltitkolhatlan borzadással - de ki idézte fel
                     az Eumenidákat Eperjesen s annyi számtalan helyen! Ki írta föl véres betűkkel a
                     történetek lapjaira a Caraffa, Caprara, Strasoldo és Cobb neveket? Mit tett
                     Lobkovitz egykor, míg az igazságos császár szemei felnyiltak, s ezen esküdt
                     ellenségét a magyarnak megsemmisítette?
                  </p>
                  <p>- Hogyan! - szólt Honoria szigorúan - te, Aspermont Reckheim, a császár vezére,
                     kit a kegyes uralkodó hadseregei kormányára méltatott, ő fölsége hű s erélyes
                     vezéreit kárhoztatod és kisebbíted? s feledni látszatol, hogy a maroknyi magyar
                     nép s egy-két eszeveszett olygarcha vakmerőségét nem lehete szelidebb uton
                     megakadályozni? s nem bűnhődött-e Lobkovitz, ki többre ment, vagy inkább menni
                     akart, mint kelle?</p>
                  <p>- Mit akadályoztak meg ezen emberek? - viszonzá hevülve a tábornok. - Innen is,
                     túl is, patakokban foly a vér! Ha e gyalázatos Caprara, Caraffa, Strasoldo, a
                     vérengző Cobb s többen saját testvéreim volnának, nem nevezhetném őket
                     egyebeknek, mint gaz hóhéroknak. Hol a trón
                     széles e világon, melyen szelidebb s igazságosabb és becsületesebb uralkodó ül,
                     mint császárunk, I. Leopold! de hétszeres
                     érczfallal keríté a jámbor fejedelmet az ármány, nemzeti gyűlölség s az
                     alkotmányos lét elleni szánalmas irigység körül. Oda jutottunk e nehéz időkben,
                     hogy a magyarban megismerni, a mi szép és dicső, annyit tesz, mint rossz
                     németnek lenni: s mely üldözöttek védelmére kel, az egyenes, nyilt szó,
                     árulásnak és fölségsértésnek neveztetik: ellenben minden törvény s igazság
                     elgázolása helyes büntetés nevét viseli. A derék császár csak álnok vezérei s
                     rossz tanácsosai látcsövén tekinti az eseményeket, s minő fekete szinben
                     festetnek azon iszonyok, melyek a kuruczok által elkövettetnek: annyira a
                     szükség s kénytelenség keretében tüntetnek föl a császári vezérek hóhérlásai s
                     szentségtörő rablásai. Azonban vessünk leplet ezen iszonyokra, időm rövidre van
                     szabva, akarom végre tudni: ellenem, mellettem vagy-e?</p>
                  <p>- Melletted, Gobert, mindenesetre, - felelt Honoria - de a maga rendén. - Semmi
                     sem birand arra, hogy zajtütő, homályos merényre segédkezet nyujtsak. Kérd meg
                     Julia kezét annak rendi szerint a császári pártól s Kolonics bibornoktól mint
                     gyámjától, s én távol attól, hogy a dolgot ellenezzem, magam vezetem őt karjaid
                     közé.</p>
                  <p>- Más szavakkal, Honoria, - szakítá őt a tábornok félbe, - mellőzve Julia
                     anyját, s őt magát: Kolonics bibornokot, ki most távol van, várjam be, s nyerjem azt, mit mindazok, kik
                     Julia kezét megkérték. Értelek, - folytatá Aspermont indulatosan - te Kolonics
                     visszhangja vagy: mi ha nem igaz, igérj legalább semlegességet.</p>
                  <p>- Nem tehetem, - felelt Honoria némi elfogultsággal - hogy szemet húnyjak ott,
                     hol eskü kötelez őrködésre.</p>
                  <p>- Nem?! - kiáltott fel kifakadva, Aspermont. - Oh, az egyoldalú buzgalom
                     vaksága! mely zsarnoknak hiszi a jó Istent, s azt véli, hogy a minden jóknak
                     szerzője egész életboldogság odaáldozásával lekenyerezhető! - Ti visszadobjátok
                     póriasan büszke megvetéssel, mit az Úr ingyenkegyelméből árasztott e szép
                     világra. Vakok ti! kik imáitokkal káromoltok; s gyámnokoskodhatni vélvén a
                     gondviselés fölött, türelmetlenek vagytok a fénylő nap alatt, melynek
                     sugáraival jóra s gonoszra világít a türelmes Isten!</p>
                  <p>A fejedelemnő majdnem reszketett felindulásában.</p>
                  <p>- Pulya, kisszerű szenvedélyeiteket ruházzátok a magasság urára, - folytatá
                     Aspermont - s Istent teremtetek a magatok képére.</p>
                  <p>- Ne tovább! - sikoltott fel az apácza; azután önkénytelen mozdulattal
                     imazsámolyához sietett, s a nagy feszület fáján átfonván jobb karját, mintegy
                     védelme alatt az Üdvözítőnek felkiáltott: - Ez kárhozatos eretnekség! melynek
                     ördögi cselszavait hallani nem akarom, hallanom nem szabad!</p>
                  <p>- Több vallási érzelem s igaz hit van e katonai szívben, - szólt Aspermont,
                     nyilt s nemes őszinteségű tekintetet vetvén Honoriára - igen, több, mint minden
                     farizeusaitokban együtt. De látom, siket füleknek szólok, s valóban
                     szégyenlenék egy hanggal többet veszteni! Harag nélkül távozom, Honoria, s
                     hálával Isten iránt, ki bátyámnak drága életét jókor vette el; te őt boldoggá
                     soha se teendéd!</p>
                  <p>Az apátnő egy székbe hanyatlott, s hófehér kezébe födte el arczát, talán
                     könnyeit.</p>
                  <p>Aspermont árnyalatával a szánalomnak tekintett a hölgyre, azután folytatá: -
                     Emlékezel-e még, te büszke hölgy! azon órákra, hol hasonló ürügy alatt, két
                     vérző szív lőn elszakítva egymástól? - Akkor is fiatalság, közeli rokonság,
                     vágy a zárdai életre, s ehez hasonlók hozattak föl.</p>
                  <p>- Szűnj! - rebegte a fejedelemnő tört hangon, míg szép vonásait halál szine
                     önté el.</p>
                  <p>- Igaz, - szólt Aspermont keserűen - ezek mult dolgok! - - s ki gyaníthatná,
                     hogy bátyám fiatalon s életteljesen e zsarnokság vértanuja leend?</p>
                  <p>- Miért - kiáltott fel Honoria kérveparancsoló hangon - előidézni azon iszonyú
                     órákat!?</p>
                  <p>- Bátyám megőrült - folytatá Aspermont mély felindulással - mert inkább
                     szeretett tégedet, mint hogy ép észszel nélkülözhessen... a jó Isten elvette
                     őt! Őrülete óráiban egy apácza képét szorította kebléhez - s emlékezetében,
                     négy gazdag nyelvből, melyeket beszélt, egyetlen szó maradott: a te neved,
                     Honoria!</p>
                  <p>- Oh Isten! - kiáltott fel a fejedelemnő fuldokolva.</p>
                  <p>Mély s iszonyú volt a seb, melyet a hevétől túlkapott hadfinak szavai ejtettek
                     a hölgy szivén. Őt nem bűntudat s nem vágy, imával lekenyerezni az igazságos
                     birót fönn a felhők fölött, vitték e zárda magányába: halálos sebbel keblében,
                     azon erélylyel s hősiséggel, melyre csak hölgyek szive képes, elvált a
                     világtól, hogy jobb életre készülve, míg lehellete tart, szent czéloknak
                     áldozhassa óráit; reményeinek tört árbocza volt a hid, mely őt a világtól
                     elrekeszté. A vad csaták fia nem számlálta meg álmatlan éjeit, s nem ismerte a
                     nőkedély örvényét, melyről az alig behegedt hártyát kíméletlenül leszakítá.
                     Hosszú szünet lőn. Aspermont folytatá: - Látom, Honoria, meg vagy hatva, de
                     jusson eszedbe, hogy ugyanez áll Julia s előttem.</p>
                  <p>A fejedelemnő magához tért, minden erejét összeszedte, s fölkelvén ülőhelyéből,
                     még mindig reszketeg, de méltóságteljes hangon szólt: Gobert! mikor megegyeztem
                     abban, hogy téged, legközelebbi rokonomat s ifjuságom barátját, itt
                     elfogadjalak, azt hittem, hogy oly eredménynél állapodunk meg, mely ellen sem
                     kötelességemnek, sem érzéseimnek szava nem leend. A mit te kivánsz, -
                     nőragadás, elorzása egy hölgynek az ima s áhitat menhelyéből, botrány tehát! S
                     mivel e szent falak őre, én a fejedelemnő, e bűnös tettbe beleegyezni nem
                     akarok, szenvedélyedtől elragadtatva, nemcsak engemet sértettél szivem
                     legmélyeiben, hanem a vallás elveit s hű szolgáinak egész testületét nem
                     pirulsz bántani s aljas földi vágyakkal gyanusítani.</p>
                  <p>- Egyedül a hibásokat vádolom, Honoria, s ne feledd, hogy azon tévutban vagy,
                     melybe egyoldalú vakbuzgóság vettetik, s épen botrányoktóli rettegése által
                     idézi föl a botrányt!</p>
                  <p>- Ne itélj, hogy meg ne itéltessél! - viszonzá a hölgy szigorú hangon. - Én
                     megmosom kezeimet, s e tárgyról nem akarok többé hallani. Nem kelle nekünk e
                     végre soha találkozni, Gobert. Isten veled! mi ez életben utolszor láttuk
                     egymást.</p>
                  <p>Aspermont tanuja volt a hatásnak, melyet bátyjának emlékezete gyakorlott
                     Honoria szivére, s érezte, mikép őt heve túlragadta a helyes korlátokon,
                     megbánta, hogy a hölgynek, kit bensőleg tisztelt, szivét sértette. Úgy tetszett
                     neki, mintha gyöngédtelenül túllépte volna az illem azon sorompóit, melyeket
                     férfiúnak hölgyek ellenében mellőzni soha sem szabad. Aspermontnak nemes szive
                     volt, s mint minden heves és szenvedélyes férfiú, ha a pillanat rohama elmult,
                     megbánta, mi rokonára nézve sebző volt szavaiban. - Honoria! így szólt békítő
                     gyöngédséggel - ne állítsd élre szavaimat.</p>
                  <p>- Hagyj végeznem; - folytatá a fejedelemnő. - E falak a világtól elválasztanak,
                     a szív földi vágyai, fájdalma s öröme kivül maradtak, a lélek nyugalma, mely
                     végmenhelyet keres, még a visszaemlékezés varázsképeit is elodázza magától. Te
                     mély sebet szakítál föl, s a kéz, mely ezt irgalom nélkül tevé, évek lassú
                     hegedését repeszté szét. Szavaid méregként cseppentek beteg szivembe s el nem
                     hibázandják hatásukat! Én az Isten ezen újabb kisértetét elszántsággal fogadom;
                     mert az önfeláldozás e révében a gondolatvétek is bűnhödést érdemel. Zúgolódás
                     nélkül ki akarom szenvedni, mi reám talán azért méretett, mivel ennyi évek
                     során át még egy erecske maradt szivemben, mely ifjúkori emlékezeteimre s
                     álmaimra megrezzen.</p>
                  <p>Honoria e szavakat oly mélyen-bús s egyszersmind oly méltósággal mondá, hogy
                     Aspermont meg volt rázkódtatva. A részvét szelidült, békítő hangján kiáltott
                     fel: - Honoria, bocsánat!</p>
                  <p>- Megbocsátottam neked, Gobert, - viszonzá a hölgy jámbor nyugalommal, s kezét
                     nyújtá a férfiúnak, ki szerepet látszott vele cserélni s megszégyenülve állt
                     előtte.</p>
                  <p>- Itt barátom, - folytatá a fejedelemnő - utaink elválnak. Ne vádolj
                     hidegséggel, ne igazságtalansággal, őszintén s Istennek pirulva nyújtván
                     áldozatul vallomásomat, kimondom előtted: hogy saját szivem edzetlensége,
                     melyet ez óra felfödözött, teszi szent és siető kötelességgé, végkép elszakadni
                     a világtól. Nem hiúság, de vétkes gyöngeség volt tőlem, a nagy felelőséggel
                     járó fejedelemnői tisztet elfogadni; holnap lemondásom indul innen az illető
                     helyekre s Honoria balfogását mint egyszerű apácza siratandja szűk magányos
                     cellában.</p>
                  <p>- Te nekem soha meg nem bocsátasz! - szólt növekedő szánalommal Aspermont.</p>
                  <p>- Megbocsátottam, ismétlem, Gobert. Ti férfiak mindig tévutban vagytok, mikor
                     hölgyek érzelmei fölött hoztok itéletet. A nőszív az engesztelés békehona:
                     szenvedni s megbocsátani osztályrésze. Eredj, hős! neked nyitva a tágas, szép
                     világ diadalkoszorúival; én tövises pályámon folytatom magányos utamat a
                     nyugalom réve felé. Az ég áldjon meg téged barátom! - talán Isten úgy akarta,
                     hogy ez óra üssön, s a fejedelemnő lássa, mikép gyönge szive több nyugalmat lel
                     a magányos cellában s odaengedő függésben, mint e fényes czímmel s e ragyogó
                     kereszttel keblén.</p>
                  <p>Ezzel gyönyörű kezével könnyedén érinté Aspermont homlokát, s a mellékszobába
                     távozott.</p>
                  <p>* * *</p>
                  <p>A tábornok meghatva tekintett utána. Nehéz volna azon ellenkező indulatok
                     csatáját leírni, melyek keblében vívtak. De a megbánás s szánalom kifejezésén
                     át, tekintetében a dacz merev éles sugára sem hiányzott. Darabig kétkedve állt,
                     ha visszaszólítsa-e Honoriát; azután azon élénkséggel, melyről ismeretes volt,
                     a békétlenség egy kézmozdulatával odahagyta a szobát. Mikor a zárdakapu
                     őrnőjéhez ért s a kapu kinyittatott, Aspermont valamit adott az őrnő kezébe,
                     mit ez sajátosan jelentő tekintettel fogadott.</p>
                  <p>Néhány percz mulva a tábornok a zárda előtt állt. Mintegy húsz-harmincz
                     lépésnyire haladott, midőn egy meglepő tekintetű férfiúval találkozott, kitől
                     pár pillanat előtt egy köpenybe burkolt ifjú vált el.</p>
                  <p>A férfiú, kit most szemközt látunk Aspermonttal, egyszerű polgári öltönyének
                     daczára oly vonásokkal bir, melyeket nehéz feledni; főleg nagy sötétszürke s
                     összenőtt barna szemöldöktől árnyékolt szemei nem könnyen tűntek el annak
                     emlékéből, ki őt csak egyszer látta életében. Ezen ember mintegy negyven
                     évesnek látszott, s állát, ajkait tömött fekete szakáll födé.</p>
                  <p>- Soká vártál-e, Brenkovics? - kérdé hirtelen Aspermont.
                  </p>
                  <p>- Nem hevertem e kis időzés közben; - felelt szárazan a kérdett - a szem, mely
                     nyitva van, sokat lát és tapasztal egy rövid téli napon is.</p>
                  <p>- Ki volt azon ember, kivel beszéltél?</p>
                  <p>- Bercsényi Miklós, - felelt Brenkovics - egy azon drágalátos őszinte hódolók
                     közől, kik Lotharingi Károly s a szelid Abele kezeibe rakták nyelvöket, míg
                     sziveik Tökölyi markában vannak.
                  </p>
                  <p>- Mit akarhat e szilaj ifjú itt, kiről már sokat hallottam? tudakolá odavetve,
                     s Brenkovicscsal sietve távozván, Aspermont. - Megfejthetlenek e magyar urak
                     előttem, - folytatá menésközben - mihelyt kissé fordul a koczka, seregestül
                     látta az ember őket Bécsbe sietni.</p>
                  <p>Brenkovics a megvetés kifejezésével kemény, velős vonásain, szólt: Ettől nincs
                     mit tartani! a jámbor azon gerjengők sorába tartozik, kik minden csomót ketté
                     vágni akarnak, s ha ez - mivel nem Nagy Sándorok - a vágásra épen marad: maguk
                     ellen fordítják a fegyvert. Vitéz tábornok
                     úr! alig találná ki nagyságod, mi hozta őt Bécsbe. - E szavak közben már
                     meglehetős távolban valának a zárdától.</p>
                  <p>- Nos? - szólt Aspermont - vágyom tudni.</p>
                  <p>- Őt - felelt Brenkovics félmosolylyal - kegyelet emelte szárnyain ide!</p>
                  <p>- Hogyan?</p>
                  <p>- Mikép mondja, a hősök utódát, a híres, férfias-lelkű Zrinyi Ilona fiát, s a
                     két hadias, nyugtalan György unokáját akarja látni.</p>
                  <p>- S aztán?</p>
                  <p>- S aztán, gondolom, haza megy; ártatlan mulatság! nem árt senkinek vele, s
                     gyanítom, a hősök ama nagyszerű csemetéje lehűtendi magasztos eszméit a
                     szendergő oroszlánok felől. - Ez utóbbi szavakat Brenkovics oly kinyomásával a
                     megvetésnek mondá, miből világos, mennyire le volt Bécsben is a vélemény az
                     ifjú Rákócziról hangolva.</p>
                  <p>Néhány percz mulva a két beszélő egy utczába tért be s eltűnt a szem elől.</p>
                  
               
            </div>
            <div type="chapter">
               <head>A FIATAL LELKÉSZ.</head>
               <!-- milestone type="subChapter" n="I"/ -->
                  <p>Mig Aspermont Brenkovicscsal folytatja útját, addig történetünk más felé
                     irányozza röptét.</p>
                  <p>* * *</p>
                  <p>Mennyi befolyással voltak eseményeink korában a Jézus-rendén levő atyák, alig
                     szükség mondanunk, a jó- s gonoszról, mit e fekete legiója a gondviselésnek
                     véghezvitt, egykorú s későbbi történetirók kimondották véleményeiket, s a világ
                     a sok ellentétesből rég levonta itéletét.</p>
                  <p>Hála az előhaladott kornak, nem áll a műveltebb osztály szelleme ott, hol
                     rettegnie kellene a hibást és gonoszt nyiltan kimondani; vagy a jót és
                     dicséretest, egyesek vagy egész testületekről, egyoldalú ellenszenvvel
                     elhallgatni. S ez főleg honunkra nézve áll; mert valóban a nemzet nem félhet a
                     multtali összehasonlítástól. Sőt épen ezen összehasonlításokból kitünő
                     ellentétek emelik ki a békés haladás előnyeit minden törvényellenes erőszak
                     fölött; s a méltányos értelmiségben a hála érzetét élesztik föl azok iránt, kik
                     a nemzetet a balsors ennyi vészei közől, bármennyi áldozattal, az alkotmányos
                     rév megközelíthetésére vezetni akarják.</p>
                  <p>* * *</p>
                  <p>Azon zárdába lépünk, hol jelenben a jezsuita atyák felügyelete alatt az ifjú
                     Rákóczi Ferencz lakott.
                  </p>
                  <p>Kolonics bibornok a herczeg jószágait Klobusiczki Ferencz közvetlen kormánya
                     alá helyzé, kitől mindig szoros számadásokat vőn, s a jövedelmekből Rákóczi
                     Ferenczet, nővérét Juliát, s Zrinyi Ilonát, Tökölyi Imre nejét, a fiatal
                     herczeg anyját, illendően, de távol sem fejedelmi módon tartotta. Tökölyi Imréné egy külvárosi kolostorban négy
                     szobát birt lakosztályul; Julia igénytelen szállását láttuk; s ha ehhez hozzá
                     teszszük, hogy a híres történeti család egyetlen férfiutóda a jezsuiták
                     házában, komornyikával s két apróddal együtt, mindössze négy szoba fölött
                     rendelkezhetett: könnyen megfejthető, hogy Kolonics a nagyszerű
                     Rákóczi-birtokok bármelyik fillengjéből födözheté az általa bőven
                     elégségeseknek itélt költségeket.</p>
                  <p>* * *</p>
                  <p>Délutáni két óra van, s a nap, melynek súgarai békésen világítottak az
                     apácza-zárda fölött, honnan csak most távozánk, még magasan őrködtek a
                     tükörtiszta égen, midőn a fiatal herczeg lakosztályába léptünk.</p>
                  <p>A tágas előszobában, mely elég lakályos bútorzattal birt, a szöglet-kandallóban
                     csekély tűz lobog, s előtte egyszerű széken egy férfiú ül.</p>
                  <p>Fejét szöszvilágos szőke hajzat födi, az akkori divat szerint vállig fodrozva;
                     öltözete egészen németes. Simára borotvált arcza ezen embernek, ki mintegy
                     negyven éves, tökéletes jellegével bir azon hetykén-komor inasi képeknek,
                     melyek birtokosa vonásait alkalom szerint a leghunyászkodottabb ebalázat s a
                     legpaczkázóbb és sértőbb büszkeség kifejezésére tudja átváltoztatni. Neve
                     Ridinger Tamás; hivatala a komornyiki a fiatal herczegnél.</p>
                  <p>Bár Ridinger igen kevély volt annak öntudatában, hogy egy herczeg szolgálatában
                     van, mégsem tartá méltósága alattinak a kémkedés szerepét; sőt e
                     zugbizodalmában azoknak, kiknek érdekében állt Rákóczi Ferencz minden hangját s
                     minden mozdulatát jegyzőkönyvbe iktatni - büszke volt.</p>
                  <p>Kevéssel azután, hogy e kettős hivatalt viselő egyénnel itt találkoztunk, az
                     ajtó felnyilt, s azon magas, szikár férfiú lépett be.</p>
                  <p>Fekete öltönye azonnal lelkészre ismertetett; s tekintete a felsőségi öntudat
                     jellemét viselé. Arcza egy volt azok közől, melyek látása azon gondolatot
                     ébreszti; e képet még soha sem láttam! más szavakkal: sajátos, nem mindennapi
                     volt az. A keskeny, de magas homlok alatt két sürű, a halántékok felé majdnem
                     egyenes vonalt képező szemöld setét, hálózott kifejezésű szemek fölött ivezett.
                     A finom vágású orr egyenesen nyult ki arczából, s keskeny, majdnem fehér ajkai
                     epés természetre mutatának. Kora jóval többre gyaníttatott ötven évnél, de
                     tartása díszes, fiatal könnyűségű volt.</p>
                  <p>Mihelyt az ajtón benyitott, Ridinger gymnastikai könnyűséggel pattant fel
                     székéről, s oly mélyen meghajtotta magát, hogy lelóggó karjaival támlátlan
                     székhez hasonlított.</p>
                  <p>- Magában van-e a herczeg? - kérdé a lelkész.</p>
                  <p>- Olasz mestere van ő fönségénél, - felelt, igen lassan fölegyenesedve, a
                     komornyik, míg kerek arcza, gömbölyű vonásaival, leírhatlan hunyászkodás
                     kifejezését mutatá.</p>
                  <p>- Régen van-e itt?</p>
                  <p>A komornyik egy széles ezüst órát vont ki zsebéből s szólt: - Öt percz mulva
                     vége az órának, méltóztassék, drága főtisztelendő úr, besétálni.</p>
                  <p>- Már megmondtam kegyednek, hogy czímem nem főtisztelendő, hanem egyszerűen
                     tisztelendő.</p>
                  <p>- Nem fog soká elmaradni a nagyobb czímzet is, - mond hízelgő hangon a
                     másik.</p>
                  <p>A jezsuita megvető tekintettel méregette őt tetőtől talpig, azután vállat
                     vonítva benyitott a másik szobába.</p>
                  <p>E hézag valamivel kisebb volt az elébbinél, s a herczeg apródjai foglalták azt
                     el néhány óráig napjában. Ezek előkelő családokbóli ifjak voltak, kik a
                     Jézus-rendén levők tantermeibe jártak, s leginkább azért lőnek változtatva
                     Rákóczi mellé rendelve, hogy folytonosan német körözetben tartassék. Jelenben
                     tanulási óráik levén, a csinosan bútorolt szoba üres volt.</p>
                  <p>A lelkész most a herczeg szobáiba nyitott.</p>
                  <p>Az ifjú Rákóczi Ferencz szállása az akkori ízlésnek megfelelő, csinos, sőt
                     fényes bútorzattal volt kikészítve. Úgy látszott, hogy a szent atyák meg
                     akarták vele a kolostori életet kedveltetni. Pamlagok, székek utrechti
                     szőrbársonynyal valának borítva; egy gyönyörű mívű négyszegű zongora s festő
                        lépcze mutaták, hogy a szépművészetnek is
                     jutottak órák. S ha egy gót mívű támfogason
                     vivó fegyvereket, mellvánkosokat, arczrostélyokat s védkesztyűket látunk
                     függeni, ez azt bizonyítja, hogy a herczeg hadias szellemének is óvatos hódolat
                     jutott részére. De a fiúi s családi kegyelet sem lőn korlátozva: mert a falra
                     feszített párduczbőrökön a Rákócziak fénykorából maradt kardok, elárasztva
                     drágakövekkel, csillogva aranytól vagy ezüsttől, néhány szépmívű sisak s több
                     véd- s támadó fegyverek függöttek.</p>
                  <p>De mindez, úgy szólván, a mucetum s camorából tekintett ki, s az egésznek
                     sajátos elrendezését kellene aprólékosan előadnunk, hogy azon szerzeties
                     keretet kijelölhessük, mely e hadias és világi tárgyakat befoglalá.</p>
                  <p>Valóban oly keresettség, oly nőileg aprólékos gondosság volt e szinházias
                     ékítményekre fordítva, mikép könnyű lőn észrevenni, hogy e tárgyak inkább
                     falon, mint vállról, vagy oldalon függésre valának számítva.</p>
                  <p>Az ifjú Rákóczit a jezsuiták s Kolonics egyházi életre akarták nevelni, de
                     kevés idő mulva észre kelle venniök, hogy a herczegnek nem sok hajlama van azon
                     egyszerűségre, mely a valódi hivatásnak jól esik s oly rokonszenvű; ellenben
                     hol hivatás nincsen: csak erőtetés s nélkülözés szinében tünik föl. Azért
                     később mindent elkövettek, hogy növeltjük kevés különséget találjon az egykori
                     s mostani életkényelmek közt.</p>
                  <p>Alig volt tizenkét éves, mikor őt a kolostorba felvevék. A szigor s felsőségi
                     szellem, mikkel Kolonics utasítása szerint, a jó atyák a Rákóczi vért akarták
                     meghiggasztani, az ifjú jókor fellángoló tűzszellemében nem várt erélyes
                     ellenszegülésre talált.</p>
                  <p>Bárminő fiatal, sőt gyermek volt a herczeg, az első illetlen szót, első
                     mellőzését a figyelemnek, oly fönséggel s a mi több, oly józan észszel tudta
                     visszautasítani, hogy a kölcsönös, páronkinti felügyelésre s vak
                     engedelmességre szoktatott atyák ki valának tökéletesen szedetve sodrukból.</p>
                  <p>Egy jelentés a másikat követte. Kolonics magának a császárnak panaszolt az ifjú
                     törhetlen szilajsága ellen.</p>
                  <p>Mikép még jelenben is, vessző, korbács s börtönzés használtatnak olykor, még
                     azon ifjak nevelésére is, kik egy illetlen érintést később vérrel kénytelenek
                     megboszulni, jelen társadalmi fogalmaink szerint, ha lovagias érzelmű körben
                     megszenvedtetni akarnak, úgy akkor is, hogy a vakmerő ifjú Rákóczi daczát
                     megtörjék, fenyíték lőn indítványozva.</p>
                  <p>Ki bámulná, ha azon emberek, kik főérdemnek tarták a legvakabb engedelmességet
                     s alázatot; kiknél tűrni és szenvedni dicsőség volt, fel valának lázadva e
                     gyermek szabad s erélyes lelke ellen, ki midőn végre kissé durvább erőszak lőn
                     megkisértve, makacsul ellenszegült, s az ellene emelkedő szent kezet egy
                     buzogánynyal hat egész hétre használhatatlanná tevé?</p>
                  <p>Kolonics bezáratta őt; de miután két hét mulva kiszabadult börtönéből, hol
                     kenyéren s vizen tartatott, nemhogy alázatosabb lenne, sőt Kolonicsnak, ki
                     bibornoki fényben jelent meg előtte, s őt egy hosszú beszéddel akarta
                     megfenyítni, oly száraz-hidegen s oly józan észszel párult elmésséggel vetette
                     szemére kegytelen bánását, érteté meg vele, minő árva értelem s nyomorú
                     felsőségi szellem az, mely ész s meggyőző okok helyett illetlen bánásra s
                     börtönre szorul, hogy a pápa után legelső egyházi méltóságot viselő férfiú
                     szerepet látszott vele cserélni, s feddést fogadott, a helyett, hogy adjon.
                  </p>
                  <p>Végre a szelid lelkű Eleonora császárné vetette közbe magát, s szigorúan
                     megtiltott minden erőszakot s illetlen bánást.
                  </p>
                  <p>Később, a kedvezésnek sokkal eszélyesb rendszere, a jól alkalmazott szabadság,
                     s a helyesen felosztott órák tanulás és nemes mulatság közt, megtermék - s
                     jóval hamarább - a kivánt sikert.</p>
                  <p>A Rákóczi-vér, nem találván erélyt felfokozó ellenszegülésre, lassankint
                     lecsillapult s a lelki lendület nemes
                     szikrája, mindenkori kedvezés mézes mérge alatt, hamuréteg alá keríttetett.</p>
                  <p>Minden el lőn követve, hogy az ifjú a magyaroktól elidegeníttessék. Nem
                     haraggal s indulatos kitörésekkel, de mély szánalommal, s mindig a jó Istenhez
                     intézett kérések közben, hogy a magyar szivébe szálljon, adatott minden
                     tudtára, a mi istentelen s kárhozatos történt a szép két Magyarhonban. A másik
                     résznek nem volt szava; s a védetlen vádoltak folytonosan a gazság s durvaság
                     szinében tűntek föl.</p>
                  <p>Oly vigyázva őrködtek a fiatal herczeg fölött, hogy azoktól, kik vele egy
                     honban születtek s annak sérveit forró szívben hordták, egy hang nem jutott
                     fülébe; ellenben mindaz, a mi hadiasan-fényes és dicső olykor, mult és jelenben
                     németek által véghezvitetett, hasonló eszélylyel és óvatossággal, koránt sem a
                     dicsekvés s gyülöletes összehasonlítás szellemében, hanem mindig azon jámbor
                     óhajtással lőn kiemeltetve, hogy ha a magyarok át akarnák valaha látni, minő jó
                     férfiak őrködnek sorsuk fölött: a bizonyosan csak elszédített s egyes
                     nagyravágyó kalandoroktól tévutra vezetett magyarok mindent elkövetnének a béke
                     s nyugalom helyreállítására. Fájdalom! nem egyszer magyarok is voltak azok, kik
                     vele a drága hont megutáltatni törekedtek, s kik a legigazságosabb
                     követeléseket a zsenge, fogékony elme előtt szilaj forrongás szinében tüntették
                     föl! - e faj létezett akkor is!!
                     
                  </p>
                  <p>Csuda-e, ha e kaján szelidség, a jámboran mérgező eszély, s végre a folytonos
                     illem s udvariasság, miket a németek részéről tapasztalt, s azon őszinte
                     nyájasság s bájos leereszkedés, melylyel a császár s Eleonora vele bántak, el
                     nem hibázhaták oly ifjúra hatásukat, kinek feltünő s történetileg bebizonyított
                     jellemvonása, erély mellett, szelidség, szeplőtelen lovagiasság s igazságérzet
                     valának?</p>
                  <p>Innen megfejthető, hogy a herczeg szivében lassankint levívhatlan undor s
                     gyűlölet fészkelte be magát a magyarok ellen.</p>
                  <p>Férfias lelkét nem tudták a szép, nemes, de békés szellemű egyházi élet fekete
                     lemezével megbarátkoztatni; de a derék Aspermont tökéletesen hibázott mégis,
                     midőn erősíté, hogy a magyart elfojták benne a nélkül, hogy őt németté tudták
                     volna tenni: mert Rákóczi most, tizenöt-tizenhat év közt, szívvel lélekkel német volt. Szintúgy hibázott a tábornok, midőn állítá,
                     mikép a két dicső nemzet közől egyikének sem bir erényeivel; mert Rákóczi
                     Ferencz őszinte volt, igazságszerető, lovagias s művelt, mint a németek közől
                     azok, kik nemzetük erényeivel birnak s kikre a nemzet büszke lehet. Szomorú s
                     szánalmas az, hogy Rákóczi ezen erényekkel, melyek a magyar nemzet nemesbjeiben
                     szintoly teljes mértékben megvannak, nem többé mint magyar, hanem mint német
                     dicsekedheték; de szerencse, hogy azon hiénákkal nem jött érintkezésbe, kik a
                     német s olasz névre annyi szennyet s kárhozatot hoztak!</p>
                  <p>E kitérés után, mely Rákóczi egyéniségének s viszonyainak méltányos felfogására
                     elkerülhetlen volt, ismerkedjünk meg vele személyesen.</p>
                  <p>* * *</p>
                  <p>Azon pillanatban, mikor a jezsuita szobájába lépett, a herczeg dolgozó-asztala
                     mellett ült; tőle jobbra olasz mestere, signor Albini. Rákóczi azonnal felkelt
                     s a jött elé sietvén, felkiáltott: - Igen kellemes órát töltöttem, Kellio!
                     Albini úr Tasso Megszabadított Jeruzsálemét fejtegette. Minő emberek! s minő
                     dicső olyat tenni, mit ily költő megénekelhessen!</p>
                  <p>- Üdvözlöm fönségedet - szólt Kellio - s örülök, hogy a tanulási órákat oly
                     kellemeseknek találja. Kegyednek, signor Albini, köszönetet mondok a bibornok
                     nevében, szerencsés választásáért, szeretett fiatal herczegünk
                     olvasmányául.</p>
                  <p>Albini összeszedvén a jegyzeteket s könyveit, néhány udvarias szó után,
                     melylyel a lelkész bókját viszonozta, eltávozott, s a herczeg egyedül maradt a
                     jezsuitával.</p>
                  <p>- Felséges téli napunk van; - szólt Kellio - mivel szándékozik fönséged szabad
                     idejét betölteni? még pár rövid világos óra van lovaglásra; este pedig az
                     udvarnál kör tartatik, s megbizattam, hogy ezt fönségeddel tudassam.</p>
                  <p>Mielőtt Rákóczi feleletét adnók, személyéről kell néhány sort mondanunk. A
                     herczeg, zsenge évei daczára, már a középmagasságot elérte, termete karcsú s
                     választékos volt, s arcza, szépvágású fekete szemeivel s keleties élével, II-ik
                     Rákóczi György fiatalkori képére emlékeztetett.</p>
                  <p>A szobában - pár évvel történetünk előtt festett - képét látjuk, mely
                     tökéletesen hasonlít hozzá; bár a német öltözet, mely most födi tagjait, korán
                     sem emeli úgy ki termetét, mint a vörös hosszú dolmány, melyet a festvényen
                     látunk.</p>
                  <p>E kép, nem tudjuk, létezik-e még, de mintegy húsz év előtt a zborói,
                     úgynevezett castrum ad centum tilias nevű kastélyban
                        megvolt.
                  </p>
                  <p>* * *</p>
                  <p>- Szivesen köszönöm, Kellio, figyelmét; - viszonzá nyájasan az ifjú - ezuttal a
                     lovaglást választom, szeretném új andalusi ménemet megkisérteni, ő felségök
                     ajándokát.</p>
                  <p>- Szabad-e kérdenem, merre intézendi lovag-sétáját fönséged?</p>
                  <p>- Kérdés-e ez! - egy hete, hogy anyámat nem láttam, három, hogy Juliát nem
                     öleltem; most a bibornok nincsen itthon, s használnom kell az alkalmat. A jó
                     úr, mikép kegyed tudja, sok szabadságot enged most nekem; de e kedves
                     látogatásokat kifárasztó ürügyek alatt szokta ritkítani.</p>
                  <p>- Fönséged talán igen szigorú itéletében. Ő eminentiája semmit sem óhajt
                     inkább, mint kiváló tehetségeinek a lehető legtágabb tért nyitni kifejlődésre,
                     s jósággal teljes szíve óvakodik attól, mi fönségedet keseríthetné, s benne
                     azok iránt gerjeszthetne idegenséget, kiket végre is szánnunk kell, mert nem
                     tudják, mit cselekesznek.</p>
                  <p>- Hogyan, Kellio! - kiáltott fel Rákóczi - nem remélem, hogy kegyed anyámat,
                     kit imádok, s szeretett nővéremet érti? kiket bizonyára szánnunk lehet, de
                     egyszersmind szeretnünk s becsülnünk édes kötelesség!</p>
                  <p>- Isten mentsen, - felelt rögtön a lelkész. - Tiszteld atyádat és anyádat, hogy
                     hosszú életű légy e földön! - én csak a magyar vezéreket értem.</p>
                  <p>- Hallgasson kegyed ezekről, atyám, - mond hevesen az ifjú - ha tudnám, melyik
                     oldalam csontja vonz a magyar vezérekhez, kiszakasztanám onnan s elvetném
                     magamtól. Szánom az elcsábítottakat - ez iszonyok közt; de ama vérengző
                     gyilkosokat gyűlölöm és megvetem. Csalatkozik kegyed, Kellio, ha azt hiszi,
                     hogy anyám e tárgyakat melegiti föl emlékezetemben. Oh, a pillanatok oly
                     rövidek, melyeket nála tölthetek! e mosolyait az égnek, e gyors üdvperczeket
                     szeretetünknek s a jelennek áldozzuk. Hogyan maradna idő a multra vagy jövőre!
                     Egyébiránt anyám elszigetelve él a világtól, s alig tudja, mi történik kívül a
                     komor zárda falain. Julia szive feldobog, s néha sóhajaink ölelkeznek a drága
                     honért, melyben születtünk, s hol most vérengző hatalmasok űzik átkos
                     munkájukat, de sóhajaink rövidek s elhangzanak.</p>
                  <p>- Mégis, fönség! - felelt Kellio szeliden - lehetlen, hogy a mi egy egész
                     országban történik, bárhol titok maradhatna, s herczegségednek forrón szükség
                     megőrzeni honszeretetét, hogy midőn a férfikort eléri, segítségül lehessen ő
                     felségének s azoknak, kik a magyarok valódi boldogságát óhajtják, ama veszélyes
                     s félreértett szabadalmak s kiváltságok megsemmisítésére, melyekből minden
                     veszély ered. E dicső hivatás senkit sem illet meg inkább, mint herczegségedet!
                     kinek vallási s igazságérzete tudja, mennyi kárpótlással tartozik a Rákóczi-név
                     Magyarországnak.</p>
                  <p>Kellionak e szavai sajátos benyomást tőnek az ifjúra. E pillanatban, a német
                     öltözet daczára, melynek bársonyába őt burkolva látjuk, volt valami
                     tekintetében, mi benne a magyart elárulta. A fiatal arcznak összevonult
                     szemöldei már könnyeden odarajzolák ama félelmes középredőt homlokára, melyet a
                     két György korában a Rákócziak mennykövének neveztek.</p>
                  <p>- Nem először hallom, Kellio, - szólt az ifjú fönséggel - e felhivást, karddal
                     metszeni ketté, a mit őseink bölcsesége századok óta a magyar alkotmány
                     erősségeül fenn tudott tartani. Igen fiatal vagyok, atyám, arra, itélni hazám
                     kiváltságai s törvényei fölött; de kegyetektől hallám hogy egykor Mátyás s Nagy
                     Lajos uralkodtak, s a magyarnak szintúgy kiváltságai s szintazon törvényei
                     valának, melyek most. Nem itt találom én a hibát, Kellio atya. A törvény jó;
                     úgy velem, a kiváltságok lovagias szívben rosszra nem vezethetnek, s ezeket az
                     idők haladó szelleme megtöri egykor; fajunk aljasodott el, - az emberek rosszak
                     és nyomorúk!</p>
                  <p>Kellio szivesen nyujtá oda kezét s látszhatólag meghatva szólt: - Igaz, s épen
                     azért, mivel nincs magyar többé a régi jó értelemben: a nép, mely e nevet
                     bitorolja, nem érdemes a szabadságra, mert azt nemesen használni nem tudja.</p>
                  <p>E pillanatban gyors léptek hallatszának az első szobában, s úgy tetszett,
                     mintha a közeledők vitatkoznának.</p>
                  <p>* * *</p>
                  <p>Kevéssel azután, hogy Kelliot a herczeghez belépni s Albinit távozni láttuk, a
                     komornyik újra a kandalló előtt foglalt helyet; de alig ült le, midőn őt halk,
                     félénk kopogás tevé figyelmessé. Ridinger békétlenül fordítá fejét az ajtó
                     felé, s ásítás közben szólt: - Szabad!</p>
                  <p>Az ajtó csendesen felnyilt, s egy fiatal lelkész lépett a szobába. Pár lépést
                     tevén előre, kétkedve megállt, s mélyen meghajtván magát Ridinger előtt,
                     akadozó hangon kérdé, ha lehetne-e szerencséje, a fiatal herczegnél tiszteletét
                     tenni? - Én ő nagysága magyarhoni uradalmai egyikéből jövök.</p>
                  <p>A jött középmagasságú ifjú volt, huszonhárom-huszonnégy éves. Arczát nem lehete
                     szépnek mondani, de nem is kellemetlennek, bár vonásai a mongol fajra
                     emlékeztettek. Kerek barna szemeit a földre sütötte, s erőteljes termete oly
                     görnyedt s meghunyászkodott állást vőn, mikép Ridinger azonnal látta, hogy itt
                     a legszebb alkalma nyilik felsőségét éreztetni.</p>
                  <p>- Várjon, barátom, kissé, - szólt boszantó leereszkedéssel - a herczeg el van
                     foglalva; főtisztelendő Kellio van ő fönségénél. - Ezzel a komornyik, kegyesen
                     billentvén fejével, újra a kandalló felé fordította képét, s a jöttről
                     legkisebb tudomást sem látszott venni.</p>
                  <p>A lelkész megnézte emberét; úgy tetszett, mintha futó mosoly vonulna el ajkai
                     körül; pár perczig megállt, azután egy széket vont elő s a kandaló mellé
                     helyhezvén azt, leült.</p>
                  <p>Ridinger fölfujta magát, ajkait elpittyesztette, s egy bámuló tekintet után,
                     székét kissé eltávolítá a lelkésztől.</p>
                  <p>- Mit gondol kegyed, - kérdé a jött - sokáig kell-e még itt előszobáznom?</p>
                  <p>- Előszobázni? - szólt a komornyik, pislogva szemeivel - alkalmasint míg
                     főtisztelendő Kellio úrnak tetszeni fog eltávozni.</p>
                  <p>A lelkész elhallgatott s fejét fölemelte. A velős vonásokban indulatosság tűnt
                     ki, s a szemek pár éles sugára képének hatásteljes kifejezést adott; egyszerre
                     békétlenül fölkelt s a komornyik elé állván, szólt: - Legyen kegyed szives,
                     engemet tüstént bejelenteni; mert sem kedvem, sem időm a hosszas
                     várakozásra.</p>
                  <p>A komornyik meg volt lepetve; talán kissé megdöbbent a tekintetre, melylyel
                     találkozott, de szokott hetykesége azonnal visszatért. - Ha ellenére nincs,
                     ifjú barátom -</p>
                  <p>A lelkész arcza lángra gyúlt, de leküzdötte haragját.</p>
                  <p>Ridinger folytatá: - nem fogom kegyedet még bejelenteni. Itt nem vagyunk
                     Magyarországon, hogy csak amúgy falusiasan benyissunk akárkihez. Tanulja meg,
                     barátom - -</p>
                  <p>A lelkész ajkai reszkettek. - Barátod a - - szólt, de be nem végezte.</p>
                  <p>- ... hogy itt fokozatok vannak; - folytatá a komornyik, észrevétlen hagyván a
                     felkiáltást. Főtisztelendő Kellio úr oly férfiú, kinek saját előszobájában
                     nagyobb urak mint mi ketten, szoktak várakozni.</p>
                  <p>A lelkész, kit oly alázattal láttunk belépni, szembetünőleg ki volt sodrából
                     szedetve; arcza halványnyá lett, s minden erejét összeszedte, hogy kitörő
                     indulatát fékezze.</p>
                  <p>- Jó, tehát várakozni fogok; - szólt - addig akaszsza kegyed köpenyemet e
                     fogasra.</p>
                  <p>- Én! - kiáltott fel Ridinger, magán kívül csudálkozásában - kinek tart kegyed
                     engemet? - azután szemébe nevetett az ifjúnak.</p>
                  <p>A lelkész lefordítá köpenyét válláról s a komornyik ölébe vetette. - Gondolom,
                     - mond - azért vagy itt, hogy a jövőket illedelmesen fogadd s szolgálatukra
                     légy; felteszem a herczeg ő nagyságáról, hogy szemtelenségedet nem tudja; mert
                     ez órában elcsapna. Utoljára mondom, jelents be! Kolonics bibornok ő
                     eminentiája tudtával jövök, s lesz gondom fogadtatásomról őt tudósítni!</p>
                  <p>A bibornok neve okozta-e, vagy a fiatal lelkész arczának kifejezésében volt
                     valami, a mi Ridingerre hatást gyakorlott? a komornyik néhány perczig szótlanul
                     maradott; azután a lelkész köpenyét földre vetvén öléből, fölkelt, s
                     kimondhatlanul nevetséges méltósággal állásba tevén magát, viszonzá:</p>
                  <p>- Tudja meg kegyed, fiatal ember, hogy nevem Ridinger Tamás; herczeg Rákóczi
                     Ferencznek komornoka vagyok, s oly férfiú, kit maga a bibornok megbecsül. Most
                     elhatározottan mondom, üljön le, s várjon sort; nekem is leend gondom, kegyed
                     vakmerőségét ő herczegségével s magával a bibornokkal tudatni. - Ezzel a
                     köpenyt tovább rugta a padlón, s szederjessé válva a haragtól, székébe
                     ereszkedett.</p>
                  <p>A lelkész alig birt magával; végre a földön hagyván a köpenyt, a másik szoba
                     ajtaja felé indult.</p>
                  <p>Mihelyt Ridinger ezt látta, felugrott székéből s felkiáltott: - Mit akar
                     kegyed?</p>
                  <p>- Bemenni! - volt a szabatos felelet.</p>
                  <p>- Azt nem fogja tenni! - kiáltott utána sietve a komornyik.</p>
                  <p>- Meglátjuk! - szólt a lelkész, félrelökvén az elébe állót.</p>
                  
               
               <!-- milestone type="subChapter" n="III"/ -->
                  <p>Mikor az apródok még mindig üres szobáján át a herczegébe lépett: Rákóczi annak
                     közepében állt Kellioval. Mindkettőnek arcza kellemetlen meglepetést árult el,
                     főleg a Kellioé, ki megpillantván a bejött egyházi öltönyét, szigorú kifejezést
                     nyert.</p>
                  <p>Nyomban az ifjú lelkész után a komornyik sietett be harag és tétova közt habozó
                     vonásokkal.</p>
                  <p>- Bocsánatot kérek herczegségedtől! - szólt, mérges tekinteteket vetve a
                     lelkészre, s szinészileg hadonázván kezeivel, - nem tudtam ez urat tovább
                     tartóztatni.</p>
                  <p>- Szólj! - mond Kellio latinul - mire magyarázzam ez illetlenséget, fili mi? -
                     azután németül folytatá: - Jól van, Ridinger; mehet kegyed.</p>
                  <p>A komornyiknak nagy kedve lett volna még többet mondani, de jobbnak vélte
                     ezuttal egy diadal-tekintetet vetni a fiatal lelkészre, s fejét csóválva
                     kimenni.</p>
                  <p>A lelkész pár perczig némán s igen kellemetlenül meglepetve jártatá szemeit a
                     herczegen; azután szelid, illedelmes hangon szólt: - Azt gondoltam, hogy
                     szerencsém leend itt Rákóczi Ferencz ő nagyságát tisztelni; úgy hiszem,
                     csalatkoztam; kérem kegyeteket, legyenek szivesek engemet bejelenteni.</p>
                  <p>Nem merjük tökéletes bizonyossággal állítni, hogy a lelkész az ifjú herczeget
                     más valakinek gondolta; bár nem volna okunk bámulni, ha egy németesen öltözött
                     ifjat látván maga előtt, azt Rákóczi apródjának hinné, s nem a herczegnek,
                     kiről alkalmasint egészen más eszméi lehettek.</p>
                  <p>- Ő fensége itt áll, - szólt Kellio szárazon - s csudálkozom rajtad, fiam, hogy
                     bejelentés nélkül jöttél be.</p>
                  <p>Ez a német!? - akart az ifjú lelkész felkiáltani; de színlett vagy való
                     meglepetését leküzdötte, s tiszteletteljes hangon szólt: - Nagyságos uram, én
                     Gyárfás, a makoviczi segédlelkész vagyok: családom sok hálával tartozik a
                     fényes Rákóczi-háznak, természetesnek találandja tehát nagyságod azon őszinte
                     kegyeletet, mely engemet ide hozott, a magyar alkotmány védbástyáinak, a
                     Rákócziaknak egyetlen férfiutódját látni.</p>
                  <p>Kellio, kit a császár gyakori követségekre használt; s ki Magyarországon is
                     gyakran megfordult, honi nyelvünket tudta, de azon töredezve beszélt. Ő tehát
                     mindent értett, s szembetünő volt arczában a kedvetlen kifejezés, melyet aligha
                     a magyar védbástyáinak említése nem okozott.</p>
                  <p>Rákóczi vonásai azonnal elárulták, hogy a felelet iránt tétovában van, s az
                     egész jelenet terhelően hat reá.</p>
                  <p>- Mi a herczeget fönségnek czímezzük, fiam, nem nagyságosnak; - szólt Kellio
                     kedvetlenül latin nyelven - s az illedelem azt kívánja, hogy mikor ily magas
                     helyzetű személyeknél tisztelgünk, magunkat bejelentessük.</p>
                  <p>- Ezt tevém, nagyságos uram, - felelt rögtön a jött, Rákóczihoz intézvén
                     szavait s egy tekintetet vetvén Kelliora, melyben bármi inkább, mint alázat
                     volt kifejezve - de a komornyik be nem akart ereszteni.</p>
                  <p>Meg kell jegyeznünk, hogy az újonjött, azon pillanat óta, midőn Rákóczival
                     megismerkedett, mindig magyarul szólt.</p>
                  <p>- Hogyan? - mond Rákóczi, Kellionak felelve latinul, - én úgy tudom, hogy ajtóm
                     senki előtt zárva nincsen?</p>
                  <p>- Úgy vélem, - mond, a feleletet mellőzve Kellio - hogy a komornyik e hibája
                     tolakodásodat ki nem menti, fiam, s már mondám, mi a herczeget fönségnek
                     czímezzük.</p>
                  <p>- Több Rákóczi ült Erdély fejedelmi székén, - viszonzá az ifjú lelkész, míg
                     vonásaiban magasztos kifejezés mutatkozott - s a nagyságos czím, melylyel
                     neveztettek, kegyeletté lőn a magyar emlékezetében. Bocsánat, ha e czím kedves
                     előttem, s nem tudok mással élni; s úgy hiszem, hogy ez nemcsak történeti
                     emlékű tiszteletet, de bensőbbet s melegebbet fejez ki.</p>
                  <p>Volt valami a lelkész egész megjelenésében, mi Rákóczi ellenszenvének daczára a
                     magyarok iránt, nem kellemetlenül hatott reá. A lelkész fiatal arcza, velős
                     vonásaival, egy volt a legnyiltabbak közől, melyeket a herczeg azon mesterkélt
                     légben, hol tartatott, valaha látott. Ő a bejelentés mellőzését járatlanságnak
                     hivén, nem tudott kemény s hideg lenni az iránt, kinek nyers, de őszinte
                     kegyelete igen is hizelgő volt; de természetes jósága s udvariassága, mely még
                     a két Györgyben is megvolt, okozák főleg, hogy szelid hangon viszonzá: - Vegye
                     köszönetemet, tisztelendő látogatásaért; a czím, melylyel őseim éltek, mindig
                     kellemes hangzású előttem; maradjon kegyed a mellett. - Bocsánat, Kellio -
                     folytatá a jezsuitához fordulva - ha őszintén pártjára állok e szives
                     vendégemnek. Magyarföldön - gyermekéveim korából emlékezem - a bejelentések
                     nincsenek divatban. Ott, ha a vidék békés, a kapu tárva áll, s a vendég benyit
                     a szives gazdához. - Ezzel Rákóczi pamlagán foglalt helyet, s székeket jelelvén
                     ki, a két lelkész leült.</p>
                  <p>Kellioban észre lehetett venni, hogy e látogatás kedve ellen van; az ifjú
                     lelkészben pedig, hogy a jezsuita jelenléte terhére esik.</p>
                  <p>Tapintat s beleokulás különböző helyzetekbe, a Rákócziak ismert tulajdona volt:
                     a tétova borúja hamar eltűnt az ifjú herczeg homlokáról, s társalgása könnyű s
                     kellemes lőn.</p>
                  <p>- Mondja, tisztelendő, - szólt vidáman - mit tud nekünk a szép magyar földről
                     kellemest beszélni; szóljon minél többet a földről, s minél kevesebbet az
                     emberekről.</p>
                  <p>- S miért kevesebbet az emberekről, nagyságos uram? - felelt röviden az ifjú
                     lelkész - a földről kevés jót mondhatok, mert, fájdalom! honunkban a föld
                     sínlik; a népnek ereje s virága fegyver alatt van: aggok, nők s gyermekek
                     mívelik az árva ugart, s a mit verejtékben kerestek, a vezérek s rendetlen
                     fegyvereseik martalékául esik. Az emberek, nagyságos uram, jók; a magyar az, a
                     ki mindig volt: becsületes, őszinte, s buzgó kegyelettel ragaszkodik honához s
                     alkotmányához.</p>
                  <p>Ezen egész beszéd közben Kellio homloka ki nem simult: látszott, hogy az idegen
                     mindig nehezebb feloldatú talány előtte: nem tudta összeegyeztetni szavai
                     nyíltságát s bátorságát alárendelt egyházi helyzetével.</p>
                  <p>- Szivesen kérem kegyedet, - vágott közbe jóindulatú élénkséggel Rákóczi -
                     hallgassunk, ha úgy tetszik, a vezérekről! Tetteik - folytatá egy sóhaj után, s
                     komolyabbá válva - undort gerjesztenek bennem.</p>
                  <p>- Undort! - kiáltott fel az ifjú lelkész - a magyar
                     történeti nevek s a vezérek, kik életüket s vagyonukat koczkáztatják a
                     szabadság védelmeért - undort!? saját rokonai nagyságodnak, s a hon buzgó fiai,
                     kik békét óhajtanak, de nem elég gyávák a hon s alkotmányuk romjain
                     megpihenhetni!? Ha ezt tehetnék: akkor utálatra méltók lennének.</p>
                  <p>- Nem tudok magamhoz térni bámultomból - mond Kellio, indulatosan fölkelvén -
                     te, fiam, a lelkész, ily fiatalon már oly nagy mértékben magadba szivtad a
                     mirigyet, melyet a kárhozatteljes elégületlenség s lázadás terjesztettek maguk
                     körül?! - Tudod-e, hogy ily nyilatkozatok s ily érzések egyenesen a
                     deficientiába, sőt a vérpadra vezetnek? de igen rosszul is vannak alkalmazva ő
                     fensége előtt, ki mindenről jól van értesítve, s megtudja az üres szavakat a
                     valóságtól különböztetni.</p>
                  <p>- Egy okkal több, Kellio, - szólt Rákóczi Ferencz - béketürésre részünkről, s
                     arra, hogy a félrevezetteket jobbról győzzük meg. Ő felsége a császár
                     Magyarországot a török iga alól fölszabadította; Buda vára százötven év mulva
                     levetette tornyairól a félholdat; s mivel hálálja a magyar e nagy jó tétet!?
                     Fegyvert ránt legnagyobb jótevője ellen! Szabadság-e az, a mi most
                     Magyarországon történik? s ez-e ama paradicsom, melyet a magyar annyi vérrel
                     vásárolt meg? A császár békével kinálja honunkat, e ez karddal felel a
                     békeajánlatokra. Magyar voltam, mikor ide jöttem, s nem titkolom, most minden
                     erem megrezzen, ha a magyar nevet hallom! melyre, fájdalom! pirulnom kell!</p>
                  <p>Míg a herczeg szólt, az ifjú lelkész vonásai halványokká lettek; látszott,
                     mennyire meg van lepetve, s minő lehűtőleg hatnak reá a herczeg szavai.
                     Lángszemei, mint két éles sugár, gúny- és megvetéssel voltak Kelliora szegezve,
                     ki ez ember közelében nem jól érzé magát.</p>
                  <p>Egész tartása e jezsuitának mutatá, hogy valami ürügyön töri fejét, e merész
                     látogatót eltávolítni.</p>
                  <p>Néhány percznyi szünet után az ifjú lelkész fölkiáltott: - Ez a kegyetek míve,
                     Kellio atya! - azután fölkelt, s oly fönséggel, mely mind a jezsuitát, mind a
                     herczeget meglepte, folytatá: Szentségtörő kézzel kiszakasztották kegyetek egy
                     Rákóczi kebléből a magyar szivet! Tudja-e tisztelendő atya, mikép van e bűn az
                     örök biró könyvébe írva? Ennek neve: erkölcsi
                        gyilkosság!
                     
                  </p>
                  <p>- Engedelmet kérek fönségedtől, - szólt Kellio reszketve a fölindulástól, -
                     hogy távozhassam; nem érzek kedvet magamban, ily szélsőségét a szemtelenségnek
                     tovább tűrni.</p>
                  <p>- Menjen kegyed! - felelt hévvel az ifjú lelkész, míg szemei szikráztak, s
                     vonásai fenyegető kifejezést vőnek fel - menjen! - adjon parancsot, hogy a
                     kolostor ajtaját bezárják, hivja össze a ház cselédeit, s hurczoltasson azon
                     sötét börtönökbe, hová, mint az oroszlán barlangjába, csak befelé vezetnek a
                     nyomok, de ki - többé soha! - s mindent azért, mert mióta e nemzeti ereklyéje a
                     magyarnak kegyetek fölügyelete alatt van, ez az első igaz beszéd, mely
                     megcsendült fülében.</p>
                  <p>Kellio, dühös tekintetet vetvén a lelkészre, el akart távozni; Rákóczi
                     megragadta karját, s komoly, de szelid hangon szólt:</p>
                  <p>- Kellio, kegyetek megtanítának engemet, az ész s az indulat fegyverei közt
                     különbséget tenni: mondták nekem, hogy a nyájőr odahagyja falkáját s a tévedt
                     juh után indul. E fiatal ember itt sötét tévedésben van, legyünk türelmesek. Az
                     erély, mely belőle szól, nyilt őszinteség jellegét viseli; szavai metszenek, de
                     nem orozva s álnokul állják utunkat; hullni látjuk a csapást s nyitva a
                     sisakot. Azért komolyan kérem, Kellio, maradjon. Senki sem nyugodtabb, mint a
                     ki jogában van, s ügye igazságát érzi. Nem kárhoztatom - talán méltó haragját,
                     jó Kellio atya, bár a harag sújt, nem bizonyít; de a mondottak világos
                     megczáfolását óhajtom, a szellem fegyverével.</p>
                  <p>- Légy áldott, magyarok szent Istene! - kiáltott föl az ifjú lelkész azon élénk
                     hévvel, mely szenvedélyes jellemek sajátja - s legyen áldott ez az óra! mert
                     nagyságod e néhány szóval megczáfolta mindazt, mit ez urak itt - alkalmasint,
                     hogy a magyart elidegenítsék nagyságodtól - elterjesztettek. Látom, hogy e
                     német lemez alatt magyar érzelem honol s magyar szív ver. Igen, nagyságos uram,
                     halljuk e szent férfiú szavát - védje magát, Kellio atya!</p>
                  <p>- Én? védeni! a - makoviczi segédlelkész előtt, kinek szerénytelen
                     szenvedélyessége az egyházi öltönyt beszennyezi; s ki nemzete durvaságát nem
                     átalja az imának s a szelid tudományoknak szentelt falak közé hozni?</p>
                  <p>Rákóczi békétlenül rázta fejét; ő mindazon jezsuiták közt, kiket ismert, a
                     tanult, jártas, nagy tiszteletben álló Kelliot leginkább szerette. Természetes,
                     hogy a segédlelkész gyalulatlan nyiltsága kellemetlenül hatott; de az
                     őszinteségben s az igazság nyilt szavában oly varázserő van, mikép az ifjú,
                     korán érett értelmű Rákóczi megkapatva
                     érezte magát. Rokon- és ellenszenv közt habozva, nem látszott tisztában lenni,
                     magával, mit óhajt inkább: Kelliot, vagy e lelkes, de szilaj ifjút győztesnek
                     látni e vitában?</p>
                  <p>* * *</p>
                  <p>Csendes völgyben haladsz, alattad öblének ágya bársonyosan terül: lépted biztos
                     és gyöngéd; a föld ruganyosan emeli lábaidat; s neked úgy tetszik, mintha a
                     zöld szőnyeg alattad mindig virítóbbá s hímesebbé válna. Egyszerre lépteid
                     ingadoznak, lábad süppedez, s míg észrevetted, csalékony ingoványok közepette
                     találod magadat. Ilyen volt Kellio: társalgása nyájas és vonzó, okolásai ékesek
                     s szemfényvesztők; de mielőtt észrevennéd a selyem hurkokat, melyek értelmedet
                     körülhálózták, álmeggyőződésnek estél martalékul. Igen, ilyen volt Kellio mint
                     állományi férfiú, s vonatkozásaiban Rákóczihoz; ellenben mint lelkész, egyházi
                     egyéniségében, a legtisztább élet, mély tudományosság s egyszerűség tevék őt
                     egygyé a rend legfeltünőbbjei közől.</p>
                  <p>Nem bámulhatunk tehát, ha ily szellemű férfiúnak lehetlen volt sikeres
                     érintkezési pontokat, e nyers őszinteségű egyéniséggel szemközt, felfödözni, s
                     azon fegyvereknek diadalt reméleni, mikkel Kellio vívni szokott, s melyeknek
                     csalékony mestercsapásai e nyersen-őszinte értelemről, mint nyíl a sima
                     aczélról, lepattannának.</p>
                  <p>* * *</p>
                  <p>- Sajnálom, - szólt a jezsuita fönséggel, - hogy mindazoknak igazsága mellett,
                     miket herczegséged mondott, s mik szivének becsületére válnak, nem tehetem,
                     hogy e vakot a szinek létezéséről meggyőzzem.</p>
                  <p>- Itt van, nagyságos uram, - kiáltott föl az ifjú lelkész - kisded mutatványa
                     azon észtannak, melylyel e jó urak a tiszta igazság elől menekülni szoknak!
                     Valóban, tisztelendő atya! alig ismerek kényelmesb okfőket, mint azok
                     kicsinylését s megvetését, kiket megczáfolni nem tudunk! Elengedem kegyednek a
                     czáfolatot. Vak nem vagyok! de hasonlatossága egy rokonszelleműt juttat
                     eszembe.</p>
                  <p>Kellio arczán a növekedő békétlenség kifejezése oly szigorral vegyült, mikép
                     kétségtelen, hogy valamin gondolkozott, mivel e vakmerő embert megbüntethesse.
                     Talán a vágy, hogy a heves ifjú szenvedélyes szavaiban valami meztelenséget
                     felfödözhessen, okozta, hogy szavait felelet nélkül hagyván, minden béketürését
                     összeszedte, s még időzött.</p>
                  <p>Rákóczi, életében először volt ily sajátos helyzetben, s nem csuda, ha
                     meglepetése s tétovája nem lőn az első gondolattal megelégedve, melylyel annak
                     véget akart vetni. Míg a kettő, talán szavakat keresve, hallgatott, az ifjú
                     lelkész folytatá:</p>
                  <p>- Egy vakon született gyermek élt egykor; évek haladtak s a gyermekből serdülő
                     ifjú lőn; a gondviselés sötét kárpitot vont elébe, s napját, szép csillagait s
                     a virágos himet - nyilt halmon, réten - elfödte előle. És jött, messzi keletről
                     egy tudós orvos, ki állítá, hogy szeme fényét vissza tudná adni. Sokat szólt
                     vele a világ szépségéről s a boldogságról, melyet e szó kifejez: látni! - - A természet téli öltönyét vette magára,
                     bérczen, aljban, szirtek rovátkáin s a fekete erdő-oázok mélyeiben hó és zúz
                     hevertek. Egy csendes este, midőn az ég tisztán, mint a kristály, feszíté ki
                     légíveit, a csillagok mindannyian fénylettek az égen, s a hold teljében ezüstöt
                     hintett a télies tájképre; az orvos óvatos, gyöngéd kézzel végrehajtá áldásos
                     műtétét. A hályog lesuhant a világtalan szemeiről - látott! E nagy pillanatban szive összeszorult: oly dicső, oly minden
                     képzetet haladó volt a gyönyör a boldogság, mely őt megkapta, hogy ajkai
                     elnémultak. A bűvölet korczai fejledeztek, maga körül tekintett: látta az eget
                     csillag-légióival, a holdat úszni kristály-légben, s fákon, bokrokon ragyogni a
                     zúz gyémántjait: térdre hullt, s kezeit éghez emelve, kiáltott: «Istenem,
                     Istenem! beh szép ez a te világod!» - - Holdak multak; a lég hétről hétre
                     lanyhulni kezdett, a hótakaró alól a tavasz viruló zölde felmosolygott, s a tél
                     ezüst csipkéit lengő lombok s ezer szinű virágok cserélték föl! A vak első
                     látását a szigorú tél elvarázsolta, most csudák teremtek minden lombon, minden
                     virágkehelyben. És jött a nyár arany kalászaival, s az ősz ízes gyümölcseivel,
                     s miként a patak nő, folyóvá dagad s árjai kiszélesülnek: úgy növekedett az
                     ifjú bámulata, s a csudák nagy mesteréhez kiáltott fel: «Uram, a porban hálálom
                     meg, hogy e szép világot adtad nekem!»</p>
                  <p>Az ifjú lelkész velős, férfias vonásai e rajz közben sugárzani látszottak;
                     pillanatig elhallgatott, azután a szenvedély hevével felkiáltott:</p>
                  <p>- E boldogság vár nagyságodra! A szem, melyet álnok egyoldalúsággal nagyságod
                     körözete elvakított, talán a sok nyomor közt, melyben a hon sínlik, teljes
                     fagyában látná a vonagló hazát, és mégis nem verne Rákóczi-szív lelkében, ha
                     ezen inség közepette kevesebbé tudná honát szeretni, s hideg maradna
                     honfitársai iránt! Oh! jőjön nagyságod a szép, imádott magyar földre! foglalja
                     el fényes uradalmait, melyeknek gazdag aratásából csekély böngészet maradt
                     előnyére. Ismerkedjék meg hona igazságos kéréseivel; tapintsa meg vérző,
                     százados sebeit! Nagyságod dicső őseinek szemökre vettetett, hogy karddal
                     szerették kettévágni a csomót; tegyen nagyságod jobban! - legyen jótevője,
                     nemtője a honnak, s vívjon mellette az értelem s a szellem fegyverével; adjon
                     békét nekünk! Szerezze vissza törvényeink erejét s hatályát, hogy mint ruganyos
                     vánkoson, megpihentessük fejünket rajta! De tartsa készen, s fényes éllel, a
                     Györgyök szablyáját, s ne feledje, mit egy nemes, nagy nemzet mondott: si vis pacem, para bellum! S
                     aztán, ha a tél dermesztő tetszhalálából felüdül, s mint a tavasz virágai, a
                     nyár arany kalászai s az ősz ízes gyümölcsei, felvirul réten, halmon, s az
                     áldás tenyészik s gyümölcsözik: meg fog győződni nagyságod szive, hogy bajban,
                     örömben, vesztés és diadal közt szeretni lehet a magyart és szép hazáját.</p>
                  <p>Kellio gyűlölségteljes tekintettel jártatá szemeit e beszéd közben az ifjú
                     lelkészen; azután megszakadt béketűréssel félbeszakítá őt: - Üres képek,
                     sallangos szavak, - szólt hatálylyal, - melyeknek setét burkai alatt a
                     pártütés, a forradalom mérges kígyói lappanganak.</p>
                  <p>Rákóczi szembetünőleg meg volt kapatva, s találva érzé magát. Ősei dicsőségének
                     említése, s a gyanú léhe, hogy ő, ily ősök unokája, elhidegült hona s honfiai
                     iránt, a szégyen pirját vonták homlokára. E szenvedélyes buzgósággal, ily bátor
                     nyiltsággal, senki sem szólt még előtte.</p>
                  <p>Életének e jelentő perczében talán első szikrája egy nagy feltétnek ébredett
                     szivében, s nem tudta gyűlölni e magasztosan gerjengő ifjút. Úgy tetszett neki,
                     mintha a német öltöny tagjait égetné! mintha őseinek fegyverei gúnymosolylyal
                     ragyognának reá! Az igazság rendítő hangja előtt elnémult, lehetlen volt egy
                     szót kiejtenie, s a zsenge ifjúnak könny gyűlt szemeiben.</p>
                  <p>- Tudja-e kegyed, - folytatá Kellio, a lelkészhez intézvén szavait, kinek
                     szemei szánalommal s jó indulattal nyugodtak Rákóczin. - Tudja-e kegyed, hogy
                     az, a mit itt mondott, lázító beszéd? hangja a legnyomorultabb hálátlanságnak
                     oly király iránt, ki Buda várát vette vissza, s kinek diadalmas fegyverei elől
                     a nyugtalanok feje Tökölyi s a lázadók csordái szaladnak mindenfelé? Kegyed
                     veszedelmes, ármányteljes felségsértő, kinek lesz gondom időt s helyet
                     kimutatni, hogy Istenhez térjen s bűneit megbánja!</p>
                  <p>Az ifjú lelkész némán állt a herczeg előtt. Kellio szavaira halántékerei
                     dagadozni kezdettek, szemefénye felgyúlt, szíve majdnem hallhatólag vert, s
                     mikor a jezsuita őt felségsértőnek nevezte, indulata kitört, s feledve a
                     veszélyt, mely őt körözte, nyers, éles hangon felkiáltott: - Felségsértő!? - s
                     ezt kegyed meri nekem mondani? Mi nemcsak nem sértjük, hanem annyira szeretjük
                     és tiszteljük a jó királyt, hogy semmit sem óhajtunk forróbban, mint hogy
                     minden úgy történjék, mint azt a király akarja! Hiszek a magyarok örök
                     Istenében, mikép nem fog kegyeteknek soha sikerülni, e drága reménykincsét a
                     magyarnak elámítani! s hiszem: mikép kegyed maga jól tudja, hogy minden kis jó,
                     mi számunkra a mérlegbe esik, a királytól jő, s rossz soha sem tőle, hanem
                     gonosz vezérei- s tanácsosaitól. Nem mi
                     vagyunk a felségsértők, hanem azok sértik meg a legjobb uralkodót, kiknek
                     gyűlölsége a magyar ellen körülkeríti és hálózza szemeit, hogy tisztán ne
                     láthasson! azok, Kellio atya, kik mindent elkövetnek, hogy a magyar szívét a
                     királytól elidegenítsék: azon idegen vezérek és hatalmasok, kik uroknak
                     parancsait elferdítik, azokat nem teljesítik, sőt vakmerő elbizottságukban
                     azzal épen ellenkezőt cselekszenek! Oh! nem
                     vagyunk mi szentek és ártatlanok, fehér liliommal kezünkben, Kellio atya! de
                     nagyobb része a gonosznak, mit tenni kényszerülénk, amaz idegen vérengzők, s
                     valódi felségsértők rovatára iratott a bűnök nagy könyvében!</p>
                  <p>Az utóbbi szavakat a jezsuita alig hallá, mert halálosan elsápadva s a
                     legelfokozottabb indulatossággal hagyta oda a szobát a lelkész
                     végszavainál.</p>
                  
               
               <!-- milestone type="subChapter" n="IV"/ -->
                  <p>Minden rokonszenve mellett Rákóczinak e sajátos, erőteljes egyéniség iránt,
                     érezte, hogy a dolog az illem s eszély határait túlhágta, s nem bámulhatunk, ha
                     e jelenetnek minden áron véget akart vetni.</p>
                  <p>- Távozzék kegyed! - szólt a herczeg szigorú, de nem rossz indulatú hangon - ha
                     élete és szabadsága kedves! mert mindkettő veszélyben van.</p>
                  <p>Az ifjú lelkész szemei szikráztak; pillanatra gúnymosoly vonult el ajkain,
                     azután változtatott hangon szólt:</p>
                  <p>- Öcsém! látni akartalak; atyáink barátok voltak! ne feledd ez órát, ősök
                     utódja! s ha ezen emberek a magyart meg akarják gyűlöltetni veled: jusson
                     eszedbe Bercsényi Miklós.</p>
                  <p>E szavak után, melyekre feleletet nem várt a makoviczi segédlelkész, de ki nem más volt, mint az ifjú Bercsényi
                        Miklós, áthaladván a középhézagot, az előszobába lépett.</p>
                  <p>Ridinger közel az ajtóhoz, hallgatódzva állt, arczában oly szemtelen
                     kifejezésével a kielégített boszúnak, hogy Bercsényi a vért érezte felszállni
                     agyában. Kedve lett volna galléron fogni a házi kémet s falhoz vágni; de magába
                     fojtotta indulatosságát, s parancsoló hangon szólt: - Köpenyemet!</p>
                  <p>- Ott van! - felelt gúnyos vigyorgással Ridinger, a padlóra mutatva, hol még a
                     köpeny hevert.</p>
                  <p>Ha többször látandjuk Bercsényit, még inkább fogunk csudálkozni, hogy e
                     szemtelenségre az első széket, mely útjában esett, fejéhez nem verte a
                     komornyiknak. De mind a mellett, a mit hallánk, Bercsényi boldog volt. Látta
                     Rákóczit, s bár hálózott szemekkel, de méltónak találta őseihez s szép
                     álmaihoz! Ez oka, hogy zajt nem akart ütni. De az ifjú azon emberek sorába
                     tartozott, kik zsebbe nem tesznek semmi sértést, azért meg akarta szégyeníteni
                     a hetyke ficzkót.</p>
                  <p>- Ha Kerkocsi állna itt, nem úgy fogadna; - szólt mély megvetéssel. - Téged,
                     nyomorú! egy várral meg nem kináltak, mint őt egykor, hogy a herczeget méreggel
                     veszítse el; mert ha igen, eddig a dicső Rákóczi-család paizsa fordítva lenne!
                     Kerkocsinak, ki a gyalázatos ajánlatot undorral vetette vissza, s a herczeg
                     védő-nemtője lőn, míg ily ember nem foglalta el helyét, igen, a hű, becsületes
                     Kerkocsinak kezét szorítanám meg: neked köpenyemet
                        ajándékozom!
                  </p>
                  <p>Ezzel távozott, s nemsokára a hosszú folyosó végéhez ért, a nélkül, hogy
                     valakit találna útjában.</p>
                  <p>Mikor a hágcsókon lehaladott s az előcsarnokban volt, a kaput zárva s a kapuőrt
                     mogorva arczczal s négy szerzetes társaságában találta annak közelében.</p>
                  <p>Bercsényi emelintett széles karamú kalapján s az ajtóhoz közeledett, a nélkül,
                     hogy egy szót szólna.</p>
                  <p>- Kegyed a tisztelendő rector úr parancsából követni fog engemet; - így szólítá
                     meg őt egyike a négy lelkésznek, tisztes, éltes úr, e szavakat komolyan, de
                     minden sértő durvaság nélkül ejté ki. Egyébiránt egy fiatal lelkészt látván
                     maga előtt, távolról sem gyanítá, hogy ez neki ellenszegülni merjen.</p>
                  <p>- Örömest, tisztelendő atya, máskor, - felelt Bercsényi nyugodtan - most időm
                     nincsen, legyenek szivesek engemet föl nem tartóztatni.</p>
                  <p>- Kövessen kegyed tüstént! - szólt most egy magas, vaskos ifjú jezsuita, kinek
                     száraz, parancsoló hangja mutatá, mennyire meglepte őt a tagadó válasz.</p>
                  <p>Bercsényi fekete öltönyének pár gombját felnyitá s pergamen-tekercset vont ki
                     oldalzsebéből. - Itt! olvassák kegyetek, - mond - s ne tartóztassanak
                     tovább.</p>
                  <p>Az ifjabb lelkész átvette azt s alázattal nyújtá az éltesbnek, ki Bercsényit
                     legelébb megszólította volt.</p>
                  <p>- Engedelem Kolonics bibornok ő eminentiájától, a fiatal herczeget meglátogatni
                     - mond ez, átfutván az iratot kedvetlenül; azután visszaadta Bercsényinek s
                     nyugodtan viszonzá: - A látogatás ellen legkisebb kifogás sincsen; de kegyed
                     szíves leend, e levelet a rector ő tisztelendőségének bemutatni.</p>
                  <p>Bercsényi el kezdé veszteni béketürését: arcza felgyúlt, s szemeit egy szikrázó
                     tekintettel szegezvén az ajtóőrre, lehetőleg fékezett indulatossággal szólt: -
                     Nyissa meg az ajtót, utolszor kérem!</p>
                  <p>- Kegyed kényszeríteni fog - vágott közbe az ifjabb lelkész, kinek már hangját
                     hallottuk - a ház cselédeit összehíni, s ha kell, erőszakkal is tiszteletet
                     szerezni főnökünk parancsainak.</p>
                  <p>- Erőszak! - kiáltott fel Bercsényi kitörve - itt a szent falak közt? - Ezzel
                     két pisztolykát von ki oldalzsebéből, s egyikét a kapuőrre szegezvén, kiáltott:
                     - Nyisd meg e pillanatban az ajtót, ember! - vagy lelőlek! E két pisztoly több
                     tíz halálnál, mert agyával is leverhet mindnyájatokat.</p>
                  <p>E szavakra s a pisztolyok megpillantására az öt férfiúnak hangja torkán
                     rekedt.</p>
                  <p>Századok óta a lőszer némi tiszteletet vívott ki magának, s bizonyossá tehetünk
                     bárkit: hogy - főleg zárdákban - mind e mai napig a
                     legudvariasb figyelem mutatkozik ezen ármányos gép iránt.</p>
                  <p>Két percz mulva Bercsényi kívül volt az ajtón.</p>
                  <p>Pár ugrással nem távoli kapu mélyedésébe látjuk őt besietni, hol egy férfiú
                     áll, kit most nem először látunk.</p>
                  <p>Gyorsan, mint a villám, szép magyar köpeny födte Bercsényi tagjait, s az egy
                     sötét szögletbe dobott kalap helyét párduczsüveg foglalá el.</p>
                  <p>- Mit mívelsz, Brenkovics? - kérdé suttogva az ifjú, társának ujjait érezvén
                     felső ajakán.</p>
                  <p>- Egy kis fekete bajúszt illesztettem a lemetszett helyébe; - felelt ez rögtön
                     - siessünk!</p>
                  <p>Mikor a zárda előtt zaj üttetett, embereink eltűntek szem elől.</p>
                  
               
            </div>
            <div type="chapter">
               <head>AMADIL.</head>
               <!-- milestone type="subChapter" n="I"/ -->
                  <p>Hova ment az ifjú Bercsényi a talányos jellemű Brenkovicscsal, s miért
                     választotta a két Magyarhon legszilajabb s leghevesebb ifja éppen a szerzetesi
                     tiszteletruhát azon látogatásra, melynek tanui valánk; végre mi birhatta az
                     óvatos, féltékeny Kolonicsot arra, hogy Bercsényi Miklósnak, álnév alatt,
                     szabadságot adjon Rákóczit meglátogatni? mindezt talán később megtudandjuk;
                     most visszatérünk Rákóczi Juliához s Amadilhoz, kiktől azon pillanatban váltunk
                     el, mikor őket közeledő léptek tevék figyelmesekké.</p>
                  <p>Alig ejté ki Julia utóbbi szavait, midőn a másik szoba ajtaját nyílni
                     hallá.</p>
                  <p>- Mindenre készen legyünk, drága herczegnő - susogta hirtelen Amadil, - én
                     vészt gyanítok.</p>
                  <p>- Csak a mai nap néhány óráját kérem a gondviseléstől, - szólt a herczegnő
                     látszhatólag ingerülten.</p>
                  <p>- Csitt, jőnek! - mond Amadil.</p>
                  <p>A feleletre nem maradt idő: az ajtó felnyílt s azon át mater Honoria lépett be,
                     utána Ágnes soror jött. Julia Amadillal együtt fölkelt ülőhelyéből.</p>
                  <p>Mater Honoria, nyakán a zafirkereszttel, vállain télies béllelt öltönynyel, a
                     két fiatal hölgy előtt állt.</p>
                  <p>Egész tartásában valami ünnepélyes volt, s arcza szigorúbb, mint valaha. A
                     közelben álló Ágnes sorornak vonásai kissé ügyetlen másolatát adák azon
                     felsőségi szellemnek, mely az apátnő egész megjelenésében feltűnt.</p>
                  <p>- Legyen szives herczegséged, - szólt mater Honoria - tüstént megtenni
                     útikészületeit: félóra mulva legkésőbb idehagyandja a zárdát örökre!</p>
                  <p>- Istenem, lehetséges-e?! - kiáltott fel zajos örömmel Amadil.</p>
                  <p>- És hova fogunk menni? - kérdé a megfontolás hidegebb hangján Julia.</p>
                  <p>- Azt herczegséged később megtudandja, - felelt az apátnő; míg Amadil s a kis
                     gömbölyű Ágnes kihivó tekinteteket cseréltek egymással.</p>
                  <p>- S ha nekem nem volna kedvem innen távozni? - mond szelid méltósággal
                     Julia.</p>
                  <p>- Akkor herczegséged kedve ellen, de mégis mindenesetre távozand innen, -
                     viszonzá Honoria.</p>
                  <p>- Erőszakkal tehát! elhurczoltatva innen, mikép ide hozattam? - mond Julia
                     fönséggel - s minő jogon?</p>
                  <p>- Alkalmasint érvényesb jogon, mint az, melylyel herczegséged jótevői, a
                     felséges császári pár, elhatározott parancsinak ellenszegülni merészkedik; -
                     felelt szigorúan az apátnő - azért szivesen kérem, hagyjunk föl az okok
                     megvitatásával. Igen sajnálom, hogy e végletre jutánk, s ki kell
                     nyilatkoztatnom, mikép - igenis - erőszakkal leendek kénytelen élni az
                     ellenszegülés nem reménylett esetében.</p>
                  <p>- Jól számított, mater Honoria, - felelt a herczegnő - midőn úgy vélekedett,
                     hogy Rákóczi Julia durva erőszaknak ki nem teendi magát, s elég hittel bir
                     Istenhez, végét várni azon nemtelen bánásnak, melyet darab idő óta
                     tapasztal.</p>
                  <p>- Akár hová, Isten neki! csakhogy innen szabaduljunk! - kiáltott fel
                     Amadil.</p>
                  <p>- Kegyed a herczegnőnek segítségére leend gyors készületében, Amadil; mert
                     mikép mondám, félóra mulva indulunk. Ágnes soror, itt marad; kegyed pedig,
                     Amadil, az ifjú herczegnő távozása után, hat egész hétig ki nem mozduland
                     szobájából, s heves vére lecsillapítására víz és kenyér leend tápja.</p>
                  <p>- Valóban! - kiáltott föl Rákóczi Julia - kegyed elég kegyetlen volna fiatal
                     barátnémat elszakítni tőlem?</p>
                  <p>- Amadil itt maradand, - ismétlé Honoria - a többszöri szemtelen
                     magaviseleteért, mely általános botrányt okoz a zárdában, ki fogja állni a
                     nagyon is csekély büntetést. Bocsánat, herczegnő! ha távozom; útközben
                     szerencsés leendek e hirtelen elhatározás okait igazolni; mert kisérni fogom
                     herczegségedet.</p>
                  <p>- Kisérni - kegyed, az apátnő - hogyan egyezik ez szerzete szigorú
                     rendszabályaival?</p>
                  <p>- Igen könnyen - mond Amadil, reszketve mérgében. - Fizetést veszünk ebédre,
                     vacsorára, reggelire, s hat hétig kenyéren, vizén tartjuk növendékeinket. Esküt
                     teszünk, hogy a kolostor falait el nem hagyjuk soha, s az első alkalommal
                     befogatunk, s ill a berek, nád a kert!</p>
                  <p>Mater Honoria sem feleletre, sem egy tekintetre nem méltatta Amadilt, s rövid
                     főhajtás után odahagyta a szobát.</p>
                  <p>Ágnes soror, távol attól, hogy a legkisebb tétovát érezze a mélyen sebzett
                     herczegnő s az ingerültségében lángra lobbant Amadil előtt, állásba tette
                     magát, s egészen az apátnő személyét akarván képviselni, gömbölyű alakját s
                     puffadt képét nem a legkedvezőbb világban előtüntető méltósággal unszolta a
                     herczegnőt, hogy készületeihez fogjon.</p>
                  <p>Amadil magába fojtotta mérgét, s míg a kis Ágnes Juliához intézte szavait, a
                     mellékszoba ajtajához közeledett.</p>
                  <p>- Kegyed itt fog maradni! - riasztott rá az apácza parancsoló hangon - és
                     segítni nekünk.</p>
                  <p>- Nekünk! - kiáltott fel Amadil - nekünk!? - ismétlé kifejezhetlen gúnynyal;
                     azután nevetés közben folytatá: - Nekünk, Ágnes sorornak s Rákóczi Juliának!
                     Valóban, Ágnes soror, kegyed oly gömbölyű kis személyke, hogy minden veszély
                     nélkül lehempereghetne egy hegy tetejéről: de azért messze kellene hengeregnie,
                     s főleg mindenesetre felfelé, nem lefelé, míg kegyed s e drága herczegnő közt a
                        mink vagy nekünk szónak valami
                     értelme lehetne. Sziveskedjék, drága soror, az egyes számban beszélni.</p>
                  <p>- Amadil! - intette Rákóczi Julia - ügyvédkedésedre semmi szükség; Ágnes soror
                     itt nem rendelkezik saját nevében, hanem szolgailag engedelmeskedik a tisztelt
                     apátnő parancsainak.</p>
                  <p>- Már ha bezárnak, - mond Amadil makacsul - s megkoplaltatnak, s az én drága
                     herczegnőmtől is elválasztanak: mi nagyobb baj érhetne!? azért útamba ne
                     álljon, Ágnes soror, tanácslom! - azzal Amadil, félrenyomván az elébe álló
                     apáczát, a mellékszobába sietett.</p>
                  <p>Ha a körülmények nem leendének oly komolyak, mosolyognunk kellene azon
                     nevetséges szelességen, melylyel a kis soror Amadil után sietett, mindenkép
                     ügyekezvén hömpölygő lépteit a felvett méltósággal egyensúlyba hozni. De nagy
                     sietségre nem volt szükség, mert Amadil csak a folyosó felé nyiló ajtóig ment,
                     azt bezárta, s a kulcsot hirtelen keblébe rejtvén, visszatért.</p>
                  <p>- Mit akar kegyed? - kiáltott fel Ágnes kissé megrettenve, mert Amadil
                     tekintetében valami oly elszántság volt kifejezve, mely a kis apáczát nem
                     csekély tétovába hozta.</p>
                  <p>- Az ajtót zártam be, Ágnes soror, - felelt Amadil, - s a még mindig bámuló
                     Ágnes mellett sietve elhaladván, a herczegnő szobájába lépett s annak ajtaját
                     is hirtelen maga után zárta.</p>
                  <p>Míg a künn rekedt apácza elébb az egyik, azután a másik ajtóhoz rohant, végre
                     kékké válva mérgében, egyet ugrott, s e műtét után minden szónoki tehetségét
                     elővette: addig Amadil, a két kulcscsal keblében s pirulva a felindulástól,
                     Julia lábaihoz vetette magát.</p>
                  <p>- Add ide tüstént a kulcsot, - szólt a herczegnő szigorú hangon.</p>
                  <p>- Drága herczegnő! - mond Amadil, Julia gyöngéd kezeit hevesen szorítva
                     ajkaihoz - bocsánat vakmerőségemért! melynek felelősségét egyedül magamra
                     vállalom. Azután ismételt unszolásra felkelvén, suttogó hangon folytatá: -
                     Talán örökre elválunk, ma leend a szabadulás éjjele! minden el van készítve:
                     nyolcz hét alatt, hosszú éjeken át, megtagadva az álmot szemeimtől, az én s
                     nagyságod szobájában a rostélyozat szegeit egy-egy ablakon lereszeltem.
                     Egyetlen erélyes nyomás elég, úgy hiszem, azok elhárítására. A levél, melyet
                     utoljára nyertünk, a mai éjfélutánt tűzi ki határul: s íme váratlan parancs
                     minden tervünket megsemmisíti! Átláthatja nagyságod, hogy a mindennapi kenyérre
                     oly szükségünk nincsen, mint egy kíméletlen negyedórára.</p>
                  <p>Bárminő szigorú volt Julia tekintete, s bármennyire kárhoztatta Amadil tettét:
                     átlátta, hogy a rövid perczeket használnia kell.</p>
                  <p>Ágnes soror hatalmasan dörömbözött a külső ajtón. Lehetetlen volt, hogy ezt meg
                     ne hallja valaki, s így csak annyi idejök maradt, míg az erőszak bejelentése
                     után a közös kulcs előhozatik, tehát alig negyedóra.</p>
                  <p>A botrány megtörtént; Amadil úgy sem kerüli ki a büntetést, ez határozott.</p>
                  <p>- Amadil! - suttogta a herczegnő hirtelen, a szoba más szögletébe vonulván - ha
                     tégedet e szobában hagynak, s Aspermont a határozott időre megjelenik:
                     ügyekezzél kiszabadulni. Kevés pénzt hagytak kezeim közt, mindössze néhány
                     emlékaranyat. Ládám kulcsát átadom, tizenkét sor nagy értékű gyöngyöt találsz
                     benne, tudod hol, mert nem egyszer előtted vettem ki, ha az udvarhoz mentem:
                     rejtsd el azokat, s használd. Ha egykor lesz miből, visszafizetheted, ha
                     csakugyan igen büszke volnál ajándékot tőlem elfogadni. De jöhetnek oly
                     körülmények is - ha letartóztatásom helyét kifürkészned sikerül, - midőn az
                     ajándékot saját előnyömre fordíthatod; azért ellenemi vétségnek tartanám, ha e
                     csekélységet tőlem el nem fogadnád.</p>
                  <p>Amadil felelni akart, - a herczegnő a láda kulcsát adta kezébe, s hallgatást
                     intve folytatá: - Itt a kulcs, vedd a gyöngyöket s a zöld erszényt, mely
                     mellettök hever, sietve magadhoz, - nincs veszteni időnk! Én addig pár sort
                     irok, azokat add át a tábornoknak. Légy eszélyes és hű!</p>
                  <p>Amadil egy fénylő tekintetet vetett a herczegnőre, mely a legbiztatóbb
                     feleletet képviselte; azután majdnem fuldokló hangon rebegte: - Isten áldja
                     nagyságodat! s tartsa meg nemes tisztaságában szivének minden dobbanását. Tudom
                     én, hogy jobb s okosabb nálamnál ezerszer; de azért bízhatik bennem, ezt az élő
                     Istenre esküszöm! - Ezzel a hölgy esküre emelte fel két ujját.</p>
                  <p>Míg Amadil a ládából kivette, a mit Julia rábizott: addig ez hirtelen néhány
                     sort vetett az irlapra, s a levelet összehajtván, Amadilnak nyujtotta; azután
                     parancsoló hangon szólt: - Most nyisd fel az ajtót.</p>
                  <p>Amadil, leküzdvén emelkedő ingerültségét, azon pillanatban nyitotta meg az
                     ajtót, midőn a közös kulcs segedelmével a külső ajtón mater Honoria, két éltes
                     apácza kiséretében belépett.</p>
                  <p>Mikor az apátnő Julia szobájában volt, futó tekintet után maga körül, a
                     felsőség hideg komolyságával szólt:</p>
                  <p>- Sajnálom, hogy herczegséged rosszul választott barátnéjának illetlen
                     bánásmódja arra kényszerít, hogy engemet követni tüstént fölszólítsam.</p>
                  <p>Rákóczi Julia e kellemetlen jelenetek közben nem óvhatá meg magát az
                     ingerültségtől; egyszersmind érezte, hogy a mentegetőzésekkel önmagát sértené,
                     azért minden feleletet a mondottakra mellőzvén, szintoly hideg fensőséggel
                     szólt:</p>
                  <p>- Hatalmában vagyok kegyednek, tisztelendő apátnő! s kész felszólításának
                     engedni. Kíméletétől s keresztényi engedékenységétől elvárom azonban, hogy
                     Amadil nem leend szégyenítő büntetésnek kitéve: mert minden hibája irántami
                     túlbuzgósága. Ha kegyed méltányossága meg nem tagadja tőlem ifjúkori barátném
                     kiséretét, jótétnek veendem, s elfeledendem mindazon sértéseket, melyeknek e
                     falak közt darab idő óta ki valék téve.</p>
                  <p>- Nincsen hatalmamban, - felelt Honoria, látszhatólag megilletődve - e
                     kivánatot teljesítnem, s talán a végzet jól intézte ezt: mert e rakonczátlan
                     gyermek, ki inkább szolgálatára, mint társalgóul lőn herczegséged közelében
                     megszenvedve, nem Rákóczi Juliához illő barátné; bár ha egyedül tőlem függne,
                     kérését teljesíteni: jobb meggyőződésem daczára sem tudnám azt megtagadni.</p>
                  <p>- Soha se kérje őket nagyságod! - kiáltott fel Amadil ingerülten. - Védtelen
                     hölgy vagyok, kezeikben e jámbor szüzeknek, hadd hűtsék dühöket rajtam,
                     herczegségeddel úgy sem mernének így bánni.</p>
                  <p>- Amadil! - mond Julia a részvét meleg tekintetével, de komoly hangon, -
                     cselekedjél a szerint, hogy az utolsó szavak, melyeket neked mondok, szivem
                     érzéseivel összhangzásban lehessenek. - Azután Honoriához fordulván, folytatá:
                     - Bocsánat még egyszer, tisztelendő apátnő, e szűznek, hogy engemet inkább s
                     kevésb eszélylyel szeret, mint azt e komoly falak illemrőli törvényei
                     parancsolják. Készen állok s követem kegyedet, de első kérésem teljesítést nem
                     nyervén, még egyet merek koczkáztatni.</p>
                  <p>- Óhajtom, - szót mater Honoria, mellőzvén minden egyébre a feleletet - hogy
                     legalább ezt lehessek szerencsés teljesíthetni. Egyébiránt örömmel mondhatom
                     megnyugtatására, hogy sorsának változtatása nem kellemetlen, hanem kedvezőbb
                     leend.</p>
                  <p>- Hála Istennek! - kiáltott fel Amadil, s mielőtt az apátnő észrevenné, kezét
                     ragadta meg s ajkaihoz vonván, csókokkal árasztotta el. - Most már - folytatá
                     hévvel - büntessenek, éheztessenek - mindenre kész vagyok!</p>
                  <p>Mater Honoria nemes szíve s érzékeny kedélye nem tagadhatá meg magát; mert a
                     minő szigorú tudott lenni kötelességei teljesítésében, oly szelid s engesztelő
                     volt egyéni jelleme.</p>
                  <p>- Jól van, gyermekem; - szólt szelid hangon - feledni akarom helytelen
                     tetteidet, s óhajtom, hogy - alapszínben - szived miként most, úgy mindig
                     túlsulylyal birjon veszélyes hevességeden. Büntetésed szigorát elengedem, de
                     törvényeink vannak, s azok némi fenyítést elkerülhetlenné tesznek: azért a hat
                     hetet negyvennyolcz órára változtatom, s börtönül saját celládat jelölöm ki. -
                     - S most, ha úgy tetszik herczegségednek, halljuk óhajtását.</p>
                  <p>- E ládában - szólt Rákóczi Julia - kedves emlékeim nyugosznak, atyámtól,
                     anyámtól s nagyanyám, Báthori Zsófiától: óhajtanám azt magammal vinni, mint
                     szintén feledhetlen anyám képét.</p>
                  <p>- Minden, mivel herczegséged bir, gondosan elpodgyászolva, néhány nap mulva
                     követni fog bennünket, - szólt mater Honoria; azután intett s Amadilt kivéve,
                     mindnyájan eltávoztak.</p>
                  <p>* * *</p>
                  <p>Amadil egyedül maradt: úgy tetszett neki, mintha Juliától örökre vált volna el;
                     bú és harag küzdöttek szívében; egy karszékbe hanyatlott s hevesen sírt.</p>
                  
               


               <!-- milestone type="subChapter" n="II"/ -->
                  <p>Az eseményteljes nap végre lehanyatlott: a gyéren világított szűk utczákat
                     homály födte.</p>
                  <p>Az idő felosztása akkortájban még nem cserélte fel a napot az éjjel; s kivévén
                     azon helyeket, hol a mindig szives és vidám bécsi polgárság a bor s táncz
                     isteneinek hódolt, meglehetős csend lőn.</p>
                  <p>Az éj szép volt és világos; az öreg István-torony mint fekete bálvány nyúlt föl
                     a csillagok felé, s góth faragványain a hold bágyadt világa tört meg s
                     kisérteti árnyak szövődtek át.</p>
                  <p>Fölötte két fénylő csillag ragyog. Azt hinnéd, hogy egy mintába öntettek:
                     ikreknek látszanak a kék égi pályán, s a gondviselés örök betűinek írva
                     istenkéztől.</p>
                  <p>Ki gyanítná a nagy különséget e két szeme közt az éjnek? ki sejtené, hogy míg
                     örök valóság az egyik: kölcsönzött, múló fény a másik?</p>
                  <p>Ott égnek együtt, sugaraik ölelkeznek. Egyszerre egy hosszú, fénylő vonal hasít
                     le, mint gyémánt kard, a fekete toronyóriás hosszában. Az égen a kék szép
                     csillag közől a ragyogó égi táborban csak egyik él még, a másik futó csillag
                     volt, gyuladt léghólyagcsa, mérhetlen távolban a másiktól, melynek közelében
                     szemcsalódás helyzé.</p>
                  <p>És kétkedni kezdesz, ha az, a mi ott ég örök fényben évezrek óta, nem fog-e,
                     mint ama csalékony lobogvány, a jövő pillanatban eltűnni szem elől?</p>
                  <p>Óh! ne félj! ama két csillag komoly tanulságot költ fel elmédben. Az erényt
                     őslapjain, örök fényében tisztaságának, képviseli az egyik, míg a másik, a
                     kölcsönzött fény, múló dicsőség s a kétes csalékony érdem álragyogását
                     példázza.</p>
                  <p>Hányszor, mint ama két csillag, állnak való és ábránd, érdem és érdemetlenség
                     közel egymáshoz; s hányszor csal életünk, míg az óra üt s az álszín szétpattan,
                     s örök fényében fönragyog a való érdem...</p>
                  <p>A kolostorban is csend volt. Hova lett Julia? ott van-e még ama szürke falak
                     közt? teljesedik-e, mit az apátnő biztató szavai igértek? ki tudná megmondani!
                     Engedjük az időnek kiérlelni sorsát, míg vele újra találkozunk; s mulassunk még
                     a sötét zárdában, melynek ablakfényei, mint a szenülő irlap szikrái, egyenkint
                     elhaltak már.</p>
                  <p>Amadilt egyedül találjuk cellájában. Minden a maga helyén van, a csekély
                     különbséget jókora nyaláb képezi, mely most egy kis asztalkán hever.</p>
                  <p>A tábla s függöny nélküli ablakok az egyedüliek az egész zárdában, melyeken át
                     a hamvadó gyertyának világa dereng.</p>
                  <p>Amadil szembetünő nyugtalansággal jár fel s alá szobájában; s néha fülelve
                     látjuk őt a folyosóra vezető ajtó előtt időzni, s ha a sima kőlapokon halk
                     léptek suhanása hallik, arcza fellángol s vonásai békétlen, ingerült kifejezést
                     nyernek.</p>
                  <p>Olykor a gyertyához közeledik, s egy kis órának, melyet a herczegnő anyjától
                     nyert ajándokul, mutatójára tekint; azután csendesen s nesztelenül közelít az
                     ablakok egyikéhez, s mindannyiszor elszomorodva tér vissza.</p>
                  <p>- Ha nem jőne?! - ezt gondola magában - éjfél el mult, ha órám nem csal, vagy
                     legalább igen közel van. Semmi nesz. Ha minden segély nélkül kellene
                     végrehajtanom e merényt, mi lenne belőlem e komor város tévetegeiben?
                     Elfognának, az őrhelyekre vinnének, s bére szabadságvágyamnak s jutalma oly
                     merész és nehéz elhatározásomnak - a kolostor hideg börtönei lennének! Nem,
                     nem! lehetetlen, hogy azért bűnhödjem, miről nem tehetek: vágyamért a
                     szabadságra! mert szent és dicső a szabadság: a madarak élvezik a légben s a
                     halak a vízben, s az emberek, évtizedek óta, szabadságról álmodoznak, s itt e
                     szüzek miért zárkóztak el? nemde, hogy egykor, az élet bilincseitől s
                     kisérteteitől menekülve, a szabad mennybe juthassanak?</p>
                  <p>* * *</p>
                  <p>Órák teltek el, mióta Rákóczi Juliát távozni láttuk; a szabad észirányú hölgy e
                     sajátos menetét füzé odább gondolatainak.</p>
                  <p>Menekülni akart minden áron, s érezte, mikép annyira ment a dolog, hogy a
                     büntetést, határozatának megváltoztatása sem enyésztetheti el.</p>
                  <p>Nincs okunk titkolni, mire már sejteni engedénk, hogy Aspermontnak sikerült a
                     kapuőrnőt megnyerni, kinek segedelmével nem egy levele jutott a bájos herczegnő
                     kezébe.</p>
                  <p>Mi vehette Rákóczi Juliát arra, hogy a derék tábornokkal ily szellemien-tiszta,
                     de titkos viszonyba lépjen, a nélkül, hogy lelkiismerete őt vádolja? azt
                     jobbkor felfödözni nem csonkítja eseményeink érdekét.</p>
                  <p>A történetileg korán-ért eszélyű herczegnő a meggyőződéssel határos sejtelmével
                     birt annak, hogy Eleonora császárné, ki már fivére Ferencz iránt nemcsak
                     mutatott, hanem parancsolt is engedékenységet, nincsen egy véleményben Kolonics
                     bibornokkal. S ha talán óhajtandá is, hogy Julia a szerzetes-életet válaszsza:
                     nemes szivétől minden erőszak, minden ármány távol esett. Nemcsak a benső
                     szánalom Eleonora bájos vonásaiban, hanem elejtett szavak s czélzások tanusíták
                     ezt.</p>
                  <p>Ha Julia az udvarnál megjelent, míg az rövid időre Prágából Bécsbe jött, mint
                        jelenben: ez mindig a császárnő kedvencz
                     fiatalabb s vidámabb udvarhölgyei egyikének társaságában történt. Ezek közől
                     nem egy enyelgett már vele, jó indulatú vidorsággal, Aspermont feltünő
                     udvarlásáról. Ezen enyelgésekben legtávolabb léhe sem volt a kárhoztatásnak,
                     sőt ezek gyakran a derék férfias tábornok magasztalásával vegyültek.</p>
                  <p>Julia azt is tapasztalta, hogy a császári pár Aspermont szembetünő közeledését
                     hozzá semmikép nem akadályozza, s nyájassága iránta s Aspermont iránt nem
                     változott.</p>
                  <p>Az eszélyes, fiatal hölgy jókor eltalálván a valót, azon meggyőződésnél
                     állapodott meg, hogy az uralkodóházhoz hűn s bensőleg ragaszkodó, s több fényes
                     tulajdonaiért nagy kedvességű Kolonics bibornok iránti kímélet oka - a
                     látszható semlegességnek, ügyében - a császári pár részéről.</p>
                  <p>Ehhez járult Aspermont többszöri nyilatkozata: hogy ha, Kolonics terveinek
                     kijátszásával sikerülne neki a herczegnővel összeesküdni, felelni mer ő
                     felségök bocsánatáról.</p>
                  <p>Julia bensőleg szerette Aspermontot; nem volt e vonzalomban nagy
                     szenvedélyesség, de biztos alap.</p>
                  <p>Szíve hajlama tehát s az előszámlált indokok kedves csábjai - kiérlelték
                     elhatározását.</p>
                  <p>Azért nem vonakodott Aspermont leveleit elfogadni s azokra válaszolni. Arra
                     hajlani pedig, hogy - szükség esetében - titkon hagyja el a zárdát, őt jó szíve
                     s szánalma készté; föltevén mindenesetre, hogy Aspermont a zaj s botrány
                     nélküli utat kisértse meg, mi meg is történt, mikép láttuk.</p>
                  <p>Julia tudta, hogy ha az őrnő segedelmével a főajtón át hagyja el a titkos
                     zárdát, szabadulása segédét is magával kell vinnie, s így - egy apácza szökvén
                     meg - kétszeres botrányra adand okot.</p>
                  <p>Ha pedig őt magával nem viszi: akkor a rend szigorú törvényei szerint keserű
                     büntetésnek teendné ki. Úgy kellett tehát intézni tervét, hogy a kapuőrnő a
                     lehetőségig kikerülje a gyanút. De hogy ő is jutalmát vegye a koczkáztatott
                     engedékenységnek: biztosítva lőn Aspermont által, hogy a herczegnő távozta után
                     félévvel őt is megszabadítandja, s jövője teljes biztosítására gondja leend.
                     Így jókora közidő esvén a két menekülés közt, a herczegnő egyetértése a
                     kapuőrnővel kevésbbé szúrand szemet.</p>
                  <p>Mikép érintve volt, Amadil mind a két szobának egy-egy ablakán elreszelte a
                     rostélyzat keretének szegeit. E körülmény oka, hogy őt még remélni látjuk; mert
                     nemsokára Julia távozása után, egyik az éltesb apáczák közől annak szobáját
                     bezárta s a kulcsot magával elvitte.</p>
                  <p>Hogy az említett működésre szükséges szerszámokat, a kapuőrnő segedelmével,
                     Aspermonttól nyerte: alig szükség említenünk, mint szintén a kivitel
                     lehetőségét is felesleges indokolni. Szerelem, szabadságvágy, nyolcz hosszú hét
                     alatt, két ép s ruganyos kar és kéz segedelmével néhány szegfőt könnyen
                     eltüntethetett.</p>
                  <p>De folytassuk vizsgálatunkat Amadil körül.</p>
                  <p>A hölgy, miután óráján a mutató éjfélt meghaladta, kinyitotta egyik ablakát, s
                     a lehetőségig elfödvén gyertyáját, élénk figyelemmel hallgatózott minden
                     neszre.</p>
                  <p>Egyszerre az utcza világosodni kezdett: a hölgy összerázkódott, s az ablakot
                     hirtelen betevén, hátrább vonult.</p>
                  <p>Nemsokára a fagyon lassú, nehéz lépések hangoztak, s Amadil az éjiőr
                     csengetyűjét hallá, melyet álomszerű éneke követett.</p>
                  <p>Tizenkettőt üt az óra!</p>
                  <p> Hűs kriptákban virradóra.</p>
                  <p> Fel mindnyájan! - ébredjetek! -</p>
                  <p> Sírhomályban kisértetek!</p>
                  <p>Mohos romok folyosóin</p>
                  <p> Suhanjon el uszályotok,</p>
                  <p> S a gonosznak ágya előtt</p>
                  <p> Csörögjenek lánczaitok.</p>
                  <p>De a jámbort enyhelyében</p>
                  <p> Hárfazengés altassa el,</p>
                  <p> S hajnalban, a kelő nappal,</p>
                  <p> Lágy ölelés ébreszsze fel.</p>
                  <p>Amadil reszketve a békétlenségtől, hallgatta a lassú dalt; azután a fény halkan
                     elvonult s a csendes éjben visszhangzó léptek eltávoztak, - még egyszer hallá
                     halkan s mindig halkabban a távozó éneklőt, míg a hangok reszketve elhaltak, s
                     minden néma lőn.</p>
                  <p>Újra egy negyedóra telt el a legfeszültebb várakozásban. Azon neme volt ez a
                     sóvárgásnak, mely minden ideget túlfeszít, s lelkünket, úgyszólván, érzékeinkbe
                     szállítja.</p>
                  <p>Tízszer elszánta magát be nem várni a szabadítót, s mindannyiszor a fárasztó
                     okosság - e kétes ajándoka a gondviselésnek - egy seregével az ellenokoknak
                     tűzte magát elméje elé.</p>
                  <p>Mikor fentebb mondtuk, hogy akár marad, akár távozik Amadil, a szigorú
                     bűnhödést ki nem kerüli: nem erősíténk valótlant; mert a hölgy ágya minden
                     lepleit felhasgatta s azokat összekötözvén, nemét a kötélhágcsónak készíté
                     belőlök. Most e csomagot kivonta ágya alól, s kibonyolítván, meggyőződött,
                     mikép elég hosszú arra, hogy ablakából az utczakövezetig kétszer leérjen.</p>
                  <p>Ellenben, leend-e annyi ereje, a reszelő s vékony aczélfürész segedelmével
                     szabaddá tett ablakrostélyt kimozdítni helyéből? s ha ez sikerül, nem fog-e az
                     iszonyú csörömpölés, melyet éjcsendben az utcza fagyos kövezetén hullása
                     okozand, embereket előcsődíteni? - ezen tünődött most. Itt megállt okoskodása,
                     mert arról: mi fog azután vele történni, nem akart gondolkozni.</p>
                  <p>Alig szedte össze a ruhacsomagot, midőn újra világosodni kezdett az utcza.</p>
                  <p>- Lehetlen, - gondolta magában, - hogy a tábornok, jöttét maga elárulja ily
                     világítás által; kik lehetnek ezek? minő szokatlan éberség! ezek bizonyosan a
                     czirkálók, kiket nem egyszer láttam kínos nyolcz hét alatt éji munkám közben.
                     Hála Istennek! - rebegé fojtott hangon. - talán ez leend az utolsó
                     félbeszakítás.</p>
                  <p>Valóban hat-hét csuklyás szőrköpönyegbe burkolt férfi, hatalmas alabárdokkal
                     vállaikon, csendesen haladott előre. Az elsőnek lámpa volt kezében, s élénk
                     beszélgetésükből látszott, hogy keveset gondolnak az alvók nyugalmával. Mikor
                     majdnem Amadil ablaka alatt voltak, úgy tetszett neki, mintha az első
                     föltekintene; - azonnal hátra vonult, de világosan hallá e szavakat:</p>
                  <p>- A kolostorban alkalmasint halott van: még világít pár ablak, vagy talán
                     valamelyik e jámbor szüzek közől megunta a magányos életet s szabadba
                     készül?</p>
                  <p>- Isten engem! - felelt egy más hang nevetve - tőlem odább állhat, én meg nem
                     fognám.</p>
                  <p>A kolostornak több ablaka nyilt ezen utczára, s mindazok, kik valaha ilyszerű
                     merényre készültek, tudhatják, a sors végletein minő aggasztó még a
                     valószinűtlen s képzelt akadály is.</p>
                  <p>A hallott szavakat durva kaczaj fejezé be, azután távozó léptek kopogása
                     hangzott, s Amadil tágulni érzé szivét. Néhány percz mulva minden siket és néma
                     lőn.</p>
                  <p>* * *</p>
                  <p>Meredek hegyfalak közt keskeny völgy hasad; mélyein áradó hegyi patak zúg el; a
                     nap lehanyatlott, csak esthajnalának párázati sugároznak a bércztetőn. Egy
                     fáradt utas jő; aggódva tekint a szoros völgyfenékbe, s nehéz botjával
                     támogatva lépteit, lassan ereszkedik alá. Utját szirtromok s dült sudarak
                     akadályozzák, s mikor végre alá ért, bús arczczal áll a patak zöldben fövő
                     medre előtt. Menni kell! Mi készti őt? - ki tudná?! Ott látjuk őt átgázolni a
                     daczos folyamot, s aztán mindig lankadtabb léptekkel fel- s mindig feljebb
                     haladni a szemközti bérczen, míg a tetőre ér s a mohos gerinczekre hanyatlik.
                     Ott áll, arcza a bucsúzó napnak sugáriban ég.</p>
                  <p>Hol a lankadt vándort először megpillantottuk, egy sziklaékezeten hatalmas sas
                     ül, tollazva szárnyait s kisérve a napot lángszemeivel! Egyszerre megrázza
                     szárnyait, szépen és könnyen körülhéjézza a bérczet; azután mint a nyíl,
                     pattanva szíjjas íjról - áthasít az alatta ásító örvényen, s míg röptét alig
                     kisérheted, a tulsó bércznek egy kevély fokán ül.</p>
                  <p>Mint ama fáradt vándor, lassú, de kitartó erélylyel s daczolva minden
                     akadálylyal: olyan volt Rákóczi Julia; de mint eme sas, feledve az örvényt
                     lábai alatt, s áthasítva bérczen, völgyön: ilyen volt Amadil.
                  </p>
                  <p>- Menni kell! - kiáltott fel heves felindulással - nem várhatok tovább: most
                     minden csendes, használnom kell e szünetet! E szavak után darabig időzött, s
                     némán fonta odább gondolatait. A drága herczegnőt alkalmasint eltávolították a
                     kolostorból, mit a tábornok megtudván, felhagyott tervével.</p>
                  <p>- Ha jövendő nejének egy ritka madara kalitkában vagy hű ebecskéje maradanda
                     itt: eljött volna utána a hű szerelmes bajnok; velem ki gondolna! Uradalmaim
                     nincsenek, s nevem a keresztség adománya. Nem születtem,
                     mint a büszke nép szokja mondani; ki gondolna egy egész ifjú élet
                     szabadságával, ha az életnek aranykerete s gyöngyfüzérei nincsenek!?</p>
                  <p>- Nem jő! - tettre tehát!</p>
                  <p>Amadil úgy gondolkozott, hogyha hágcsóját átvetvén az ablak keresztfáján, az
                     kétszeresen földig ér: azt maga után vonhatja, s így legalább nem teszi az
                     embereket oly gyorsan figyelmesekké az elszökésére.</p>
                  <p>A hölgy azonnal munka után látott. Eloltotta a gyertyát; azután az ablakot
                     csendesen felnyitván, a hágcsót annak keresztfáján átvonta, s két ágát egy
                     csomóba gyűjtötte, hogy így egy öleléssel az utczára vethesse.</p>
                  <p>- Kincseimet mellkendőm alá rejtettem; - szólt halkkal - drágább honol
                     szivemben s bátorságomban! Ezt, óh szabadság istene! óvd meg nekem!</p>
                  <p>- E csomag - gondolá, az asztalon fekvő nyalábra tekintve - itt marad:
                     öltözetem elég meleg, melegebb vérem, Isten megőriz!</p>
                  <p>Az utóbbi szavak után, melyeket hallhatólag rebegett, minden erejét
                     megfeszítette, hogy az ablak kőkeretébe szorult rostélyzatot kimozdítsa
                     helyéből.</p>
                  <p>A szerencse a bátrak legjobb segéde. Ezer példa tanusítja, néha a legnehezebb
                     dolgok kivitelében a gyakorlat némi előnyeit födözzük fel, melyekre alig
                     gondolánk.</p>
                  <p>Így járt Amadil. Midőn a rostélyt feszítené kezdé, úgy tapasztalta, hogy annak
                     csak egyik oldala enged nyomásainak, ezen oldalra ügyekezett tehát kétszeres
                     erővel hatni.</p>
                  <p>Ennek egyszerű eredménye lőn, hogy a rostély mint sarkon fordulva nyomult
                     kifelé, s a hölgy annyi rést szabadíthatott magának, melyen kiférhetett, a
                     nélkül, hogy a rostély, egészen kimozdulván helyéből, az utczára kihulljon.</p>
                  <p>Ha a holdnak világa arczáig hatna, kivehető volna az öröm egy sugára, mely a
                     bájos teremtés vonásait elöntötte.</p>
                  <p>Amadil térdre hullt, kezeit keblére szorította, egész imája egy tekintet volt a
                     csillagos égre, s talán előbb találta meg útját Isten kegyéhez, mint száz meg
                     száz elmondott olvasója.</p>
                  <p>Fölkelt, hágcsóját felölelte s egy merész lökéssel kivetette az utczára; azután
                     pillanatnyi időt sem engedvén magának további fontolásra vagy újabb kétkedés
                     ellenokaira: egy ugrással az ablak párkányán termett, s a vadmacska
                     ügyességével leereszkedvén az utczára, maga után rántotta - nem minden fáradság
                     nélkül - szabadulása eszközét.</p>
                  <p>Ott állt éjsötétben, mint remegő árny, mert túlfeszített elszántsága megtörte
                     női idegeit; szédelgés környezé, s pár perczig úgy tetszett, mintha tetszhalál
                     ragadta volna meg.</p>
                  <p>A lerántott csomag mellette hevert, erre hanyatlott; körüle minden csendes volt
                     és néma. Végre eszmélni kezdett; kezét szivére tette, mintha azt
                     szétpattanástól akarná megóvni; azután rebegte: és most
                        hová!?
                  </p>
                  
               
            </div>
            <div type="chapter">
               <head>A TÁBOR.</head>
               <!-- milestone type="subChapter" n="I"/ -->
                  <p>- És most hová?! - E kérdést hallók Amadil ajkairól ellebbenni.</p>
                  <p>Hányszor a sors végletein, vesztés mint dicsőségben, a kellő fokon s a tátongó
                     örvény szélén, határoz e néhány szó üdv és kárhozat fölött!</p>
                  <p>A történelem örök tanusága szerint, ha egy Nagy Sándor, Cyrus vagy Julius
                     Caesár, s egész serge azoknak, kik a gondviselés kezében magas szerepvivők
                     valának, e pár szóra helyes feleletet tudnának magoknak adni: sok véres és
                     fekete lap a történelem könyveiben derült színben tűnne föl az okuló utókor
                     előtt.</p>
                  <p>És most hová? - kérdezhetné egyéni életében is sok, kit a sors a végelhatározás
                     szédítő párkányaihoz vezetett; de nem tudjuk biztosan elhatározni,
                     szerencséjére vagy kárára az embernek, a jövő leplei szellőzhetlenek, s mi
                     ritkán tudunk e kérdésre magunknak biztos feleletet adni.</p>
                  <p>Sejtelem, előérzet vagy a ritkább természetekben létező őserő, rásegítették-e
                     Amadilt, hogy magának sokak előtt kétségbeejtőnek tetsző helyzetében biztos
                     feleletet tudjon adni e kérdésre? - azt elhamarkodás volna most már állítani
                     merni. Talán később sikerülend újra nyomába akadnunk e nevezetes, erélyteljes
                     egyéniségnek, kinek, ha gyanításaink nem csalnak, nevezetes szerep jutand
                     történetünkben.</p>
                  <p>* * *</p>
                  <p>Most messzi távozunk a szép Amadiltól.</p>
                  <p>Minden megváltozott; más légövnek határiba lépünk.</p>
                  <p>Voltatok-e oly helyzetben, mikor súlyos, hosszú keservek után a végzet
                     könyörülő tekintete, mint a melegítő nap sugára, érinte titeket? s a ború
                     eltűnt, a fekete kárpitok szétvonulnak, s az élet fölifjodva, új varázszsal
                     nevetett rátok? És lőn, mi oly ritkán történik földi pályánkon, hogy ifjúkori
                     szép álmaitok s a mindig igérő remény virágainak kelyhei felnyiladoztak, a
                     bánat havát bársonygyep cserélte föl, s a dermesztő hideg helyett édesen és
                     lanyhán, rózsaillatú szellők lengedeztek arczaitok körül.</p>
                  <p>Az élet e ritka, gyönyörteljes átváltozását s az üdvet adó békét, melyet az
                     magával hoz, csak gyengén utánozza az egész természet, midőn a tél fagyából és
                     zúzáiból kivetkőzve, rügyeket dagaszt a gallyak élein, a fű hegyei
                     megzöldülnek, s lassanként, a merre látsz, virágfüzéreit vonja el, míg
                     diadalmenetén a gallyak lombokká válnak, a fűhegyek zöld szőnyeggé, s a
                     nyiladozó kelyhek hímes mezőkké.</p>
                  <p>Ily különbség tünik fel most a téli fagyban heverő, aggan-fekete Vindobona s a
                     vadon-szép s merészen nagyszerű táj közt, melyben magunkat találjuk.</p>
                  <p>* * *</p>
                  <p>1692-dik évet számítjuk; mintegy öt hold telt el az utóbbi jelenetek után. Az
                     év túlélte első ifjúságát, legszebb virágai elhervadtak már, de még hímesek a
                     rétek, dúsan tömöttek az erdők, s a kertek áldásos fáin gazdag termés függ.</p>
                  <p>A természet jó, bőségszaruja mindig telve, s ha néha elvonja adományait,
                     kétszeresen pótolja azt vissza. De az emberek nem mindig jók, többnyire
                     elbizakodnak a szerencsében s a balsors elcsüggeszti őket. Béke ritkán van az
                     emberek között, s ha karddal kezökben s halálthozó ágyúikkal nem csatáznak
                     egymás ellen: nyelvök munkás, s az indulatok sötét serge lanyha béke idején nem
                     egyszer magasbra emeli taraját: kárvágy, irigység, a dicsvágy s hiuság minden
                     átköltözködései, nem engedik, hogy a békés nyugalom malasztit csendesen
                     élvezhesse.</p>
                  <p>Talán nem csalatkozunk, ha nyilt csatában, mikor ember áll ember ellen, több
                     férfiasságot s nemességet látunk, mint a béke aljas, sötét zugcsatáiban; s a
                     történelem lapjain több élvet találunk, midőn karddal kivivott válságos
                     perczeit a nemzeti életnek tárja fel előttünk, mint mikor a cabinetek s titkos
                     tanácskozások kárpitos homályaiba vezet.</p>
                  <p>Kísértsük meg honi történelmünknek egy hadiasan búskomoly szakát irlapunkra
                     önteni, mely beszélyünkkel szoros kapcsolatban van.</p>
                  <p>* * *</p>
                  <p>Apafi Mihály, az erdélyi fejedelem, meghalt. I-ső Leopold, kinek ekkor majdnem
                     elhatározó befolyása volt az erdélyi ügyekre, megparancsolá biztosa, Erdődy
                     Miklós, horvátországi bán által, hogy az elhúnyt fejedelemnek 14 éves fiát,
                     Mihályt, atyja székébe helyezze.
                  </p>
                  <p>De a minő féltékeny gonddal őrködött az osztrák udvar erdélybeni hatalma
                     fölött, oly makacs elhatározással követelte a török padisa, fényes Stambulban,
                     jogát, Erdélyben rendelkezni.</p>
                  <p>Tökölyi Imre, csúfos s rosszul kiszámított elfogatása után, melyre még vissza
                     fogunk térni, gyakran a török udvar, vagy a
                     török táborozások közelében volt.</p>
                  <p>Jókor átlátta a diván, mennyire ártott a török érdeknek e merész pártfőnök
                     eltávolítása azoktól, kiknek lépteit vezette; azért mindjárt megjelenése után
                     Konstantinápolyban, vele tisztelettel s kímélettel bántak. Tanácsa gyakran
                     elfogadtatott, éles esze s gyors átlátása nem egyszer határozott a török
                        haditanácsban.
                  </p>
                  <p>Az ellenszenv, e kiváló egyéniség irányában, annyira megszűnt, hogy most, midőn
                     Apafi Mihály halálával az erdélyi fejedelemség megürült, a török császár
                     Tökölyi Imrét nevezte ki erdélyi fejedelemnek.
                  </p>
                  <p>Az ifjú gróf egész hadi ereje e tájban háromezer magyarból állt.
                     Egyike volt e kis sereg azoknak, melyek
                     vészen, viharon át, vesztés mint diadalban, titkon vagy nyilvánosan, de mindig
                     híven ragaszkodtak hozzá.</p>
                  <p>Olyan volt e maroknyi nép, mint mikor a szőllő nemes leve borrá ért, s
                     kiállítva a tél fagyába, minden nemtelen nedv jégburokká fagyott körüle, csak
                     az illatdús lángszesz, mint romlatlan lelke az egésznek, maradt épségben az
                     elpártolás s elhidegülés fagyának közepette.</p>
                  <p>Heussler Donát volt Erdélyben kormányzó s hadvezér; hétezer ember, mindannyian
                     hadra s martalékra vágyók, volt zászlói alatt.</p>
                  <p>Tökölyi Imre a török szultántól nem hagyatott védelem nélkül. Hétezer hadnak
                     edzett spahi, gyors bessarabiai lovakon, Achmed cserkesz basa vezérlete alatt,
                     lőn melléje rendelve. Gaczigerej tatár khán, s Brankován Konstantin oláhországi
                     vajda, mindegyik négyezer fegyveressel szövetkezett vele.
                  </p>
                  <p>E nevezetes sereggel akart Tökölyi Imre Oláhországon át beütni Erdélybe, s a
                     fejedelmi széket elfoglalni.</p>
                  <p>Közel Padina Lupuluhoz, a zernesti hegységben találjuk őt mély szakadások s
                     sziklaöblözetek közt egy keskeny völgyben, melynek egész hosszát elborította
                     tábora.</p>
                  <p>Alig lehet meglepőbb ellentétet képzelnünk, mint a mely e tanyának négy
                     osztályaiban feltűnt. Tökölyi Imre e hadsereg szivével, hű magyarjaival, mint
                     vérttel körüllemezve, a tábor közepét foglalta el.</p>
                  <p>Fényes fejedelmi sátora, a szultán ajándéka, egy sziklaormokon átcsapkodó hegyi
                     folyam szélén volt felállítva; tetején sárga és kék erdélyi lobogó terjesztette
                     hosszú szárnyát az éjbe, melyet dicsőn világított a hold. A szövetpalota
                     nyílásánál magas sudár emelkedett mint árbocz, tetején lófarkkal s a török
                     holddal.</p>
                  <p>Szemközt komor sziklák meredeztek, s a vezér hajloka mögött nyiló csekély tért
                     s jobbra balra a patak hosszát a magyar tábor csinos sátrai foglalták el.</p>
                  <p>Az ifjú főnök fejedelmi fénynyel akart Erdélybe lépni, azért mindent
                     elkövetett, hogy megjelenése hatást eszközöljön. Seregei jól voltak öltözve s
                     fegyverkezve, a táborban szoros rend, s a körülményekhez képest, elég tisztaság
                     uralkodott. A tüzek a völgy hosszában égtek, s Tökölyi Imrének kedvencz czigány
                     zenészei, sátora előtt víg magyar dalokat hangoztatának.</p>
                  <p>A pártfőnök különös szeszélyből, még kardemelése első szakában, a legfeketébb s
                     szerecsenekhez tökéletesen hasonló czigányokat szerzett össze, s azokat
                     szeszélyesen felöltöztetvén, babos lovakat adott alájuk. E jól betanított
                     zenészcsapat, néha énekkel változtatva a hangszerek buzdító robaját, mindenhová
                     követte őt. Az utóbbi időkben, míg Tökölyi távol volt, Kassára vonták magukat;
                     de mihelyt merész vezetőjök, egy erdélyi czigány, első hírét hallá ura
                     közeledésének: összeszedte czimboráit, s a legjáratlanabb utakon sikerült neki
                     végre Havasföldön táborát feltalálni.</p>
                  <p>A völgynek Oláhország felőli hosszában Achmed cserkesz basa ütötte fel táborát.
                     Itt már több zaj s kevesebb rend mutatkozott.</p>
                  <p>A spahik csapatjai, egymást felváltva, egész éjen át fel s alá nyargaltak a
                     sátrak közt. Ezt a basa parancsából tevék, mert oly időszak volt ez, melyben a
                     szövetségesek ritkán bíztak egymásban, s Tökölyinek például Brankován
                     Konstantinra nem egészen alaptalan gyanúja volt, hogy a császári vezérekkel
                     titkos közlekedésben van. Ehhez járult, hogy
                     a fényes kapunál a hadi sors változékonysága nem jött számításba: többnyire
                     minden veszélynek, mely bekövetkezett, lett legyen az árulás vagy csatavesztés,
                     a vörös zsinór volt bére.</p>
                  <p>Azon pillanatban, melyben e hadiasan csengő tanyára tekintünk, a basa, ékes
                     arab ménen, ragyogó kisérettel, a sátrak utczáján át, Tökölyi szövetpalotája
                     felé léptet.</p>
                  <p>Minő éber bizalmatlanságot árultak el a török főnök czirkáló őrcsapatjai:
                     szintoly óvatosságra mutatott a választott erdélyi fejedelem azon intézkedése,
                     hogy a moldvai segédsereget a tábor erdélyfelőli szélére rendelte, hol a völgy
                     legszűkebb volt s majdnem egészen elzárva a hegyi folyam által.</p>
                  <p>Brankován Konstantin vérvörös sátora dús facsoportozat közt emelkedett, s
                     körüle élénk mozgást lehete észrevenni: közel a nyiláshoz néhány szolga
                     felnyergelt paripákat vezetett, míg mások a sátor széleinek betömésével valának
                     elfoglalva.</p>
                  <p>A havasföldi vajdák történelmileg bebizonyított kétértelmű s ingatag szerepet
                     játszottak azon egész idő alatt, míg Erdélyt fejedelmek kormányozták.</p>
                  <p>Gyakran elütvén egy merész bitorló a másikat székéről, a győző vagy vesztő hol
                     Erdélyben, hol Stambulban keresett pártolást és segítséget. Különösen Brassó
                     Erdélyben, ritkán nélkülözé az ily változások következtében kivándorló, vagy,
                     mikép akkortájban szokták mondani, kibujdosó bojérok családjait.</p>
                  <p>A tábor ilyszerű elrendezéséből világos, hogy a tatárok s azoknak vezérök
                     Gaczigerej, közvetlenül a maroknyi magyar sereg mellett támogatták föl
                     rongysátraikat.</p>
                  <p>A rendetlen nép, dísztelen szennyében, ijesztő ellentétet képezett a majdnem
                     csinosnak nevezhető magyar s havasföldi tanyák közepette. Magának a
                     kegyetlenségéről ismeretes khánnak bőrhajloka kevés előnyre mutatott; csak azon
                     számos alfőnökök, kik nyilásánál a tüzek közelében ácsorogtak, emlékeztettek a
                     parancsoló jelenlétére.</p>
                  <p>Gaczigerej maga kevés hajlamot mutatott azon élénk éberségre, mely itt is
                     tanusítá, mennyire készen állt mindenki, első hírre felszedni a sátorfát s lóra
                     ülni; mert még dolgoztak sátrán, mikor már lóbőrrel borított vánkosán
                     hevert.</p>
                  <p>Az éj haladott, de álomra kevesen mutattak kedvet; sőt a tábor egyes pontjain
                     oly vidor élet hangzott, mintha az egész éjét át akarnák virrasztani.</p>
                  <p>Minden arra gyaníttatott, hogy Tökölyi Imre kevés idő előtt érkezett e keskeny
                     völgybe. A magyar főnökök közől többen vagy le sem szállottak lovaikról, vagy
                     újra azokra ültek, s még el sem hangzott egészen azon sajátos kerepelés, melyet
                     a sátor- s lóczövekek beverése okoz.</p>
                  <p>E pillanatban egy lovagot látunk a fejedelem sátora mellől, pompás szürke
                     ménen, a magyar tábor hosszában, a tatár tanya felé haladni. Őt egy kisded,
                     majdnem gyermeknek látszó ifjú követi, csinos, világos-sárga lovon, borítva
                     fekete sallangoktól.</p>
                  <p>A sürgő nép közt csak lépést mehettek. Most a tábortüzek egyikének irányában
                     vannak, s a lángok pirosló fényében lehetlen az elsőben rá nem ismernünk
                     Bercsényi Miklós szigorú, velős vonásaira. Az őt követő ifjú arcza szép és
                     gyöngéd; kerek párduczsüvege alól gyönyörű selyem hajak hullámoznak, s a finom
                     vonásokkal nem csekély ellentétben áll azoknak hideg, makacs kifejezésük.</p>
                  <p>A merre haladnak, rájok bámul a fegyveres nép, s midőn a tatár táborba értek,
                     dísztelen csoportozatokban tódult eléjük a majomképű sereg, míg Gaczigerej
                     sátoránál megálltak.</p>
                  <p>* * *</p>
                  <p>Közel a leírt táborhoz, de ettől roppant sziklafal által elválasztva, két
                     férfiút látunk egy keskeny ösvényen közeledni, mely a szemközti bércztetőre
                     csavargott föl.</p>
                  <p>Homály födi őket a sürű erdőségben; s hirtelen nehéz elhatározni: zsiványok,
                     vagy bujdosó oláhok, kik itt a hegyek szorosai közt keresnek menedéket? Végre
                     felértek a tetőre, s az éj királynéjának tündérvilágításában kivehetjük
                     alakjaikat.</p>
                  <p>Mindkettőt egyszerű oláh öltöny fedi; lobogó ing, fehér szűrnadrág, nagy méretű
                     csizmák s a széles tüsző, nem hagynak fönn semmi kétséget.</p>
                  <p>Midőn az első a tetőre ért, felkiáltott: - Ott a tábor, Vaszil, ember vagy! de
                     most pihenjük kissé; nincs nagy sietségre ok: e farkastorokba a német vezérek
                     nem jőnek.</p>
                  <p>E hangot többször hallottuk már, s mind a mellett ezen embernek arcza
                     ismeretlen előttünk. Égő-vörös szakáll födi ajkát, állát, s egyedül összenőtt
                     szemöldei s hangjának sajátos csengése izgatják föl emlékező tehetségünket.</p>
                  <p>A Vaszil nevet többen viselhetik; az, kivel a cziblesi havasokon találkoztunk,
                     sokban különbözött azon ifjútól, kit e néven hallánk nevezni. A kecskeőr arcza
                     durva s majdnem kékké váltnak mutatkozott a dermesztő hidegtől ama jégtanyán:
                     most két merész fekete szemtől világított, tiszta s szabályos arcz tekint ránk,
                     mégsem kétkedhetünk az akkor s most látott Vaszil azonságán.</p>
                  <p>- Nézze kelmed a hemzsegő népet a völgy hosszában, - mond Vaszil - mintha ama
                     patak tele söprötte volna emberekkel e szűk katlant alattunk.</p>
                  <p>E szavak után mindketten mohos sziklapárkányra ereszkedtek, honnan Tökölyinek
                     egész táborát beláthatták.</p>
                  <p>A hegyi vidékek lakosaiban van költőiség: náluk a honszeretet s honvágy valami
                     édes sovárgással szövetkezik. A természet bájos ölén s regényes fészkeiben
                     felnövekedve, mint az ifjú sas, emlékezetük csudás képletekkel van tömve. A
                     patak, mely sziklakoczkákon szökteti föl árjait, a mély, néma erdők, kisérteti
                     visszhangjaikkal, s a völgyek virágos takarója, mindannyi honias álmakat
                     költenek föl elméjében. Még télben is, midőn a magas hegységről lerohanó
                     zuhatagok csapokká fagynak, fordított jéggúlákként függvén le a sziklákról, s
                     nehéz hósüveg födi az erdőket, lelkük, mint az éjszaki jegek lakóinak,
                     kínos-édesen van megkapatva.</p>
                  <p>Valóban, a látvány, mely itt vándoraink előtt feltűnt, el nem hibázhatá a
                     cziblesi kecskeőr vadan-szabad képzetére a hatást.</p>
                  <p>Úgy tetszett, mintha a bércz- és sziklafalak főnének, s az egyes tábortüzek
                     lángnyelveket eregetnének fölfelé! Alant nyüzsgött, mint valami tündérvásárban,
                     s a duzzadó patak habtörésein a lángok fénye ezer változó színt vett
                     magára.</p>
                  <p>- Nemde szép a hadi élet!? - mond a rőtszakállú férfiú, kérdő tekintettel
                     emelvén nagy fénylő szemeit Vaszilra.</p>
                  <p>- Szép, szép! - kiáltott fel az oláh, kinek egész ifjúsága, hona hős hegyeivel
                     legördült emlékezetében. - Ha Isten volnék, e bérczre emelnék egy palotát, s
                     mindig e völgyben őrizném kecskenyájamat, mely akkora volna, hogy erdőt,
                     völgyet ellepne, s a lerágott fűnek és lomboknak minden éjjel fel kellene nőni
                     újra. Néha leszállnak oda a zöld fűbe, bojtáraim magas tüzeket raknának, s én
                     az égő patak hosszában nyargalnék lovaimmal: - - ah! minő Isten volnék!</p>
                  <p>A másik mosolygott; azután mondá: - Mit gondolsz, Vaszil, mehetnénk-e már? az
                     idő halad, s az éj nagy részét elosztogatták. Hiszen nem régiben mondád, hogy
                     már tudsz gondolkozni.</p>
                  <p>- Menjünk! - szólt Vaszil, hirtelen fölkelve s megrázva magát.</p>
                  <p>Nemsokára mindketten, a bércznek tisztás élén haladva darabig, balra fordultak.
                     Itt a sziklaborított hegyoldal mintegy másfél ölnyire kirugó párkányt képezett,
                     ezen ereszkedtek le a völgy felé. Most már egymás mellett mehettek, s
                     kényelmesben beszélgethettek együtt.</p>
                  <p>- Mondd meg nekem, Vaszil, - így kezdé az egyik - hiszed-e, hogy lovakkal s
                     ágyúkkal ama rémítő helyek akadályait legyőzni lehessen?</p>
                  <p>- Hiszem, - felelt az oláh.</p>
                  <p>- S gondolkoztál-e arról, mit kellessék e czélra tenni?</p>
                  <p>- Miért arról gondolkozni? - viszonzá Vaszil, összevonván szemöldeit; mert
                     emberünk a gondolkozás nélkülözhetlen szükségét még mindig nem látta át; bár
                     néha utolérte magát annak ellenkezőjén, mit egykor az enyedi diák tapasztalt
                     volt, hogy tudniillik semmiről sem gondolkozik. Hiszen azt - folytatá - a
                     gyerek is tudja nálunk, mikor télben fáért mennek a meredek oldalakra, vagy
                     csebreket visznek a vásárra.</p>
                  <p>- S mit tesznek akkor, - vágott közbe a másik.</p>
                  <p>- Na ne kérdezősködjék annyit, mert jól tudja, - fejezte be boszúsan az
                     oláh.</p>
                  <p>Társa szerette volna egyenesen kimondani, hogy ő bizony nem tudja; de vagy
                     attól tartott, hogy ez által tekintélyéből veszt a másik előtt, vagy talán
                     fontosabb tárgyaknak elméjében elrendezésével volt elfoglalva, azért
                     hallgatott, s darabig szó nélkül haladtak egymás mellett.</p>
                  <p>Nemsokára elérték a széles sziklapárkány végét, s egy mély szakadáshoz
                     jutottak, melynek medre roppant kövekkel s palagörelylyel volt tele.
                  </p>
                  <p>Ez évben sok esőzés volt Erdélyországban, s a két Havasalföld nagy részében a
                     folyók kiáradtak, s a lapályos helyek tengert képeztek, mennyire a szem
                        látott. Itt e hegységben a patakok már
                     leapadtak, de a felebb említett szakadás torlatai közt sárgánsűrű esőpatak
                     zúgott még. Vándoraink pillanatra megálltak.</p>
                  <p>- Nem remélem, - szólt a rőtszakállú - hogy e mosáson jöttél fel?</p>
                  <p>- De igen, - felelt a másik - s akkor még közel övig ért a víz, most egy kecske
                     is meglábolja.</p>
                  <p>A másik épen a szakadás széléhez lépett, s kissé gondolkozott; azután nevetve
                     felkiáltott: - A hol te eljöttél, Vaszil barátom, ott én is megmérkőzöm a
                     veszélylyel.</p>
                  <p>- Veszély! micsoda veszély? - mond Vaszil, s minden további fontolgatás nélkül,
                     kezeivel a szakadás oldalán terjengő bozótba fogódzva, leugrott a mély árokba;
                     míg társa példáját követte.</p>
                  <p>E szakadás durva lépcsőzetén ereszkedtek lejebb s mindig lejebb, míg a bércz
                     harántékosabb lőn, s az ároknak már alacsonyabb partján felkapaszkodva, kis
                     erdőnyilásba értek, mely csak néhány öllel volt magasabban a völgyfenéknél,
                     hová most talán nem oly bájos, de világos és részletes kilátás nyilt.</p>
                  <p>Mintegy húsz lépésnyire tőlük Tökölyi gyalogcsapatjainak pár őrszeme állt,
                     kiknek egyike tölcséres karabélyát rájok szegezte s felkiáltott: - Ki emberei
                     vagytok?</p>
                  <p>- Tökölyi Imréé! - feleltek mindketten, még pedig magyarul; jele, hogy Vaszil
                     néhány hold alatt pár szót elsajátított nyelvünkből; eddigi társalgása oláhul
                     folyt.</p>
                  <p>A kérdés s az adott felelet után vándoraink s az őrszemek közeledtek egymáshoz,
                     s a körülményekhez alkalmazott társalgást kezdettek.</p>
                  <p>A jöttek megtudák, hogy a táborban parancs adatott, minden pillanatban készen
                     lenni az indulásra, mikép sokan gyaníták, Törcsvár felé.
                  </p>
                  <p>- Egy kis pihenés - szólt a rőtszakállú - nem ártana a fáradságos út előtt,
                     melylyel a tábornak meg kell vívni, ha innen kimozdul.</p>
                  <p>- Ez már megtörtént délben, - felelt az egyik őrszem - majd három óráig
                     pihentünk zöld erdőben, hűvös patak mellett.</p>
                  <p>- Egyedül találjuk-e a fejedelem ő nagyságát? - kérdé Vaszil utitársa.</p>
                  <p>- A basa, az oláhországi vajda s a hatalmas khán a fejedelem ő nagysága
                     sátorához lovagoltak, épen mikor e helyrejövénk, - felelt a másik őrszem -
                     alkalmasint tanácskozni fognak, mikép mindig szoknak, ha valahol tábort
                     ütünk.</p>
                  <p>- Úgy - mond Vaszil a lehető legtöröttebb magyarsággal - felkereshetjük bágye
                     Urszát; velünk úgy is ilyenkor szóba sem állanak a nagy urak.</p>
                  <p>- Meglátjuk, - felelt a másik; azután áldást kivánva, a ritkás fák közt a
                     völgybe siettek, s balra fordulván, a patak hosszában haladtak a fejedelem
                     sátora felé.</p>
                  <p>Nemsokára majdnem szemközt voltak azzal, s a patak legátjárhatóbb
                     elszélesülésénél.</p>
                  <p>- Itt - szólt Vaszil - megtudandjuk a fejedelem czigányaitól, merre van Ursza s
                     czimborái.</p>
                  <p>- Kövess és hallgass! - mond a rőtszakállú, parancsoló hangon, mely nagyon
                     különbözött eddigi társalgásától a cziblesi kecskeőrrel.</p>
                  <p>Úgy látszott, hogy Vaszil a pajtási és czimborai kegy olykori átváltozását
                     felsőségi hangulatra megszokta, s emberét alkalmasint ismervén, felhagyott a
                     szóváltással.</p>
                  <p>- Jól van, - mond az oláh szárazan - a hogy akarja kelmed.</p>
                  <p>- Én egyenesen a fejedelem őrtisztjéhez megyek, kinek kék és sárga sátora
                     mindig közel van ura vándorpalotájához, - kezdé rövid szünet után, a patak
                     közepében, melyen őket most átgázolni látjuk, a rőtszakállú, - te addig tudd
                     meg Ursza bátyánk tanyáját; keresd fel őt, s mondd meg a vén bűnösnek nevemben,
                     hogy czimboráinkat gyűjtse össze, s Bercsényi Miklós grófnak, ha a tanácsban
                     nem volna, izenje meg, hogy itt vagyok; ha pedig nincsen sátorában, ott lesz
                     főlovásza, megmondhatják annak. Mihelyt ezt teljesítetted, térj vissza a
                     fejedelem tanyájára, s várj rám.</p>
                  <p>A patak tulsó partján az előbb szóló úriasan, de vidor tekintettel vállára vert
                     a kecskeőrnek, azután a fejedelem sátora felé intézte lépteit, míg Vaszil egy
                     szép facsoportozat alatt a gyepen hangszereik mellett heverésző czigányokhoz
                     közeledett.</p>
                  <p>* * *</p>
                  <p>Azon rövid idő óta, hogy e fényes szövetpalotát elhagytuk, mind a táborban,
                     mind ott sok megváltozott. A máglyák teljes tűzzel lobogtak, a nép bográcsok és
                     serpenyőkben röstölé estebédjét, a czigány zenészek, mikép láttuk,
                     félrevonultak a fejedelmi sátor elől, s a tanácskozó urak néhányainak
                     hadiasan-ékes készületű paripáit, födve légyhárító könnyű csujtárokkal, a patak
                     hosszában jártaták a lovászok.</p>
                  <p>A sátor tere egész a patakig tiszta volt: mohával vegyült fű s halvány békasó
                     terültek rajta; épen a víz szélén egy lovas őrt látunk, míg a szövetlak
                     aranyszegélyzett s most leeresztett kárpitjai előtt két gyalog fegyveres,
                     hófehér farkaskaczagányokkal s hosszú kopjákkal őrködik. A táborban fel s alá
                     járkálók óvatosan kerülik az előbb leírt sátorelőtti tért, s mindenből
                     kitetszik, hogy a lehető csend lőn a tanácskozások kényelmére parancsolva.</p>
                  <p>Midőn a rőtszakállú férfiú egyenesen a sátor felé közeledett, a gyalog őrök
                     egyike, eleibe állt s mondá:</p>
                  <p>- Félre! az urak tanácsban ülnek.</p>
                  <p>- Én is oda megyek, - felelt a megszólított.</p>
                  <p>Az őr bámulva tekintett rá, azután nem minden gúny nélkül kérdé: - Ki vagy?</p>
                  <p>- Brenkovics, - volt a felelet.</p>
                  <p>E névre az őr tiszteletteljesen félreállt; Brenkovics pedig, kire nehezen
                     ismernénk, ha nevét nem halljuk, jobbra tért s nemsokára egy kék és sárga
                     sátorban eltűnt.</p>
                  <p>* * *</p>
                  <p>Mielőtt Tökölyi Imrének s átalában a kurucz vezéreknek e híres, a maga nemében
                     utolérhetlen kéme lépteit követnők, vissza kell térnünk azon időre, mikor
                     Tökölyinek parancsából a seregek főnökei, roppant hajlékának egyik osztályában
                     összegyűltek, s a törökösen vánkosokból emelt kerevetekbe letelepedtek.</p>
                  <p>Tökölyi Imrét sajnos tapasztalás megtanítá - mikép mondani szokjuk - födött
                     kártyákkal játszani. Béketürő volt a vélemények kihallgatásában, s megszokta a
                     legegyügyűbb s oktalanabb észrevételeket a stoa nyugalmával tűrni. Nagy
                     mértékben tudta - mire minden pártfőnöknek elszánva kell lennie - indulatait
                     fékezni, s engedve a mindig makacs higeszűségnek s hetvenkedő buzongásnak,
                     saját meggyőződése mellett maradni.</p>
                  <p>Most találkozunk e nevezetes férfiúval, e félelmes pártfőnökkel először, ki
                     midőn Kara Mustafával Bécs falai alatt állt, oly közel volt a magyar koronához,
                     mint egykor Bethlen Gábor, kit a török leghatalmasb eszközének, az osztrák ház
                     legfélelmesb ellenségnek tartott sok ideig.</p>
                  <p>Felfogásunk szerint - bár történetünk elrendezésében nem neki jutott a főszerep
                     - nem leend érdektelen, kissé hátraodázni a sajátosan érdekes jelenetet, mely
                     előttünk most bontakozik, s egy futó, de történelmileg hű vázlatát ide vetnünk
                     Tökölyi Imre s dicső neje, Zrinyi Ilona, eddigi multjának.</p>
                  
               


               <!-- milestone type="subChapter" n="II"/ -->
                  <p>Tökölyi Imre minden tekintetben feltünő egyéniség volt, nemcsak férfiasan-szép
                     és deli külsejére, hanem akkori időben ritka műveltségére nézve is. Ehhez
                     járult a fegyverkezés minden nemébeni tökéletes gyakorlottsága s ügyessége,
                     tudományos kiképezés, nyelvek ismerete; mert magyarul, latinul, németül és
                     törökül egyenlően jól értett és beszélt. De a mi őt különösen érdekessé s
                     részvét tárgyává tette, regényes sorsa volt.
                  </p>
                  <p>Atyja, kézsmárki gróf Tökölyi István, schafniczi báró, Árva vármegyének örökös
                     főispánja s Felső-Magyarország egyik legdúsabb birtokosa volt, ki az akkori
                     szűk pénzidőben franczia számítás szerint több mint háromszázezer franknyi
                     jövedelemmel birt.
                  </p>
                  <p>E dús arisztokrata Rákóczi Ferencz-, Nádasdy-, Frangepán- és Zrinyi Péterrel
                     szoros összeköttetésben élt; Wesselényi Ferencz nádor meghitt barátja volt, s
                     így Zrinyi Péternek törvénytelen kivégeztetése után is folytonos féltékeny
                     felügyelés, zaklatás és üldöztetés tárgya.</p>
                  <p>Tökölyi Imre alig volt 15 éves, midőn atyja, kézsmárki fényes várában, az
                     országszerte romboló üldöztetések elől elzárkózva, s a császári hadak által
                     ostromoltatva, a megrohanás első napjaiban súlyos betegségben meghalt.</p>
                  <p>Végperczeiben fiát a várban levő néhány barátinak oltalma alá bízta. Miután
                     minden el lőn követve a várnak védelmére, de azt a nagy erő ellen megóvni nem
                     lehetett: feladatása előtt Tökölyi Imre, női öltönyben, Barkóczi és Petróczi hű
                     barátjaival atyjának, éjjel járatlan utakon Likava várába vonta magát.
                  </p>
                  <p>Pár nap mulva itt is megjelentek az ostromlók, s a várba lőtt egy tüzes golyó
                     minden ágyútápot felemésztvén, Tökölyi Imrének itt sem volt maradása.
                     Egyezkedés lőn indítványozva, de ennek kisérlete, árulás vagy vigyázatlanság
                     miatt, meghiusult; mert midőn Leopold császár részéről Eszterházy Pál fővezér
                     az alkudozásokra megjelent, ezek folytában néhány lövés esett reá, minek
                     következtében a sértetlenül maradott fővezér Barkóczit tüstént elfogatta s
                     Bécsbe küldötte.
                  </p>
                  <p>A vár zárva maradott, de éjjel Tökölyi s barátai módot találtak menekülésre, s
                     minden baj nélkül a huszti várba érkeztek.
                  </p>
                  <p>Mármarosmegye akkor Erdélyhez számíttatott, s Apafi Mihály fejedelem udvarában
                     Magyarhon üldözöttjei kész és szives fogadtatásra találtak minden időben, s ezt
                     mondhatni Erdély többi fejedelmeiről is, kiknél olykor a leggazdagabb
                     magyarhoni főurak, szegényen s elhagyottan, pártolásra és segélyre találtak,
                     melyért nem ritkán hálátlansággal, s az utókor nevetségesen-gőgös feledséggel
                        fizetett.
                  </p>
                  <p>Mondják, hogy az ifjú gróf, mihelyt Erdélybe lépett, azonnal a török oltalma
                     alá adta magát, a characz nevű keresztény és zsidó főadót lefizetve. Így a német császár, a török frigy
                     felbontása nélkül, őt többé nem üldözhette.
                  </p>
                  <p>E lépéssel, ha krónikáinknak hitelt adhatunk, megóvta magát a német udvar
                     üldöztetéseitől; mert a császár óvakodott a török frigy felbontására ürügyet
                     szolgáltatni.</p>
                  <p>A gyermek Tökölyi Erdélyben nőtt magas karcsú ifjúvá, kinek szemeiből élet
                     szikrázott, s szabályos vonásai érett, korát haladó kifejezést mutatának.</p>
                  <p>Erdély a számüzöttnek mindent adott s annyira felgazdagítá őt segélyben s
                     reményben, mikép alig 19 éves korában arról gondolkozott, ősei fészkét, széles
                     Magyarhont, osztrák s török kezekből kiragadni.
                  </p>
                  <p>Tervünk határait haladja, itt a népszerű történetirás hivatását teljesítni, s
                     azért elhallgatván, mikép eddig tevők mindazon csaták, alkudozások, előny s
                     veszteségek részleteit, melyeket történelmi könyveink leírtak, egyes fény- és homálypontokat emelünk ki e
                     feltünő férfiú életéből.</p>
                  <p>* * *</p>
                  <p>1678-ban Tökölyi Imrének - pár hadviselés után, melyekben Szobieszki János
                     lengyel király s Apafi fejedelem segíték, kiket XIV-dik Lajos, franczia király
                     részére megnyert - Munkács alatt látjuk zászlóit lobogni. Ott a város közepén,
                     felmagasuló szikla ormán, fészkelt a Rákócziak ősi vára. De az utolsó Rákóczi
                     még gyermek volt, s anyja, a két Magyarhon legszebb hölgye s legifjabb özvegye,
                     ott élt két gyermekével, Ferenczczel s Juliával, magas légben.
                  </p>
                  <p>Napája, Báthori Zsófia, egy kis serget küldött az őrizetből az ifjú pártfőnök
                     ellen Zrinyi Boldizsárnak, ki Ilonának fivére volt, vezérlete alatt.
                  </p>
                  <p>Tökölyi a hevétől vakmerő támadásra ragadott ifjú hőst a viadal gomolyában
                     elfogatta. Azután a helyett, hogy a várat ostromolja, Báthori Zsófiától,
                     Rákóczi György özvegyétől, Zrinyi Ilona kezét kérette meg, némelyek állítása
                     szerint, Zrinyi Boldizsár által.
                  </p>
                  <p>A felelet nem késett; de kitérő volt. Báthori Zsófia a német császár
                     megegyezése nélkül képtelennek nyilakoztatá magát, hogy menye sorsa fölött
                     rendelkezhessék. Tökölyi ez akadály által még felfokozottabb szerelemmel
                     eszményképe, a már akkor bámulat tárgyává vált Ilona iránt, s magasztos
                     tervekkel tölt kebellel visszament Erdélybe.
                  </p>
                  <p>Báthori Zsófia Tökölyi ajánlatáról jelentést tőn a császári udvarnál. Azon okok
                     s ellenokok megfontolása után, melyek e házasság mellett és ellen szóltak,
                     végre a császár az eleven eszű, nyájas és vidám Saponara bárót küldötte
                     Tökölyihez, azon nyilatkozattal, hogy nősülésébe beleegyezik, ha lemondván
                     további merényeiről, a török szultánt húsz évi békekötésre birandja.
                  </p>
                  <p>Állítólag, de egyszersmind igen valószinűen, az ifjú Tökölyi legmerészebb
                     reményei teljesülésén meg volt illetődve, s a kitelhetőkig mindent igérvén, a
                     császár küldöttjétől barátságos bucsut vőn.</p>
                  <p>1682-dik év június 14-én kelt fényes pompával össze Zrinyi Ilonával
                     Munkácson.</p>
                  <p>A fényes lakodalomban nem egy azok közől, kik vidáman s megelégedetten
                     látszottak lejteni a ragyogó tánczterem sorai közt, szive mélyeiben rosszakaró
                     irigységet táplált a szerencsés férj s most már Magyarhon leggazdagabb
                     birtokosa ellen.
                  </p>
                  <p>* * *</p>
                  <p>Tökölyi Imre egyike volt azon történelmi személyeknek, kiknek dicsőítői és
                     kárhoztatói, élesen elválva egymástól, a multnak buvárait folytonos kétségben
                     hagyják.</p>
                  <p>Rettenthetlen bátorságot, vállalkozó erélyt, és - alapszínben - buzgó
                     honszeretetet még azok sem mernek tőle határozottan megtagadni, kik nagyszerű
                     fellépésében személyes érdeket s féktelen dicsvágyat látnak inkább, mint tiszta
                     áldozatteljes honszeretetet.</p>
                  <p>Ellenben legengedékenyebb pártolói s baráti, sőt saját életirója, sem tudják
                     mindig kimenteni azon erőszakot s kegyetlenséget, melyet visszatorlás
                     előidézett szükségével elég ügyesen törekednek palástolni.</p>
                  <p>De mielött e történet dús változatai közben e nevezetes egyéniséghez - mikép
                     hiszszük - nem egyszer visszatérhetnénk, szóljunk fiatal s e szövetségben
                     büszke s boldog nejéről.</p>
                  <p>* * *</p>
                  <p>Zrinyi Ilona - mikép mondók - a legszebb hölgy volt akkortájban a két
                     Magyarhonban: termete s a méltóság, mely azon elömlött, magasb nemű érdeket
                     adának megjelenésének, mint a melyet egyedül szépség képes előidézni. Arczának
                     szabályos vonásaiban sajátos báj tűnt föl, a nem mindennapi természetek
                     kisérője: s szépsége olynemű volt, mely első pillanatban megnyerte a sziveket.
                     Nagy, eleven kék szemek, hosszú ernyektől félig födve, tanusíták azon
                     vegyítékét a szelídségnek s majdnem férfias bátorságnak, mely e dicső némbert
                     ravataláig jellemzé. Szőke, aranyfényű fürtök lepték el vállait s midőn a
                     Zrinyiek, Rákócziak és Báthoriak gyöngyeivel s gyémántjaival felékesítve, a
                     legeszményiebb szabású honias öltönyben fogadá az ünnepély számos vendégeit: a
                     merre ment, a csudálat s meglepetés susogása kisérte.</p>
                  <p>Fiatal férjét szenvedélylyel szerette, s a történelem lapjai tanusítják, hogy
                     dicsőség- és inségben hű, elszánt és szerető nő tudott lenni.
                  </p>
                  <p>Ki bámulná, hogy Tökölyi Imre, e kincsnek birtokában a legszerencsésebb
                     embernek tartotta magát széles e világon?</p>
                  <p>Lehet-e csudálkoznunk; ha érezvén az üdvöt, melyet ily szövetség biztosít,
                     Magyarhon legerélyesb ifja teljes mértékben akará nejének érdekeit képviselni?
                     Osztozni vele lélekben, magáévá tenni minden visszaemlékezéseit, fájdalmát mint
                     örömét, s mindazt, a mi Ilonának feledni nem tudó magas irányú szellemében élt
                     és lehelt.</p>
                  <p>Tökölyi e szövetség által a megholt Zrinyi Péter fia lőn - érzésben és
                     lélekben. Égő betükkel volt emlékezetébe vésve az igazságtalan és törvénytelen
                     út, melylyel őt halálra keresték, tőle minden ösvényt a mentségre elzártak, s
                     szivet, lelket megrázó leveleit egy felingerlett, de szelid fejedelem előtt
                     eltitkolták.</p>
                  <p>Tökölyi Imre sokkal jobban ismerte nejét, mint hogy róla, ki atyját imádásig
                     szerette, föltehetné, mikép csak pillanatig is feledhesse az iszonyú,
                     vérjegesztő multat.</p>
                  <p>És ő, miként neje, nem feledte azt soha! Midőn Tökölyi csillagzata hanyatlani
                     kezdett: Ilona, a munkácsi várba szorulva, távol férjétől, körözve árulóktól s
                     titkos kémektől, három egész évig védte sziklalakát, elodázva atyja kivégzőinek
                     legcsábítóbb igéreteit.</p>
                  <p>De a megvesztegetett nyomorult várnagy Radics, s férjének titoknoka Absolon,
                     rendszeres pazarlással eltékozolták az élelemszereket, s az anya, ki rettegni magáért soha nem tudott, éhezni látta
                     gyermekeit, s lassú léptekkel közeledni a halált, legirtózatosabb alakjában az
                     éhhalálnak. Ekkor a nehéz választás órája ütött, s a nagyszivű hölgy kénytelen
                     volt Caprarának kezébe adni a Rákócziak magas sasfészkét.
                  </p>
                  <p>Az egyezkedésben nyiltan ki volt mondva: hogy a herczegné férje minden
                     uradalmainak birtokában marad, s szabad választása leend ott lakni
                     gyermekeivel, hol neki tetszeni fog, csakhogy váraiba német őrizetet fogadjon.
                     De ezen egyezkedés pontjai nemsokára megszegettek: Zrinyi Ilona gyermekeivel Bécsbe lőn idéztetve, hol az
                     utóbbiakkal beszélyünk kezdetén találkozánk, s a még mindig szép és bájos
                     Tökölyi Imréné tisztességes, de szoros fogsága helye is említve volt.</p>
                  <p>Mielőtt az ifjú hős s bájos nejének multjától bucsút vennénk: még egy nevezetes
                     jelenetet kell itt Tökölyi életéből kiemelnünk.</p>
                  <p>* * *</p>
                  <p>Buda megvétele, s később, az esztergomi s ujvári csaták után Tökölyi
                     szerencséje napról napra hanyatlani kezdett. Apafi Mihály ingatag magaviselete
                     okozá, hogy Erdély segítségében nem bízott többé. Azért jókor alkudozásokba
                     lépett a bécsi udvarral.
                  </p>
                  <p>Ügyvivője Szirmai István volt, egy a legtisztább történelmi jellemek közől.
                     Személyes vonzalommal s hűséggel a szelid király iránt, alig gyűlölte valaki
                     inkább, mint ő a bécsi s prágai minisztereket s a német udvar hadvezéreit; de
                     őt is, Leopold császáron kivül, mindenki gyűlölte a bécsi udvarban: mindazáltal
                     Tökölyi kibékítésének fontos, országos ügyében nem nélkülözhették ezen eszes s
                     bátor-nyiltságú férfiút.
                  </p>
                  <p>A török udvar féltékeny óvatosságát ki kellett kerülni, nehogy küldetése oka
                     fölfedeztessék idő előtt, azért az öreg Caprara színlett tőrbe csalá őt, s
                     egyetértés következtében elfogatván, Bécsbe küldé mint foglyot.
                  </p>
                  <p>Szirmai, ura s főnöke érdekében hű szorgalommal s éber ügyességgel működött
                     Bécsben, s meg volt győződve, hogy ottani mulatása mind a honra, mind Tökölyire
                     nézve a legüdvösb eredményű leend.</p>
                  <p>De a bécsi hatalmasok jobbnak vélték Tökölyi levelét és Szirmainak adott
                     felhatalmazását egyenesen Konstantinápolyba küldeni, s így az elégületlenek
                     szövetségét egyetlen csapással szétoszlatni.
                  </p>
                  <p>Míg Szirmait különböző ürügyek alatt Bécsben tartóztatták, addig a nagyváradi
                     basa a fővezér Kara Ibrahimtól parancsot vőn, hogy Tökölyit bármi uton kézhez
                     kerítse, s őt lánczon Drinápolyba küldje.
                  </p>
                  <p>Október 13-dikán Caprara körülfogta Kassát. Tökölyi, már akkor több vesztések
                     által meggyérült seregével, a Tisza mögé vonult, s Biharban Püspökiig, közel
                     Nagyváradhoz, haladott, hol tábort ütvén, Petneházi, Petróczi és Szirmai Ádám
                     vezéreinek kíséretében Nagyváradra sietett, a basát segítségre akarván
                     felszólítani Kassa megmentésére.
                  </p>
                  <p>A basa fényes pompával, a legnyájasabban fogadta, s tágas selyem sátor alatt, a
                     várudvar közepén, őt és társait pazarul megvendégelte. Miután a
                     törökösen-alacsony asztal kivitetett, s a basa szolgái a kávét készültek
                     felhordani: a janicsárok agája felkiáltott: Hátra még a fekete leves!
                  </p>
                  <p>Tökölyi s társai kardot ragadtak, de a sokaság legyőzte őket. A felülkerekedett
                     gyávaság szokott szemtelenségével, aljas gúny és sértegetések közben, Tökölyi
                     lánczokkal terheltetett, s még az nap elindíttatott Drinápoly felé; a többieket
                     a basa, álnokságának legügyetlenebb mentségei közben üres biztatásokkal
                     szabadon bocsátotta.
                  </p>
                  <p>* * *</p>
                  <p>Mennyire s minő hirtelen megbánta a török udvar, hogy a német hatalmasok e
                     vastag cselébe botlott, s mennyire ártott saját érdekeinek ez által: azt a
                     történelem számos lapjai bizonyítják.</p>
                  <p>De tanusítja azon tisztelet s bizalom, melylyel iránta a török udvar
                     viseltetett; eszében pedig s erélyében mennyi támaszt találtak a török vezérek
                     s a diván: az kétségtelen abból, hogy tanácsát többnyire mindig kikérték, s az
                     a legtöbbször határozott.</p>
                  <p>A török császár Kara Ibrahim vezért 1686-ban Rodus szigetére számkivetette,
                     Tökölyi Imrét pedig Erdély- s Magyarország fejedelmének nevezte ki; de az
                     elhibázott lépés következései nem valának oly könnyen orvosolhatók.</p>
                  <p>Sok vér folyt a két hazában: hit és szó megszegettek! A magyar vérével és
                     aranyával fösvényebb lőn, s a történelem tanusága szerint, a sors
                     változandóságát tapasztalván, s látván, hogy egyetlen szó, egy léhe a gyanunak
                     elég arra, hogy a kínzó padra vonatva, kicsikart vallomásai magát s másokat
                     pallos alá és nyársra vezessenek, - nem hitt az igéreteknek.
                  </p>
                  <p>Tökölyi felszólításai egyetlen fontos embert sem szerzének neki.</p>
                  <p>Vadászat s portyázás volt inkább mint hadviselés, Tökölyinek fáradalmas
                     feladata. Elugratott kuruczok, üldözött martalóczok szaporították gyéren
                     seregeit; de a basák csak szép szavakkal, Apafi kitérő feleletekkel áltatták s
                     ámították.</p>
                  <p>* * *</p>
                  <p>Évek teltek így el, Tökölyire nézve kifáradhatlan harcz, csaták s folytonos
                     járás-kelés közben; míg Zrinyi Ilona magányos celláiban, megtörhetlen
                     bátorsággal s kiapadhatlan hűséggel férje iránt, arczán a rózsákat látta
                     hervadozni, és mindazon szép álmokat, melyek ifjú lelke körül szövődtek fel
                     egykor, a valóság telévé dermedni.</p>
                  <p>Hite megvolt; mint vestaláng ült a szerelem keblében; de reményeinek horgonya
                     törve hevert lábainál.</p>
                  <p>Ne essél kétségbe, te bájos hölgy! ha a boldogság arany ünnepélye nem vár többé
                     reád: él az Isten, s legalább mi szivednek vigaszul s írül szolgáland, az
                     osztozás üdvét baj és nélkülözésekben megadja neked.</p>
                  <p>* * *</p>
                  <p>1691-ben meghalt Apafi Mihály, a fejedelem s Tökölyi, mint a török udvartól
                     kineveztetett erdélyi s magyarországi herczeg, több mint 25,000 emberrel Erdély
                     szélén állt; s íme történelmi körröptünk után oda tértünk vissza, honnan
                     felszálltunk volt.</p>
                  <p>Tökölyi Imre a férfiukort elérte. Az élet magas delén állt, a pálya azon
                     időszakában, midőn árnyunk legrövidebb, mikor indulataink napjának heve
                     legforróbb, s egünkön csak egy csillag ragyog, a nap!</p>
                  <p>Erdélyország választott fejedelmének szabályos vonásai szépek voltak most is;
                     szemei fényöket el nem vesztették, míg mosolya szintoly nyerélyes kedvességű maradott, mint fiatalsága
                     hajnalán. De a magas fehér homlokot pár redő szántotta át, s a vonások
                     kifejezésében a kiállt viharok komor intő szava volt bevésve.</p>
                  <p>Nem hiányzott az ingerültség s bizodalmatlanságnak homálya is arczában, s néha
                     hirtelen fellángoló tekintete s önkénytelenül összeszorítkozó ajkai
                     gyaníttaták, hogy ezen ember, üldöztetése s vesztései visszaemlékezéseiben, nem
                     egyszer állt már az indulatok azon határinál, hol az
                        irgalmatlanság mások ellenében, olykor könyörület
                        magunk iránt.</p>
                  <p>E, mikép hiszszük, szükséges kitérés után lépjünk Tökölyi Imre sátorába.</p>
                  <p>A fejedelem, miként őt jelenben mindenki czímezte, a tágas kerevetek közepe
                     táján foglalt, törökös kényelemmel, helyet. A gondtelt fő jobb kezére volt
                     nyugasztva, melyet a vállig érő dús szőke fürtök elborítottak.</p>
                  <p>Akkortájban a hosszú szakáll viselete nem volt általános divat; de krónikáink
                     tanusága szerint, az üldözött vagy kibujdosott magyar urak meg szokták azt
                     növeszteni: Tökölyi Imrének hosszú szőke szakálla volt, míg közelében a többi
                     magyar urak, kora elbizottsággal s a kinálkozó kétes dicsőség reményében, sima
                     állal jelentek meg.
                  </p>
                  <p>A fejedelem jobbján Achmed cserkesz basa ült, vagy inkább hevert; fejét a
                     pompás turbán helyett, hadi fesz borítá; balra Gaczigerej khánt látjuk, jobb
                     karjával a kerevet támvánkosaira nehezkedve.</p>
                  <p>A minő életdús volt a török főnök hadias tekintetű arcza s egész termete: oly
                     sorvadtnak tünik fel előttünk e tatárnak alakja. A kisded ember arcza mintájául
                     szolgálhatott a mongol jellegnek, s egész kifejezése durva kegyetlenségre s
                     makacs önfejűségre mutatott.</p>
                  <p>Mellette Brankován Konstantin ült, dinnyealakú, oláhos zöld fövegével,
                     egyébiránt egészen törökösen öltözve. E szép, tiszta, de minden jelentőség
                     nélküli képű férfiú állát hosszú fekete szakáll borítá; néha azon bizonyos
                     mosoly, mely csalárd s álnok emberek ajkai körűl önkénytelenül ellebben, s a
                     vonások tapasztalt vizsgálója előtt kétségtelenül tanúskodik embere felől,
                     kölcsönzött némi kellemetlen kifejezést arczának.</p>
                  <p>E négy főszemély mellett, s ezektől kis távolban, jobbra-balra több magyar urat
                     látunk diszes, bár időrongált hadi ékben.</p>
                  <p>Feltünik ezek közt különösen egy nevezetes személy, a legvakmerőbb portyázó s
                     kalandor e vészes időben, Jósa István. Ezen ember
                     meghaladta a 60 évet; termete kisded és száraz, de vonásai kellemesek, s haján
                     az őszülésnek még csekély nyomai látszanak.</p>
                  <p>Fiatal korában katholikus lelkész volt, de minden hajlam és hivatás nélkül;
                     később áttért a helvétia hitvallásra, s egészen a hadi s kalandor életre adta
                     magát.</p>
                  <p>Bámulatos emlékező tehetségének segedelmével élő krónikája volt mindazon
                     sérelmeknek, melyeket a protestánsok akkori időben a katholikus püspököktől s
                     főuraktól tapasztaltak. Ujjain tudott minden egyes esetet előszámlálni; s azon
                     iszonyok elbeszélésében, melyek ekkoron napirenden valának, önmagát s másokat
                     annyira felfokozta, hogy előadásának mindig veszélythozó ingerültség lőn
                     eredménye. Ellenben a felcsigázott párthév, makacs egyoldaluságával, mindazt
                     feledte, a mi a más részről szintoly véresen és szentségtörően
                     véghezvitetett.</p>
                  <p>Őt, ha minden összehasonlítás nem bénítna némileg, a protestánsok s átalában a
                     hitbeli eltérések legengesztelhetlenebb dühű ellenségével, Bársony György egri
                     püspökkel, lehetne összehasonlítni. Ha honi történelmünk egyik legmachiavellibb
                     írójának, Kazinak, hitelt adhatunk: ki az utóbbiról ezt mondja: «A protestánsok
                     gyalázzák őt, de e gyalázat dicséretére válik, égi ragaszkodását tanusítván az
                     igaz valláshoz egész élte folytában: s ezen üdvösséges
                     törekedés örökös gyűlölséggel vegyült minden eretnekség
                        ellen.»
                  </p>
                  <p>E túlbuzgó férfiúnak Leopold császárhoz írt levelében ily kitételek állnak:
                        «annál boldogabb Felséged, mennyivel nagyobb hatalommal bir a szentséges valláson történt sérelmeket
                        megbosszulni,» s alább: «Az Isten segíti Felséged
                        fegyvereit, talán azért, hogy
                        kimetszhesse az eretnekség szörnyeit. Legkegyelmesebben teend Felséged, ha mindazon új
                        vallásokat, melyekből a sok rossz eredett, a legszigorúbban kitiltja az országból.
                  </p>
                  <p>Jósa István szintoly szigorúsággal követelte a bosszut a katholikusok ellen,
                     mint a minő vakon hitte Bársonyi, hogy az Üdvözítő szavaival: Szeresd felebarátod, mint önnönmagadat. A ki kővel hajt, kenyérrel hajtsd
                        vissza. A ki hibátlannak érzi magát, vesse az első követ reá; igen, Jósa István, mint ama
                     püspök, hivé: hogy a szelidség e magasztos szavaival összefér a bosszú indulata, örökös gyűlölség,
                        kiirtás tűzzel-vassal.</p>
                  <p>Egyébiránt e férfiúban rettenthetlen bátorság volt, s oly kitartás, minő ritkán
                     jő elő a történelem lapjain.</p>
                  <p>Ő nem régiben fogva volt Kassán, honnan vakmerő ügyességgel kiszabadulván, az
                     erdélyi havasokon át, leírhatlan fáradsággal s nélkülözések közt, rongyokkal
                     födve s mezítláb érkezett Tökölyi táborába.</p>
                  <p>Most a közvitézek egyszerű öltönyében s ép erővel, mintha semmi sem történende
                     rajta, látjuk őt a fejedelemmel majdnem szemközt ülni.</p>
                  <p>A tanácskozás egész folytában nem szólt. Egyáltalában sajátja volt e különös
                     embernek vakon teljesítni a parancsot, vagy a pillanat idézeteire, megfontolás
                     nélkül, emelt karddal rohanni a veszélynek. Tanácskozásoknak nem volt barátja,
                     s szavajárása végső lehelletéig ez maradott: A ki mer,
                        az nyer!
                  </p>
                  <p>Meg kell még itt említenünk Tökölyi egyik leghűbb barátját, Petróczi Istvánt,
                     egy kiválólag becsületes tekintetű hadfit, szép vágással homlokán keresztül:
                     Sándor Gáspárt, a fejedelem seregeinek fővezérét; Daróczit, a gyalog hadak
                     híres kapitányát: Nemesényi Bálintot, Madács Pétert, s kit, mint nem új
                     ismerősünket, talán előbb kell vala megneveznünk, az élénk ifjú Bercsényi
                        Miklóst.
                  </p>
                  <p>Ki kell még két nevezetes egyént jelölnünk, kik a fejedelem s a basa mögött
                     ültek egyes tábori széken: tudniillik Musztafa szerdárt, kiben Tökölyinek
                     sokkal több bizodalma volt, mint Achmed basában, és Milatinszki Cosmust, ki a
                     fejedelem táborában darab idő óta tolmácsi hivatalt folytatott, s magyar,
                     latin, német és török nyelvekben tökéletes jártas volt, s tatárul is értett
                     valami keveset.</p>
                  <p>Ezen egész, a lehető rövidséggel vázolt gyülekezet néhány mellékszemélylyel,
                     mintegy húsz főre ment.</p>
                  <p>A török udvar, utóbbi veszteségei után, állományi érintkezéseiben lehagyott
                     azon bután dölyfös felsőségi szellemből, melyet a kereszténység irányában
                     századok óta gyakorolt. De basái, s főleg a nagyvezér, keresztény vezérekkel s
                     hivatalnokokkal többnyire megvető kicsinyléssel s durva illetlenséggel
                     bántak.</p>
                  <p>E dölyf Achmed basában sem hiányzott; de miután a török udvar, okulva azon
                     kárán, melyet magának a vállalkozó s merész pártfőnök elfogatása által okozott,
                     most vele majdnem mint királylyal bánt, sőt a királysággal őt meg is kinálta: a
                     basa is szélnek fordította köpenyét, s Tökölyi iránt meglehetős alázatot és
                     tiszteletet mutatott. Ellenben a fejedelemre a fellebb elbeszélt álnok tett
                     azon hatással volt, melyet durva erőszak s hitlen kétszinség erélyes s
                     öntudatteljes természetekre gyakorolni szokott.</p>
                  <p>Szive mélyében megvetette a törököt, de szükséges rossznak tartá annak
                     segítsége által visszanyerni, a mit vesztett. Azért a török császár s diván
                     irányában a készség buzgóságát s a bizodalom őszinte érzetét tanusítá inkább,
                     mint azon ebalázatot s vak engedelmességet, mely épen azok előtt hibázza el
                     leginkább hatását, kik ezt követelni szeretik.</p>
                  <p>Tökölyi Imre elsőnek s vezérnek tekinté magát s e minőség szellemében nagy
                     mértékben fel tudá tartani méltóságát.</p>
                  <p>Ugy látszik, a tanácskozás derekára érkeztünk, mikor már majd mindegyik
                     megmondotta véleményét s a vitatkozás heve egyes észrevételekké s félig
                     megingatott ellenvetésekké gyengült; a szavak élei eltompultak s az
                     összeütközések értesülés által szelidíttettek. E forduló pont után a
                     tanácskozás olyan, mint a haldokló vihar: egyes csattanások hangoznak; olykor
                     egy szélroham megingatja a fákat, azután visszatér minden a régi csendbe.</p>
                  <p>Meg kell jegyeznünk, mindenkori ismétlések kikerülésére, hogy Tökölyi Imre,
                     midőn közvetlen a basával s az oláhországi vajdával szólt, a török nyelvet
                     használta. Gaczigerej, borzadalmas pusztai nyelve mellett, csak keveset tudott
                     törökül s így ő, mint a magyar urak a szintén törökül beszélő Bercsényit
                     kivéve, a tolmács segedelmével éltek.</p>
                  <p>Gaczigerej megjegyzéseit néha még a tolmács előtt is érthetlenné tette hirtelen
                     fellobbanó indulatossága, mely őt tatár kitörésekre fakasztotta.</p>
                  <p>A magyar urak egyébiránt keveset szóltak, többnyire előre tudván vezérök
                     elhatározását. Mindezekből világos, hogy e bábelben Milatinszki Cosmus volt a
                     leggyakoribb szónok, ki ritka tapintattal birt a szónoklatok velejének
                     felfogásában.</p>
                  <p>* * *</p>
                  <p>- A hatalmas császár seregeit, a Törcsvár közelébeni szorosokban nem tartom
                     helyesnek felkonczoltatni, - szólt Achmed basa kissé indulatosan.</p>
                  <p>- Tudhatja nagyságod, - jegyzé meg Tökölyi szárazan, - hogy ily szoros helyeken
                     rendes ütközetről szó sem lehet: s így azt hiszszük, épen e szűk átjárókat
                     leend könnyebb megvédeni, s épen e búvhelyekből legczélszerűbb, egyes csapatok
                     által zaklatni az ellenséget.</p>
                  <p>- S mit fognak addig tatáraim cselekedni, - mond Gaczigerej - kiknek derék
                     csatákban hasznukat sem vehetni, míg pár falut égni nem látnak?</p>
                  <p>- Gyujtsák fel az erdőt! - mond Tökölyi.</p>
                  <p>Gaczigerej ezen, vadságával összehangzó szabadalmán a fejedelemnek, elnevette
                     magát; azután sejtelmével annak, hogy véleménye kevés fontosságunak tartatott,
                     érhetlen tatár felelet után felkiáltott: - S a martalék?</p>
                  <p>Tökölyi, arczának legnyerélyesebb kifejezésével nyujtá kezét a puszták fiának,
                     s biztató vidorsággal szólt: - Bízza ezt nagyságod reám; leend elég martalék,
                     ha túllépünk a hegyeken.</p>
                  <p>- Hetek óta bolyongunk s táborozunk, a seregek nyugtalanok, - mond Brankován
                     Konstantin, - s ha fönséged nem akar még Erdélybe berontani, s egyedüli czélja
                     mostanra az ellenséget folytonos apró zaklatásokkal feltartóztatni: úgy
                     kevesebb emberrel is beérjük itt, jónak látnám tehát seregemet ezen élelemszűk
                     vadonból visszavezetni, legalább addig, míg fönséged egész erővel szándékozik
                     túllépni e hegységen.</p>
                  <p>Tökölyi Imre összevonta szemöldeit, s egy éles tekintetet vetett a vajdára. - A
                     hatalmas császár - szólt azután - seregei vezérévé tett, s bár szabadságunkban
                     áll, öneszünk szerint intézni lépteinket: nem vonakodunk kimondani, hogy a minő
                     becses előttünk nagyságod tanácsa minden időben, úgy most is készek vagyunk
                     arra hajlani, de azzal a nagyságod előtt is kedves különbséggel, hogy az összes
                     seregnek jelenben itt nélkülözhető részét nem hátra,
                     hanem előre fogjuk saját személyünkben vezetni.</p>
                  <p>Volt valami Tökölyi tekintetében, mi a vajdát elnémította; úgy tetszett neki,
                     mintha a fejedelem nem minden utógondolat nélkül szólna; s ez talán annál
                     tartózkodóbbá tette őt adott véleménye kivívásában, mennyivel inkább őrizkedett
                     magát elárulni.</p>
                  <p>A fejedelem e szavaira: előre, nem
                        hátra, az eddig komolyabb színezetű tanácskozás elevenebbé lőn; a khán
                     arcza felgyúlt; látszott, hogy meg van elégedve; a magyar urak kardjaikat
                     csörgették, s néhányan felkiáltottak: Éljen a fejedelem!</p>
                  <p>- Éljen a hatalmas és dicsőséges császár! - mond Tökölyi - míg palástjába
                     fogódzunk, a szerencse velünk van! - Azután komoly hangon folytatá: - A
                     fődologban, a mint látom, egyetértünk. A törcsvári szorosokon derék csatára nem
                     fogunk kelni; úgyszintén mindnyájunk óhajtása, itt hosszasan nem vesztegelni; s
                     mivel tanácskozásaink folytában az egyes részleteket megvitattuk: engedjék
                     nagyságtok, kegyelmetek, hogy összhangzásban bölcs átlátásukkal, azon
                     hatalomnál fogva, melylyel a dicsőséges császár ő felsége, kinek minden
                     segédseregeiről felelősek vagyunk, megtisztelt, kimondjuk másolhatlan
                     végelhatározásunkat.</p>
                  <p>E nyilatkozat után mindnyájan élénk kiváncsisággal emelték szemeiket Tökölyire,
                     ki rövid szünet után ekkép szólt:</p>
                  <p>- Achmed Cserkesz basa! Nagyságod vitéz seregeiből, Mustafa szerdár vezérlete
                     alatt, háromezer spahi hajnalhasadtára lovon fog ülni. Tisztelt barátom s
                     fegyvertársam, a hatalmas Gaczigerej khán ő nagysága, csatákra vágyó egész
                     seregével, hasonlóul készen leend indulásra. Mindketten követni fognak
                     bennünket, de nem Törcsvár felé. Nagyságtok pedig, Achmed Cserkesz basa s
                     Brankován Konstantin hospodár, óvatos csenddel közeledjenek Törcsvárhoz s ott a
                     legvédhetőbb helyeket elfoglalván s ismert belátásuk szerint a kijárások
                     közelében lest intézvén, azon leendnek, hogy az ellenség egyes csapatjai
                     folytonos zaklatás s bolygatás által tőrbe csalattassanak s apródonként
                     megsemmisíttessenek.</p>
                  <p>- És fönséged mit teend addig? - kérdé a basa kedvetlenül s a bizalmatlanság
                     rosszul fékezett hangján.</p>
                  <p>- Szigorúan és szilárdul azt, - felelte Tökölyi méltósággal - a mit nekünk a
                     hatalmas császár személyesen kötelességünkké tett.
                  </p>
                  <p>E szavak közben Tökölyi fölkelt ülhelyéből, mit a többiek is tevének. Emelt
                     termete a többágú lámpa fényében, mely a sátor közepében, magas tartóban
                     árasztá világát, egész deliségében tűnt ki; szemeit váltva a török basára s a
                     havasföldi vajdára szegezte, az utóbbira szembetűnőleg több hatással, mert
                     Brankován arcza egy lehét az aggódó tünődésnek árulá el.</p>
                  <p>Miután a vezér elhallgatott, mindnyájan befejezettnek tekintették a
                     tanácskozást. A hatalmas török Padisa személyes, egyéni utasításának érintése
                     határozott.</p>
                  <p>Oly úrnak parancsa volt ez, kinek nevére minden muzulmán keresztbe teszi kezét
                     mellére; kinek írott fermánjait mély bók előtt, s míg azzal homlokát nem
                     érintette, felbontani maga a nagyvezér sem meri; végre oly földi hatalom, ki,
                     midőn fényes kisérettel a mecsetbe indul, a nép a porba borul s nem meri
                     szemeit rá emelni.</p>
                  <p>Tökölyi néhány nyájas, s adott parancsira vonatkozó részletes utasítások után a
                     basát s Brankován Konstantint szövetpalotájának pár osztályán át a főnyílásig
                     kisérte: azután szivélyes búcsút vevén tőlük, a szeraskirnak s a khánnak
                     intett, hogy maradjanak.</p>
                  <p>Azon pillanatban, mikor mindnyájan újra ott valának, hol tanácskozásaik végének
                     tanui valánk, Tökölyi többeknek egyes parancsokat osztván, nemsokára csak a
                     khán, a szeraskir s a magyar urak közül Sándor Gáspár, Petróczi, Bercsényi,
                     Daróczy s a nélkülözhetlen Milatinszki Cosmus maradtak közelében.</p>
                  <p>Mindnyájan néma, de éber kiváncsisággal lesték szavait. E pillanatban az
                     őrtiszt lépett be, Brenkovicsnak s Vaszilnak érkezését jelentvén.</p>
                  <p>- Miért nem vezette kegyelmed azonnal hozzám őket? - mond Tökölyi kissé
                     ingerülten.</p>
                  <p>- Fönséged parancsára, melyet feledni nem szoktam, akarám ezt rögtön tenni, de
                     Brenkovics ő kegyelme erősíté, hogy igazolandja magát, miért nem akar a
                     havasföldi vajda jelenlétében nagyságod előtt nyilatkozni.</p>
                  <p>- Ez nem mentség, - felelt Tökölyi rögtön - de legyen kegyelmednek ismert
                     hűségeért elnézve; vezesse be őket tüstént.</p>
                  <p>A magyar urak közt volt néhány, ki e nevezetes embert nem látta még, s igen
                     kiváncsi volt vele megismerkedni. A szerdár még azon időben, mikor Brenkovics
                     tolmácsi hivatalt viselt a török udvarnál, ismerte őt s barátja volt.</p>
                  <p>Később alkalmunk leend bővebb jellemzésére e nevezetes kémnek; most halljuk őt
                     magát.</p>
                  <p>A sátor osztályfüggönyei félrevonultak s azokon át Brenkovics s Vaszil léptek
                     be, ugyanazon öltözetben, mikép őket útközben találtuk.</p>
                  <p>Tökölyi Imre élénken sietett Brenkovics elé s hevesen kérdé:</p>
                  <p>- Mi hírt hozol nekünk?</p>
                  <p>- Gondolom, nem rosszat, fönség! - felelt a kém nyugodt-vidáman. - Heussler
                     tábornok nem gyűjtötte össze minden seregeit, hét ezred van parancsai alatt,
                     ezek közül hármat, mikép nagyságod Vasziltól tudni fogja, a Vaskapuhoz rendelt;
                     négygyel Háromszékre ment, s az most Bodzán táborozik. Tudja jól, hogy fönséged
                     a Havasföldön át készül Erdélybe jőni.</p>
                  <p>- S ennyiből áll egész ereje?</p>
                  <p>- Még közel ötezer ember csatolta magát hozzá - mond Brenkovics - a
                     vármegyékből s a székelységből, Macskási Boldizsár vezérlete alatt. Néhány hét óta táboroznak, s az időt kártya-
                     s dorbézolással töltik.</p>
                  <p>- Annál jobb, - mond Tökölyi. - Ki van még velök?</p>
                  <p>- Azok közt, kiknek neveit megtudhattam, Norcher és Mogin tábornokokat s Doria
                     ezredest hallám nevezni; van ezeken kívül egy Balacsán nevű bojér is, kinek pár
                     zászlóalj bátor oláh s magyar serge van: vakmerő, elszánt emberek, a mint
                     mondják. A székely főurak közül láttam Székely Ferenczet, Hatházi Györgyöt,
                     Séra István és Donátot.</p>
                  <p>- S a sereg hangulata? - folytatá kérdéseit a fejedelem.</p>
                  <p>- A sereg vidám, bátor, mint a pattanó nyíl; - viszonzá a kérdett - van pár
                     fiatal jezsuita a táborban, eleven uracskák, kik folytonosan tüzelik a
                        népet.
                  </p>
                  <p>- Ennek örülünk, - kiáltott fel Tökölyi - mi dicsőség gyáva ellenséget
                     legyőzni! Terveikről mennyit tudsz?</p>
                  <p>- Gondolom, mindent, fönség!</p>
                  <p>- Szólj.</p>
                  <p>- Talán értésére esett fönségednek, hogy az erdélyi hadak egy része, Gyulafi
                     László vezérlete alatt, a baadeni herczeggel eltávozott Erdélyből. Azon
                     négyezer emberből pedig, kik Heussler tábornok közelében vannak, igen sokan el
                     vannak oszolva a bereczki szorosra s Csíkba, a podgyász őrizetére pedig majd
                     kétezer ember van rendelve.</p>
                  <p>E hírekre mindnyájok arczán fokonkint növekedő derültség tűnt fel.</p>
                  <p>- Alla kerim! - kiáltott fel a szerdár megvetőleg - e maroknyi néppel akarnak a
                     hatalmas császár seregeinek ellenállni?!</p>
                  <p>- A német tábornok igen bízik magában - szólt közbe Brenkovics gúnyos
                     mosolylyal.</p>
                  <p>- Azt hiszi a jámbor, hogy egy szép reggel kicserélték Veteránival, - mond
                     Bercsényi nevetve.</p>
                  <p>- Teleki Mihály ő kegyelme után gyors futárok küldettek - folytatá a kém - már
                     harmadszor; Heussler tábornok fel van ellene ingerülve: vonakodik e
                     hadviseléstől az öreg úr, de levél által tanácsolta a vezérnek, hogy a
                     Vaskapunál levő ezredeket hivassa vissza, s a várakban levő ágyukat kihozatván
                     a táborba, egyesült erővel ütközzék meg fönségeddel.
                  </p>
                  <p>- S nincsenek ágyúik? - vágott közbe a szerdár.</p>
                  <p>- Pár nyomorú taraczkot láttam a táborban, - felelt a kém.
                  </p>
                  <p>- S mit mondott Heussler?</p>
                  <p>- Azt, hogy többen, mint elegen vannak.</p>
                  <p>- Tudják-e, hogy Törcsvár felé közeledtek seregeink?</p>
                  <p>- Úgy hiszem, azt, hogy fönséged számos sereggel jő, igen jól látszanak tudni,
                     főleg a vezér ő kegyelme, mikép embereinktől hallám. De nagyon elbízta
                     magát.</p>
                  <p>- Ez, uraim, csak megerősít tervemben - mond Tökölyi Imre - melyet ezennel
                     közleni akarok. Két óra mulva, elhagyván minden Törcsvár felé vezető utat és
                     ösvényt, más úton fogunk Erdélybe menni.</p>
                  <p>A szerdár s Bercsényi, kikkel Tökölyi alkalmasint jó előre közlötte terveit,
                     hallgattak, a többiek kérdő s kiváncsi tekintetekkel függesztették szemeiket a
                     szólóra.</p>
                  <p>- Tudtomra ily út nincsen, - mond Daróczi, kivel Tökölyi nem szerette titkos
                     terveit közleni; mert, a magyar szóláskint, néha mélyebben tekintvén a
                     kancsóba, a titok igen alkalmatlan lőn neki, s attól minden áron szabadulni
                     szokott; e mellett igen bőbeszédű ember volt.</p>
                  <p>- Hogy ily út van, barátom Daróczi, - mond a fejedelem - arról e becsületes
                     oláh ember, Vaszil, ki azt megjárta, tanuskodhatik.</p>
                  <p>- Egy ily úton magam is lehetek kalauz, - szólt közbe Jósa István nevetve -
                     mely Hannibálnak is dolgot adna; de a ki mer, az nyer!</p>
                  <p>- Fontos dologban - mond Tökölyi e rövid félbeszakítás után - legjobb keveset
                     beszélni és sokat tenni. Azért ügyeljenek kegyelmetek jól rendeleteimre. Jósa
                     István uram 24 emberrel huszáraim közül kisérni fogja Gaczigerej khán ő
                     nagyságát s elől fog menni. Te Vaszil az előcsapatok kalauza leendsz. Értetted,
                     a mit mondtam?</p>
                  <p>Vaszil intett fejével; Tökölyi folytatá:</p>
                  <p>- A tatár khán ő nagysága seregeit a mi hadunk követendi, melynek vezetését
                     kegyelmedre bízom, Sándor Gáspár uram; a szerdár, hű bajtársunk, töröttebb
                     utakon s ösvényeken követni fog bennünket. Tartozunk ezzel a hatalmas
                     császárnak, hogy seregeit a lehetőségig kíméljük s magunk menjünk elől.
                     Kegyelmed, Petróczi, kiválaszt 48-at huszáraink közűl, s azokkal mindig a
                     szerdár kiséretében marad, tiszteletünk jeléül a hatalmas császár iránt. A
                     készületi jelt egy taraczk adandja; a második lövésre a seregek összegyűlnek, s
                     a mennyiben a hely szűke itt a patak hosszában engedi, rendbe szedik
                     magukat.</p>
                  <p>Tökölyi kisérete s az egybegyűlt egész sereg, talán egyedül az oláhokat kivéve,
                     annyira vágyott harczra s martalékra, hogy a remény mindkettőre, a jelenlevőket
                     a legvidámabb hangulatba hozta.</p>
                  <p>Néhány közönyös szó után mindnyájan eltávoztak. Bercsényi s Brenkovics voltak
                     az utolsók. Bucsúzáskor Tökölyi Bercsényi kezét szorította meg és nyájasan
                     szólt: - Köszönöm még egyszer, hogy hozzám jövél, mi együtt maradunk; s te,
                     derék Brenkovics, czimboráiddal közelemben leendesz; rátok legtöbb szükségem
                     van.</p>
                  <p>* * *</p>
                  <p>Bercsényi Brenkovics kiséretében a sátrak hosszában haladott.</p>
                  <p>A szél e magas völgyekben, az évszak daczára, élesen süvöltött; néhol gomolyba
                     gyűjtötte a máglyák füstjét, s roppant tornyot nyújtott belőle láthatlan
                     tetővel; azután a kéken örvénylő sudar megtört s nehéz füsttakaró lepte el az
                     egész tábort. Olykor megszakadt a hullámzó szőnyeg, s mintha az alatta égő tűz
                     meggyujtaná repedéseit, lángok törtek ki felületén. Az ég tiszta volt, a hold
                     egész teljében ragyogott. Tökölyi tanyája elé gyűltek a czigány zenészek s az
                     aggszerű hanga, süvöltő szelek szárnyain, hol búsan, hol vidoran röpült a mély
                     hasadásokon át.</p>
                  <p>Mikor Bercsényi pompás sátora közelébe ért s Brenkovicscsal együtt annak
                     nyílása felé intézte lépteit: jobbra a függönytől, bozontos medvebőrön, takarva
                     fehér köpenytől s nyeregre nyugasztott fővel, valakit heverni látott.</p>
                  <p>- Ki ez itt? - kérdé, a közeli facsoportozattól árnyékolt fekvőre hirtelen rá
                     nem ismervén.</p>
                  <p>A kiáltásra szép szőke hajhullámoktól borított gyermekfő emelkedett föl, s azon
                     ifjút látjuk, kit nem oly régen Bercsényi Miklós kiséretében pillantottunk
                     meg.</p>
                  <p>A gyermek kissé álmosan nézett a kérdőre, azután felelt: - Egyedül valék,
                     meguntam magamat s gondolám: jobbat nem tehetek, mint ha egy sort alszom, míg
                     nagyságod visszatér.</p>
                  <p>Brenkovics különös figyelemmel tekintett e gyermekre; úgy rémlett előtte,
                     mintha már valahol látta volna.</p>
                  <p>- S miért nem alszol a sátorban? - kérdé Bercsényi.</p>
                  <p>A gyermek elpirult s még mindig álmosan felelt:</p>
                  <p>- Tudhatja, gróf úr, hogy én nem szoktam a sátorban hálni; jobb itt künn a
                     szabad ég alatt.</p>
                  <p>- Tudom, - mond Bercsényi szárazan - s azt is, hogy folytonosan nátha, köhögés
                     bánt s arczod felcserepedzik, mintha soha esti szellőt nem kóstolt volna. Kelj
                     föl s eredj a sátorba.</p>
                  <p>- Hagyja őt nagyságod künn, - mond Brenkovics - ha inkább szereti.</p>
                  <p>- Kelj föl - ismétlé Bercsényi kissé ingerülten - s ne várj egy dologra több
                     parancsot.</p>
                  <p>- S mit tegyek a sátorban? - kérdé az ifjú, igen kedvetlenül kelvén föl.</p>
                  <p>- Pihenhetsz egy óráig - mond Bercsényi - sőt akarom, hogy aludd ki magadat;
                     most nehéz út áll előttünk s többet fogsz gyalog, mint lóháton menni.</p>
                  <p>- Kérem, gróf úr, engedje, hogy e jó medvebőrön alhassak még egy sort, - mond
                     kérő hangon az ifjú.</p>
                  <p>- Tedd, a mit parancsolok; - szakítá őt Bercsényi nyersen félbe - a szél hűvös,
                     minden idegét átjárja az embernek. Ezzel Brenkovics kiséretében bement a
                     sátorba.</p>
                  <p>Az apród összehúzta köpenyét s szembetűnő ingerültséggel mormogta: - Ezt ki nem
                     állom; megmondták nekem nem egyszer, hogy még pórul járok ezzel a szilaj
                     medvével, ki magának sem tud parancsolni s mégis az egész világnak parancsolni
                     akar. Bemegyek, de le nem fekszem, azért sem!</p>
                  <p>Brenkovics, Bercsényinek pár kérdésére felelvén, elbúcsúzott; az ifjú gróf őt a
                     sátor előosztályáig kisérte.</p>
                  <p>Itt ült az apród egy podgyász-csomagon, s jobb kezére nyugasztott fővel
                     duzzadtan nézett maga elé.</p>
                  <p>Mikor Brenkovics, hosszú éles tekintetet vetvén a gyermekre, eltávozott,
                     Bercsényi megállt s ingerült hangon szólt: - Nem parancsoltam-e, hogy feküdj
                     le?</p>
                  <p>- Nincs rosszabb, mint alunni, ha jókor útra kell indulni; - mond az apród
                     kissé békétlenül.</p>
                  <p>- De aludtál mégis?</p>
                  <p>- Megbántam.</p>
                  <p>- Tudod-e fiú, hogy te bennem igen furcsa gondolatokat keltesz, szükségtelen
                     makacsságoddal pedig engem ingerelsz?</p>
                  <p>- Gondolom, gróf úr, hogy nagyságod önmagát ingerli, ha minden csekélységért
                     indulatba jő. Ha férfiasbnak találom künn, a szabad ég alatt tölteni az éjét:
                     ellenére van; ha itt, senkit háborítva, e podgyász-csomagon ülök: bántja
                     nagyságodat; s ha bárki vagy bármi ellobbantja: ily szegény gyerkőczén, mint
                     én, veszen elégtételt.</p>
                  <p>- Szemtelen! - kiáltott fel Bercsényi, ki az apród szavaira mindinkább
                     felhevült - nem azért fogadtalak inasomnak, hogy nekem törvényt szabj, hanem
                     hogy engedelmeskedjél.</p>
                  <p>A gyerkőcze merészen tekintett urának szemei közé s hidegen felelt: -
                     Emlékeztetem, gróf úr, hogy én nem inasa, hanem apródja vagyok s hogy minden
                     jótétemény elveszti becsét s elviselhetlen teherré válik, ha több követeltetik
                     tőlünk, mint a mennyibe néma beleegyezésünk feltehető. Én nem szükség ellen
                     kerestem védelmet a gazdag Bercsényi Miklósnál: árva vagyok s elhagyott;
                     nagyságod feltétlen védelmet igért nekem s maga szólított fel, hogy kövessem.
                     Én utógondolat nélkül tevém ezt; mert 15 évvel a gyenge repkénynek szüksége van
                     a kevély tölgyre, hogy árnya alatt zúz és vihar ellen óva legyen.</p>
                  <p>* * *</p>
                  <p>Bercsényi Miklós heves, indulatos ember volt; örök idők óta harag s hirtelen
                     fellobbanás igazságtalanok szoktak lenni. Az igazságtalan embert pedig semmi
                     sem sérti úgy, mint az igazság.</p>
                  <p>Bercsényi Miklósnak atyja, István, egy a legfényesebb urak közül Magyarhonban,
                     dühös, kibékülhetlen ellensége minden önkénynek s zsarnokságnak, saját váraiban
                     tökéletes kényúr volt. Nem ismert más véleményt, mint a magáét, s a mi
                     legtávolabbról érintette hiuságát vagy számos gyengeségeit, az őt a legdurvább
                     s legkíméletlenebb kikelésekre bírta.</p>
                  <p>Nem annyira szeszélyessége, mint e darabosság okozták, hogy tőle mindenki
                     tartózkodott, s végre ezen szégyenítő határokig jutott, hol, főleg kik némi
                     függésben voltak tőle, mint második gyermekségre jutottak, soha és semmiben
                     ellene nem mondottak.</p>
                  <p>Lakában a kölcsönös kémkedés, a beteges felügyelés minden szóra s a folytonos
                     önvisszhangzás rendszere fészkelte be magát, s így történt végre, hogy az öreg,
                     számtalan szép és nagyszerű tulajdonokkal felruházott, eszes és tudományos
                     Bercsényi saját csalhatatlanságának szánalmas rögeszméjéhez jutott. Egyébiránt
                     egy volt ő azon nagyszívű atyák közül, kik felnőtt s
                        férfiakká vált gyermekeikre ki tudták az átkot mondani, mint Ábrahám
                     Hágárra s fiára, vagy a halálitéletet, mint Manlius és Brutus.</p>
                  <p>Az ifjú Bercsényi e machiavelli s jezsuitai légben növekedett föl. Kisded
                     korában dajkailag elkényeztetve, majomszeretettel lőn elárasztva, mielőtt e
                     szeretet, az ösztönszerű állatiasság vonzalmán kívül, saját érdeme által lenne
                     indokolva. Mikor serdülő kort ért s a lágy pelyhek a gyöngéd angyalfőcskén
                     tömött fürtökké váltak; midőn a deli tagokba rugalom s erő szállt, s nem volt
                     szüksége ölben hordatni s kézen vezettetni: akkor ama dajkailag elkényeztető
                     szeretet helyett nem egyszer helytelen, rosszul alkalmazott szigorral
                     találkozott, mely természetes józan eszét s igazságérzetét kételyekre
                     vezette.</p>
                  <p>Mint többnyire azokkal történni szokott, kikből hiányaik daczára, minden erővel
                     nagy embereket s lángeszeket akarnak szülőik nevelni; rendszerükben ama nagy
                     hibát követik el, hogy a növendék előbb hiszi magáról, hogy
                        már valóban az, mint hogy ideje lett volna azzá lenni: magát jókor
                     kivételes helyzetbe gondolja s magának e rögeszme rovására kivételes
                     szabadalmakat ad, hol pedig helytelen szigorral találkozik, vagy a bátor
                     igazságnak merev szavával, mely álmeggyőződésével összeütközik, szereti másokon
                     visszatorlani a való vagy képzelt bántalmakat. Ilyen volt Bercsényi Miklós.</p>
                  <p>Az ifjúból egyébiránt feltűnő egyéniség vált s oly valami felsőségi szellem s
                     makacs elbizakodás volt vélemény-nyilatkozataiban, mely ritka emberre hibázta
                     el hatását. Csakhogy hevessége többet rontott, mint esze és bátorsága
                     segített.</p>
                  <p>* * *</p>
                  <p>E kitérés után, melyre történetünk előcsarnokában, hol személyeinket mintegy
                     bevezetjük, elkerülhetlen szükség volt, megfoghatja bárki, hogy az apród merész
                     nyilatkozatai korántsem valának alkalmasok Bercsényit szelidebb hangulatba
                     hozni.</p>
                  <p>Mi volt az, mi benne saját nyilatkozata szerint, furcsa gondolatokat keltett
                     apródja irányában: bár sejtjük, nem gondoljuk még itt határozottan kimondhatni;
                     de annyi igaz, hogy e gyermek iránt ellenállhatlan vonzalmat érzett.</p>
                  <p>Volt valami oly vegyítéke a gyöngéd lengetegségnek, s az ezzel ellentétes
                     erélynek s makacsságnak a fiúban, mi némi összhangzásban volt saját jellemével.
                     Meg tudott rá hevesen haragudni, de a kitörés viharos pillanatában e harag
                     csudásan megtört, s egy tekintet az ifjú bájos vonásaira s szemeinek nemes
                     világába, mintegy óva látszatott őt inteni, hogy vele szemközt bizonyos
                     határokat át ne lépjen, s ez által durva kézzel ki ne állítsa az ifjút az
                     érdekesség azon varázsköréből, mely beszennyezve, a durva bántóra nézve el van
                     örökre veszve.</p>
                  <p>Így történt most is: Bercsényi fékezte indulatát a nélkül, hogy erről valódi
                     öntudata lenne; heves volt, de nem durva, midőn a fiúnak lángoló arczába
                     tekintvén, felelt:</p>
                  <p>- Mi panaszod lehet ellenem, hálátlan gyermek? mi egyéb gondosságnál irántad,
                     mit elég merész vagy szememre lobbantani? Tanuld meg, hogy a férfiasság nem
                     abból áll, szabad ég alatt hálni, mit bármely kuvasz s az Isten minden vadja,
                     még a jámbor nyúl is, meg tud tenni. Utolsó lovászom megüli legszilajabb
                     paripámat; bármely tót vagy oláh hajtó, rongyaiban, hosszú vadászatokon át,
                     danolva s kurjongva kiállja a tél fagyát s a nap hevét. A teve s a szamár tud
                     éhezni s a legutolsó peczér nap hosszában szalad és fárad. Nem ebből áll a
                     férfiasság! Mindez oly potomság, mi már a férfiúban feltételezve van. Te
                     tanultál valamit s Alcibiad nevét, tudom, hallád, ki a legfelfokozottabb
                     athénai kényelem öléből Sparta mogorva falai közé menvén, egy nap alatt szigorú
                     spartai lőn; ki a borzasztó fekete levest szintoly étvágygyal meg tudta enni,
                     mint Traciában a vad hadfiak dalait hangjával kisérni. Ez férfiú volt! Tudd
                     meg, fiam, hogy csak az, a ki nem szorul férfiassága fitogtatására, de kire
                     nélkülözés és kényelem nem hatnak, az az igaz férfiú!</p>
                  <p>- Tudom - felelt az apród - ki volt Alcibiad s Aristid, s az utóbbit több
                     férfiúnak tartom, mivel magának gyakrabban tudott parancsolni.</p>
                  <p>- Hogyan érted ezt, vakmerő?</p>
                  <p>- Úgy, gróf úr, miként én nem tűrhetem tovább, hogy nagyságod minden
                     indulatoskodásának czélul szolgáljak, mint szent Sebestyén a nyilasoknak: azért
                     kérem, bocsásson engemet szabadon. Nem hogy szolgáljak, hanem hogy hálás
                     szívvel kövessem nagyságodat, engedtem felszólításának.</p>
                  <p>- Hogyan! ezzel hálálod meg irántadi jóságomat s hogy aligha életedet nem
                     köszönheted nekem?</p>
                  <p>Az apród szemeibe pár köny szivárgott; elhallgatott; azután némi szünet után,
                     majdnem engesztelő hangon mondá: - Emlékezem, gróf úr, ama sötét éjre a
                     hortobágyi pusztán, midőn a dühös szélvihar s havas eső egy mocsár szélén
                     megleptek. Összetévesztettem volt lelkemet e nyomorú tagokkal, melyek egy
                     irgalmas kiáltást nem érnek, s a hosszú utra, azon pár lénynek felkeresésére,
                     kiknél rövid időre megpihenhetni gondoltam, túlbizakodva elszántam magamat. Ki
                     valék merülve, erőm elapadt s éreztem, hogy szemeimet hályog kezdi borítani;
                     ereim megjegedtek, kezem majd kővé vált, s az álom dermesztő karokkal vont a
                     nedves földre alá. Meghaltam volna, mert ily álom után nincsen ébredés!</p>
                  <p>- Nem tudom, hogyan történt, de szemközt a halállal, incselkedve tárta ki az
                     élet tündérképeit előttem, mintha mondaná: Megállj, ne halj meg! reád ritka
                     szerencse vár! Szemeim birkóztak a halál álmával, s karjaim sóvárogva nyultak
                     ama szép képek után; azután minden összezavarodott képzetemben, s nekem úgy
                     rémlett, mintha távol, ismeretlen országban dőlt sírhalmok közt, a hold egy
                     fehér sirkőre villámlana, melyen nevemet olvastam.</p>
                  <p>- Bocsánat, gróf úr, ha nyelvem hálátlanabb volt, mint szivem, s feledni tudtam
                     pillanatra, hogy nagyságodnak köszönhetem, a mit annyira szeretek, - az életet.</p>
                  <p>Bercsényi csudásan meg volt kapatva, míg az ifjú beszélt; úgy tetszett neki,
                     mintha a gyermek, ki alig látszott 15 évesnek, nem úgy érezne, mint ily zsenge
                     korban érezni szoktunk. Élesen kivált valami megfejthetlen e zsenge
                     teremtésben, mi Bercsényinek nem most tűnt fel először. Képtelen leende nevet
                     adni azon vonzalomnak, melyet e gyermek iránt érzett, de a hallott szavak
                     tökéletesen kiengesztelték őt, s mivel alapszínben szive nemes és érzékeny
                     volt, kezet nyujtott a gyermeknek és szólt:</p>
                  <p>- Feledjük a multat, Kálmán! e pillanattól fogva nem vagy sem inasom, sem
                     apródom, és tökéletesen szabad, maradni vagy menni tetszésed szerint. Ha
                     maradsz, barátom vagy.</p>
                  <p>Bercsényi szétsimítá a fiú homlokán szőke hajfürteit s állát érintvén két
                     ujjával, folytatá: - Ne félj tőlem! Oldalam mellett leendsz a csatában, s a
                     tanyán sátramat osztom meg veled.</p>
                  <p>- Én nem félek semmitől és senkitől, nagyságos uram; - mond szeliden s minden
                     hetykeség nélkül az apród - s úgy hiszem, szabad valék mindig menni vagy
                     maradni. De örömest maradok, s nekem jobban esik mindazt, a mit nagyságod
                     ajánlott, magyar szivességétől elfogadnom, mint bárki mástól. Szabadon hálásabb
                     tudok lenni, Bercsényi Miklósnak több becsületére válik, ha az életnél
                     drágábbat, szabadságomat, biztosítja, mint ha oly hódolatot követel, mely csak
                     önkényt adva s ajándékozva ér valamit, s melyet azon pillanatban kezdünk
                     féltékenyen követelni, melyben érezzük, hogy arra kevesebbé vagyunk érdemesek.
                     - E szavak után az apród hirtelen elhallgatott, s oly szelid jósággal nézett az
                     ingerültségét leküzdő Bercsényire, hogy lehetlen lőn reá haragot tartani.</p>
                  <p>- Jól van, Kálmán; - mond Bercsényi nevetve - de egyről le kell szoknod: igen bölcs vagy, gyermekem, 15 évre, s nincs unalmasb a
                        szakállatlan bölcseknél. Én Brenkovics tanyájára megyek; van sok, mit
                     meg akarok tőle tudni; Petróczi alkalmasint már ott van, ha szavának áll; az éj
                     könnyebben eltelik így. Akarsz-e velem jőni vagy maradni?</p>
                  <p>- Megyek, felelt Kálmán, s feltevén süvegét s felkötvén kardját, követte
                     Bercsényit.</p>
                  
               
               <!-- milestone type="subChapter" n="IV"/ -->
                  <p>Mint a forrás, mely a hegy tövében ered, s leszivárogván keskeny erén, utjában
                     kis patakkal találkozik, s csevegve lejt hímes gyep közt színes kövecseken, míg
                     tág völgybe ér, és a gyengéd széles folyó öleli fel, és mennek untalan,
                     jobbra-balra új barátokkal szövetkezve, míg végre egy óriás jő, hátán
                     gályákkal, utat törve hegyen, völgyön át, s mindent magához ragad diadalmas
                     hullámival: úgy történetünk is, mint csekély ér havasok jege közt, indult meg,
                     s mint a csendes patak folydogált eddig igénytelen medrében; míg majd az
                     események árja, úgy hiszszük, nemsokára felöleli, s mint hatalmas folyó
                     terjesztendi szét hullámait.</p>
                  <p>Még keveset ismerünk azok közől, kik e lapokon alkalmasint nevezetes szerepet
                     játszandnak. Pár jellemrajzot koczkáztatánk, mikép az elméletnek többnyire
                     eszményítő tulajdona nyujtá azt nekünk, nem mervén a felelősség terhét magunkra
                     vállalni, ha személyeink, az élet habjain vetődve, mindig igazlandják-e merész
                     vázlatunkat; ha nem válik-e ki a feltünőbb alakok közől pár selejtes természet,
                     ingadozva mint a betegség, mely nem ritkán ellenséges szellő martaléka, s
                     időről-időre más kórállapot jelenségeit adja, sőt - a mi nem lehetlen - néha
                     még a következetlenségben sem következetes.</p>
                  <p>Brenkovics György egy azon természetek közől, melyeket nem lehet, mint a képet,
                     egy öntetben jellemezni. Valamint magasb felfogású eszmék rövid értelmezése az
                     elmélet mesterfogásai közé tartozik: úgy azon egyéniségek, kiknek gondolkozása
                     soha nem tünik egészen leplezetlen elő, s kiknek cselekvése szöges ellentétet
                     képez nyilatkozataikkal, lehetnek ügyes fejlesztés, de nem határozott ecsetlés
                     tárgyai.</p>
                  <p>A mit adhatunk tehát, koczkáztatott körvonalítás, mely bevégzését az események
                     folyamától várja.</p>
                  <p>* * *</p>
                  <p>Tudva van, hogy az olykor félelmes jancsár sereg nagyrészben árva, vagy
                     hadviselések alkalmával rabszíjjra füzött keresztény szülők gyermekeiből lőn
                     összeállítva. E sors érte Brenkovicsot is. Fogságra hajtott szülőinek csak
                     kétes alakja s neve maradott emlékezetében, rég meghaltak azok. A török család,
                     ki őket, mint marhát a vásáron megvette, emberiebb érzelmű volt, mint néha
                     keresztény zsarnokok szoknak lenni, kik - mint e jelenkorig példa van - olykor
                     a leggazabb módon saját rokonaikat kifosztják s kirabolják. Így történt, hogy a
                     fiut, sok ügyessége miatt, annyi szabadság élvezetében hagyá, hogy ennek
                     sikerült üres óráit saját előnyére felhasználni.</p>
                  <p>Nem terjeszkedünk részletekre; de nem újság, hogy vannak kiváló egyéniségek,
                     kik csudás fogékonysággal birnak tehetségeik kiképzésére s ismereteik
                     bővítésére. Ép oly nevetséges, mint következetlen lenne tagadni, hogy az, ki
                     ösztönt érez magában kiválni a tömegből, egyszersmind nagy mértékben ne birja
                     azon ügyességet, hogy erre az alkalmat s módokat feltalálja.</p>
                  <p>Az ifjú 18 éves korában, történetünkre nézve érdektelen okokból, az őt
                     szülőileg kegyelő család ellenvetéseinek daczára, a jancsárok közé
                     soroztatott.</p>
                  <p>Ültess apró bozót s csekély bokrok közé fiatal topolyt, s lassanként túlnövi
                     pulya szomszédjait, s kiemelkedik, mint a torony, kisded körözetének
                     homályából.</p>
                  <p>Brenkovics ügyessége, szolgálati készsége s különösen több nyelvek tudása által
                     már az első hetekben figyelmet gerjesztett maga iránt, s így történt, hogy még
                     be nem töltötte a 20 évet, már a török udvarban tolmácsi segéd, s később
                     valóságos tolmács lőn.
                  </p>
                  <p>Az a tulajdona van feltűnö lényeknek, hogy bennök, a legvisszásabb körülmények
                     közt, mintegy kedélyök harmatjától érlelve, nem veszhet ki a nemesb érzések
                     csirája.</p>
                  <p>Akkortájban a török udvarnál, sőt a hatalmasb basáknál is, számtalan magyar
                     tartózkodott, fájdalom! azon selejtes fajból, mely élhetésre nem szokja az
                     eszközöket válogatni. E magyar-törökök, e keresztény-pogányok átkos szerepet
                     játszottak mindenha. Brenkovics nem feledte soha, hogy magyar; szive
                     legfiatalabb korában megrezzent a hon nevére. Lelke annyira magyar volt, mikép
                     ama török magyarok közt csudás gyorsasággal tette sajátjává a honi nyelvet.
                     Mély utálattal azok iránt, kik a szolgailag áruló szerepet játszszák a török
                     udvarban, ritka eszélylyel tudta azon keveseket kiismerni, kik a kénytelenség
                     bilincsei alatt édes kínnal táplálták sziveikben az elvesztett honnak
                     szeretetét.</p>
                  <p>Azon számos magyar urak közől, kik a fiatal tolmácscsal hivatalánál fogva
                     érintkezésbe jöttek, s kik részint a német császártól küldetve, részint az
                     erdélyi fejedelem s az úgynevezett sérelmesek megbizásából jelentek meg
                     koronkint Stambulban, nem egy hizelgően megkülönböztette őt.</p>
                  <p>Ez oka, hogy Brenkovics számos ismeretségeket tőn. Később nem egyszer lévén
                     mint tolmács török követek s ügyvivők kiséretéhez adva, többen a német vezérek
                     közől is ismerték őt, s nyerélyes külseje, néha akaratja ellen, sőt
                     alkalmatlanságára, oly ellentétes bizodalom tárgyává tette őt, hogy
                     lehetetlenség lőn annak mindig megfelelni.</p>
                  <p>Kevesebb eszélylyel s köznapi értelemmel, ez a merész ifjút kiszámíthatlan
                     bonyodalmakba hozhatandá; de Brenkovicsnak saját irányú esze s értelme, hosszas
                     megfontolás után, bele tudta magát találni e szélsőséges helyzetbe.</p>
                  <p>Egy különös eszme villant fel elméjében, mely fölött mint a királyi sas, honi
                     rokonszenvei héjáztak. Jókor átértette, hogy igénytelen helyzetében, s mint
                     folytonos ismétlője mások gondolatainak és beszédének, igen csekély szolgálatot
                     tehet azon honnak, melyet, mint minden nemesebb lélek, százszorta inkább szeretett: mióta szerencsétlenségét egészen megismerte, azért feltette magában, hogy oly
                     sajátszerűleg lépjen föl, hogy honának elhatározott szolgálatokat tehessen.</p>
                  <p>Az óriási nehézségekkel járó, veszélyteljes szerep, melynek eszméje lassanként
                     fejledezett elméjében, páratlan vakmerőséget s a legnagyobb öntagadást
                     feltételezi; ezen kivül oly eszélyes tapintatot, mely élesen tudja a határt
                     kijelölni, meddig mehet és mennyit tehet.</p>
                  <p>Brenkovics kétségtelenül tévedésben s öncsalódásban volt alapeszméje irányában
                     s a nemes czélra, melyet magának kitűzött, nem tudta azon mély belátással az
                     eszközöket osztályozni, mely becsületét minden homálytól megóvhassa.</p>
                  <p>Már magában a kémkedés eszméje aljas szüleménye az emberi tévedéseknek; s bár a
                     történelem bizonysága szerint voltak, kik e gyűlöletes szerepnek hálásabb és
                     szennyetlenebb oldalát tudták fölfedezni: merjük állitani, hogy ez keveseknek
                     sikerült oly mértékben, mint Brenkovicsnak.</p>
                  <p>Ámde, ha meggondoljuk, mikép gyakorlatban kém sikerrel csak akkor működhetik,
                        ha két részre kémkedik, s ezt azon biztossággal
                     teszi, hogy alapos gyanúra egyik résznek se adjon okot: a valódi erkölcsiség
                     undorral fogja visszaodázni a kémkedésnek legjobb esetben is aljas
                     szerepét.</p>
                  <p>Mi, ha Brenkovics jellemzésében mindent kimondánk előnyére, távol vagyunk
                     attól, gondolkozása módját egyébnek, mint az értelem szánalmas eltévedésének
                     tartani; de ha kémben némi árnyalata a nemességnek valaha létezett: úgy
                     Brenkovicsban bizonyosan.</p>
                  <p>Vessünk egy rövid tekintetet rendszerére, mennyiben azt abból, a mi a nevezetes
                     ember emlékezetéből fenmaradott, levonni képesek valánk.</p>
                  <p>Brenkovics szoros kötelességévé tevé magának barát, ellenség előtt mindig igazat szólni, azzal az éles megkülönböztetéssel,
                     hogy ezen bizonyítható igazszólás tényekre, nem saját
                     véleményei nyilatkozatára érthető.</p>
                  <p>Brenkovics német vezérek közt tökéletesen német érzelemben beszélt, s e
                     rendszert követé török s magyar vezérek irányában is. Róla nem állt a magyar
                     közmondás: hogy a harist szaváról lehet megismerni.
                     Ellenben a mi tudósításaiban tényeket tárgyazott, az számtani bizonyossággal
                     birt.</p>
                  <p>Ezt az eszélyes kém úgy törekedett buzgó honszeretetével s magát soha meg nem
                     czáfoló rokonszenvével a magyarok iránt egyensúlyozni, hogy az időnek engedett nevezetes szerepet rejtélyes
                     működéseiben.</p>
                  <p>A német vezérek pontos részletességgel mindent megtudtak tőle, mi a magyar vagy
                     török táborban történt. De azzal a különbséggel, hogy a magyarokról szóló
                     tudósítások vagy későn jöttek, vagy inkább elijesztésére, mint bátorítására az
                     ellenséges vezéreknek valának intézve. És ez azon esetre is szól, midőn magyar
                     s török seregek egyesülve valának. Ellenben a törökökrőli tudósítások, ha azok
                     egyedül jöttek, mindig jókor érkeztek; úgyszintén a magyar vagy magyar-török
                     táborban a legnagyobb bizonyossággal lehetett Brenkovicsnak mindig a maga
                     idejében jött tudósításaira számítani!</p>
                  <p>E rendszere a merész kémnek a magyar sérelmeseknek nem egyszer ártalmára lőn,
                     mivel ritka kivétellel, egyenlő érdekük lévén a törökkel, ha azok a német
                     vezérek által gyengültek, ez a sérelmesekre is visszahatott; kivált most, midőn
                     Tökölyinek föllépte után a forradalom mintegy ujra ébredett s magát még
                     tájékozni sem tudá.</p>
                  <p>De Brenkovics ellen nem állhatott azon ösztönének, hogy a szószegő s
                     erkölcsileg elaljasodott törököknek ártson, a hol csak lehet.</p>
                  <p>E rendszer - ritka eszélylyel, lélekjelenléttel, s magát mindenben rögtön
                     tájékozni tudó tapintattal - okozá, hogy Brenkovics mindenütt bizodalmat
                     szerzett magának, s német, török, magyar egyenlően hitték, hogy az ő részükre
                     működik, míg másokat áltat. De lehetővé tette azt is, hogy Brenkovics a
                     legtöbbször titkot se csináljon abból, a mit az ellenségnek elárult.</p>
                  <p>Roppant emlékező tehetsége minden iratot, jegyzéket feleslegessé tőn, vakmerő
                     czimborái pedig, kiket önmaga választott, képessé tevék őt, ugyanazon egy
                     időben, megfoghatlan gyorsasággal, egymástól távol eső helyekről tudósításokat
                     kapni.</p>
                  <p>* * *</p>
                  <p>A mi külsőjét illeti, azt eddigi eseményeink folytában csak egyszer láttuk a
                     maga valóságában rövidre nyirott fővel s gondosan borotvált, természettől igen
                     gyér szakállal, akkor tudniillik, midőn vele Vaszil tanyáján találkozánk.</p>
                  <p>Brenkovics mintegy 30 éves lehetett, de álszakáll vagy egyéb álöltözködés
                     nélkül jóval fiatalabbnak látszott; egyébiránt korát s alakját annyira tudta
                     változtatni, mikép még legjobb ismerői is alig ismertek rá, ha nem tudják
                     előre, hogy a ki előttök áll, Brenkovics. Arcza néha 22, néha 50 évre mutatott,
                     míg termete olykor egészen más emberre gyaníttatott.</p>
                  <p>Mikor Tökölyi Imre legnagyobb szerencséjében volt, gyakran élt a merész és
                     eszélyes kémnek segedelmével, ki későbben is, Tökölyi elfogattatása után,
                     mindig a sérelmesek pártján maradott, s oly ügyesen vitte szerepét, hogy a
                     német vezérek előtt legkisebb gyanuba sem jött.</p>
                  <p>Az utóbbi időkben - mikép érintve volt s annak tanui valánk - vakmerőségökről
                     elhiresedett czimborákat szerzett magának, s azokat részint a legvakmerőbb s
                     kétségbeejtőbb merények végrehajtására használta.</p>
                  <p>* * *</p>
                  <p>E nevezetes embernek tanyájára fogjuk Bercsényi Miklóst kisérni.</p>
                  <p>De mielőtt ezt tennők, nem leend érdektelen, őt megelőzni, s e sajátos
                     emberekkel megismerkedni.</p>
                  <p>Bágye Ursza, kit már a cziblesi havasokon láttunk, Brenkovics távollétében
                     felsőségi hatást gyakorolt e kis köztársaságban, mely Brenkovicsnak minden
                     intését parancsnak tartotta, s oly függésben volt, hogy kész leende első
                     parancsára, a lehetetlent lehetővé tenni. Egyébiránt Brenkovics rövid s
                     harambasai törvényt tartott közöttük. Volt példa, hogy az ellenszegültet minden
                     megfontolás nélkül pisztolygolyóval némította el. Csak egyetlen embernek
                     sikerült magát boszujától megóvni, s ez az akkortájban elhiresedett mármarosi s
                     nagybánya-vidéki haramia, Pintye Gregor volt, ki nem
                     sokkal ezelőtt czimborái közé tartozott, s kinek életét egy elhibázott lövése
                     Brenkovicsnak, s rögtöni menekülés óvták meg.</p>
                  <p>Most e merész kémnek csekély társasága hat emberből állt.</p>
                  <p>A magyar tábor erdélyfelőli végén egyszerű nyitott sátrat látunk, melyet egy
                     óriási tölgynek koronája mennyez; előtte tűz ég, s a szép zöld gyepen,
                     meglehetős távolban a föl-föllángoló hasáboktól, hét férfiut látunk
                     heverni.</p>
                  <p>Ezek közől négyet ismerünk már, Brenkovicsot, Urszát, Vaszilt és a kellemes
                     tekintetű vezért, Petróczit, ki épen Brenkovics mellett foglalt helyet, s egy
                     nyeregzsákra nyugasztott karral élénk társalgásban volt vele. De tartsunk egy
                     kis szemlét a többi három fölött is.</p>
                  <p>Az első, kit megnevezünk, Ráfael Jób, csikszéki székely. Ez tisztes család
                     ivadéka volt; de folytonos kihágása miatt elűzetett atyja házától, s azóta
                     Tökölyi hadai közt tartózkodott, hol ellene, némelykori vakmerő feleselését
                     kivevén, nem volt panasz; sőt vakmerő bátorsága által jókor megkülönböztette
                     magát s főleg az ifjú Bercsényi előtt nagy kedvességben állt.</p>
                  <p>A barna ifjú szép vonásokkal birt, feleleteiben rövid s elhatározott volt;
                     kiejtésére s élénkségére nézve pedig első tekintetre rá lehetett a székely
                     ivadékra ismerni.</p>
                  <p>Közel ehhez egy kis zömök, szénfekete göndör hajú egyént látunk, egyet a
                     legfurfangosb arczok közől, melyek valaha a teremtés mintái alól kikerültek. Ez
                     embert Izekucznak nevezték, s örmény születésű volt. Magyarul tökéletesen
                     tudott, de az ismeretes örmény kiejtéssel beszélt; de a melynek most híre
                     sincs.</p>
                  <p>Brenkovics vele pár évvel ezelőtt ismerkedett meg, s azóta igen gyakran
                     használta; mintegy 35 éves lehetett, s folytonos víg kedve által különböztette
                     meg magát.</p>
                  <p>Izekucz uram közelében Fenchel Hanes ült, vagy inkább hevert; neve tanusítja,
                     hogy a körültekintő, fontolgató szász nemzet tagja, s arcza, hogy a férfikor
                     delét érte el. Alig létezett e komoly tekintetű czimboránál a maga nemében
                     nevezetesebb egyéniség.</p>
                  <p>Őt mosolygani igen ritkán, nevetni soha sem látta senki; goromba feleletei
                     pedig majdnem közmondássá váltak.</p>
                  <p>Ellentétben komoly, lanyha véralkatra mutató vonásaival, tudva volt e
                     beszterczei szászról, hogy merészsége őt képessé tevé a leghihetetlenebb
                     merények kivitelére, a nélkül, hogy mindazt, a mit véghezvitt, valaha nehéz
                     dolognak tartandá vagy vakmerő tetteivel dicsekednék. E bátorság azonban csak a
                     veszély pillanatában mutatkozott: máskor nálánál restebb, tunyább embert
                     gondolni sem lehetett. Mindig némi alkudozásba került őt valamire birni; mert
                     újabb tervek ellen ezer észrevételei voltak.</p>
                  <p>Brenkovics, ki ritka tapintattal birt, embereinek hajlamát s természetét
                     kitanulni, és szintannyival társait saját egyéniségök szellemében használni,
                     rég felhagyott azzal, hogy e makacs szászszal vitatkozásokba ereszkedjék, s őt
                     többnyire a kész veszély közepette használta; vagy fontos válságos
                     pillanatokban röviden kiadta neki a parancsot, s hirtelen eltávozván, nem
                     engedett időt ellenokok feszegetésére. Meg kell jegyeznünk egyébiránt, hogy
                     Hanes uram minden ellenokok előhordása mellett, soha sem mert főnökével
                     elhatározottan ellenkezni, tudván jól, kivel van dolga.</p>
                  <p>Így előmutatván e népet, nem leend szükségünk Brenkovics bánásmódját
                     alattvalóival folytonosan indokolni.</p>
                  <p>* * *</p>
                  <p>Mikép mondók, Petróczi élénk beszélgetésben volt Brenkovicscsal: míg a többiek
                     változtatva társalogtak együtt, vagy falatoztak, s néha a kulacs kerengett
                     köztük.</p>
                  <p>- A mint mondám, - szólt Brenkovics, mintegy felelve Petróczinak - én a dolgot
                     nem tartom lehetlennek; egyébiránt meg nem foghatom, miért kiván kegyelmed,
                     uram vezér, oly annyira egy titok nyomába jőni, mely jószágai felébe kerül.</p>
                  <p>- Mert a gondolatot, egy rokonomat szükségben tudni, míg én - bár akaratlanul -
                     örökségét birom, tűrni nem tudom.</p>
                  <p>- Ritka becsületesség e törökös időkben, - mond Brenkovics nevetve, míg vonásai
                     mindamellett némi csudálattal voltak Petróczi felé fordulva. - De ki jő amott?
                     Bercsényi, ha a szemem nem csal.</p>
                  <p>- Ő az, - mond Pertóczi, s mindketten fölkeltek s Bercsényi elé siettek, ki
                     nemsokára Kálmán kiséretében előttük állt.</p>
                  <p>Pár rövid kérdés és felelet után, kissé félrevonulva a többiektől, egy fa
                     tövénél leheveredtek.</p>
                  <p>- Brenkovics! - szólt Bercsényi - rég nem találkoztam veled; mindenek előtt
                     mondd el, mit tudsz a derék Kellio atyáról s vitéz kapuőrjéről, s főleg a
                     tisztelendő bibornok ő eminentiájáról? ki alkalmasint nem kevéssé lőn
                     meglepetve a jámbor makoviczi segédlelkész látogatásának eredményén, azon üdvös
                     kikötések, utasítások s atyai tanácsok után, melyekkel szives volt őt
                     föltarisznyázni.</p>
                  <p>- Elég, elég! - mond Brenkovics - ennyi kérdés egyszerre! ezt a sátorban s
                     utközben eddig elbeszélhettem volna.</p>
                  <p>- Akkor mindenek fölött a holnapi nap érdekelt, - viszonzá Bercsényi s Heussler
                     úr körözete. Most beszélj; később még pár kérdésem leend, ha csak
                     kiváncsiságból is.</p>
                  <p>- Sejtem, - veté közbe Petróczi - mit akarsz megtudni.</p>
                  <p>- Rákóczi Juliát hová vitték, úgy-e? - kérdé
                     Brenkovics.</p>
                  <p>- Igen, - felelt Bercsényi - mert tudom, hogy azóta voltál Aspermontnál; de
                     rendre, barátom; mit tudsz nekem első kérdésemre felelni?</p>
                  <p>- Aspermont gróftól hallottam, hogy a bibornok a makoviczi uradalomban nagy
                     nyomozásokat intézett, s igen meg volt hatva, midőn értésére esett, hogy az
                     ottani segédlelkészt Gyárfásnak hivják.</p>
                  <p>- Szeretném tudni, mivel mentette ki magát ő eminentiája ő felségek előtt e
                     csorbáért, mely mindentudóságán ejtetett? - jegyzé meg nevetve Petróczi.</p>
                  <p>- Ily esetekben legjobb mentség az igaz szó, - mond Bercsényi. - Midőn e
                     Lucifer fiának, Brenkovics barátomnak tanácsára az egyedüli lehetséget
                     Rákóczihoz férhetni, megragadtam, s bajúszom áldozatával a szent urhoz
                     járultam, erre engedélyt szerezni: alig hiszem, hogy valaki több sóhajt s
                     fohászt hallatanda valaha s annyira megalázta volna magát, mint én; gondolom,
                     bárkire inkább gyaníthatott a jámbor bibornok, mint reám.</p>
                  <p>- És aligha valaki oly szépen idézgetett valaha a szentirásból, mint a szelid
                     Bercsényi gróf, - egészíté ki a kém. - Egyébiránt ez egy azon tréfák közül,
                     melyek mintakönyvemből csak egyszer kerülnek a szövőszékre. De ha
                     megnyugtathatom nagyságodat tudósításommal, határozottan erősíthetem, hogy e
                     kolostori látogatás ő eminentiájának egyikébe legelsőbbrendű felindulásai közől
                     került, s a makoviczi népész- s valódi segédlelkésznek alig sikerült magukat a
                     gyanu alól kitisztítani.</p>
                  <p>- Jó egészségükre váljék mindnyájuknak; - kiáltott fel Bercsényi - mert az
                     emberek a Rákóczi-háznak annyi jótéteményében részesültek, hogy mostani vak
                     ragaszkodásuk a fösvény bibornokhoz hálátlan gazság.</p>
                  <p>- És a herczegnő? - kérdé az apród, kinek vonásai azon pillanat óta, melyben
                     Rákóczy Julia neve kimondatott, élénk figyelmet s növekedő kiváncsiságot
                     árultak el.</p>
                  <p>Bercsényi reá nézett. - Kálmán komám, - szólt azután enyelgő hangon - még
                     pehely ajkadon, s már is inkább érdekelnek a herczegnők, mint a segédlelkészek.
                     Igazad van: hadd halljunk ettől a sibilla-könyvek birtokosától a szép
                     herczegnőről is valamit.</p>
                  <p>Brenkovics szemeit az apródra szegezte, s mindaddig el sem vette róla, míg
                     Bercsényi szólt; azután egy futó, de jelentő tekintet után a gyermek lángolni
                     kezdő vonásaira mondá: - A herczegnő Prágában van; de aligha eddig nem sikerült
                     Aspermont grófnak, őt a prágai zárdák egyikének homályiból kiragadni.</p>
                  <p>- Hogyan? - kérdé Bercsényi, míg Kálmán mindig növekedő részvéttel leste a
                     feleletet.</p>
                  <p>- A dolog nem oly nehezen indokolható, mint első tekintetre látszik, - viszonzá
                     a kém. - A császári pár sohasem volt elhatározottan a házasság ellen; Aspermont
                     Prágában van, Kolonics bibornok távol, s így könnyen megtörténhetik, hogy
                     erőszakra sem leend szükség.</p>
                  <p>- Ah! - kiáltott fel az apród.</p>
                  <p>- Mi lelte e gyermeket? - szólt Bercsényi.</p>
                  <p>- Mi lelt? - felelt hévvel az apród - van-e magyar szív, mely ne örülne, hogy
                     egy Rákóczi leány börtönt szabadsággal cserélhet föl!?</p>
                  <p>- Oh, én részemről - mond Petróczi - sok ember börtönére lakatot
                     függesztenék.</p>
                  <p>- De nem a Rákóczi Juliáéra?</p>
                  <p>- E gyermek ki van cserélve, - mond Bercsényi nevetve; azután Brenkovicshoz
                     fordulva szólt: - Nem mintha kétkedném ügyességeden, mert te mindent tudsz, még
                     talán azt is, mi a holdban történik - -</p>
                  <p>- A félhold alatt, a fényes kapunál, alkalmasint igen, - szólt közbe a kém.</p>
                  <p>- Lám! - folytatá Bercsényi - eltaláltam; de mondd meg nekem, mikép tudtad meg
                     a szép Julia újabb tartózkodási helyét?</p>
                  <p>- Ha a jó Isten - felelt a kém - a derék Aspermont grófot, kiben csak az kár,
                     hogy német, szász véralkattal ajándékozandá meg, a fürkészetet mellőzhettem
                     volna; mert miután a fiatal herczegnő Prágába megérkezett, s a bécsi szent
                     apátnő visszatért zárdájába, senki sem titkolá tovább jelenlétét Prágában; sőt
                     a császárné, egy nappal megérkezte után, magához parancsolta őt, s azóta
                     többször jelent meg az udvarnál.</p>
                  <p>- De utját nagyon is titkolták, még pedig, mikép több mint sejtelem után
                     hiszem, nem a császári pár parancsából, hanem a bibornok előre nem látott
                     esetekre is adott óvatos intézkedéséből.</p>
                  <p>- Azonban Aspermont grófnak még el nem mosódott egészen franczia vére; sietnem
                     kellett, s előttem titok nincsen, mikép azt nagyságtok, kegyelmetek tudják.</p>
                  <p>- Van egy örmény ficzkó embereim közt, amott fütyürész a fa alatt, mint egy
                     árva rigó: ennél higany nem mozgékonyabb. Tudósoktól hallottam, hogy a higanyt
                     szarvasbőrön szűrik át: örményem a vason is átmenne, egyébre sem való, mert ha
                     lövést hall, sarkába száll szive; elég hozzá, Aspermont gróf e galambposta
                     segélyével néhány nap mulva tudta már, hányat ütött a magas Hradsinban az óra.
                     De Kolonics bibornok nemsokára megérkezvén Prágába, minden terveit a vitéz
                     tábornoknak, szokott bölcseségével ki tudta játszani.</p>
                  <p>- Elhiszem azt, mert a tábornok a Rákóczi-uradalmakra nyujthatná ki kezét; s ez
                     nem tréfa a fukar úrnak - szólt Bercsényi.</p>
                  <p>- Mit mond erre kegyelmed, Petróczi úr, ki oly minden áron menekülni akar fele
                     birtokától? - kérdé Brenkovics egy rejtelmes tekintettel a vezérre.</p>
                  <p>- Hallgass! - szakítá őt hirtelen félbe Petróczi - most nincs érdem ebben,
                     mikor úgy is minden birtok hullám hátán hajtatik, mint a gálya.</p>
                  <p>- Miként érted ezt, Brenkovics? - kérdé Bercsényi kiváncsian.</p>
                  <p>- Ez a mi titkunk, a derék vezér uré s az enyim, viszonzá a kém.</p>
                  <p>- Ha úgy van, hallgassunk erről, - fejezte be az előbb szóló - mondd inkább,
                     mit hallottál ifjú herczegünkről? azt kellene ám kilopni azok közől az
                     ármánykeverő jezsuiták közől, kik már minden Rákóczi-uradalomban szántak
                     egy-egy jezsuita telepet.</p>
                  <p>E pillanatban ágyuszó dördült meg, s visszhangja hosszan és fönségesen
                     harsogott a sziklafalakon vissza.</p>
                  <p>Mindnyájan felugrottak.</p>
                  <p>- Az első lövés! - kiáltott fel Bercsényi - erről ismerek Tökölyire! minden
                     elébb, semmi sem későn. Isten velünk! kiki helyére!</p>
                  <p>Épen midőn búcsút vettek, Brenkovics megragadta Kálmán kezét, és halk hangon
                     szólt: - Szép öcsém, szinte elárultad magadat; több vigyázat máskor!</p>
                  <p>Az ifjú arczát vér futotta el; felelni akart, de nem tudott s egy tekintettel
                     Brenkovicsra, mely kérő s parancsló volt egyszerre, követte Bercsényit.</p>
                  
               
            </div>
            <div type="chapter">
               <head>SZÁZ ARANY VAGY AKASZTÓFA.</head>
               <p>Alig egy negyed órával a második lövés után, melynek elsőjét hallottuk, Tökölyi
                  Imre, választott erdélyi fejedelem s Magyarország herczege már lovon ült, és
                  serege fölött szemlét tartott, mely a szoros völgyön átrohanó patak hosszában,
                  mennyire a hely szűke engedé, meglehetős rendben terjeszté ki sorait.
               </p>
               <p>Rendelete szerint, a tatár khán hordájával a hegykatlan erdélyfelőli végét
                  foglalta el; a magyarok a hadhomlok közepén álltak, míg a török szerdár spahiaival
                  az utó- vagy tartaléksereget képezé.</p>
               <p>Az előtolongó kiváncsiakat kivévén, a hátramaradott törökök és oláhok táborában
                  meglehetős csend uralkodott.</p>
               <p>Tökölyi Imre, hadias kiséretével, a sorok hosszán nyargalt végig. Barna méne -
                  eredeti török faj - vígan nyerített olykor, s midőn az itt-ott fellobogó
                  tábortüzek előtt haladott, felszikrázott fényes készülete.</p>
               <p>Achmed Cserkesz basa és Brenkován Konstantin, a fejedelem iránti tiszteletből,
                  mindaddig jelen voltak, míg a harmadik lövésre a hadsereg megindult.</p>
               <p>Legelől egy kisded zömök lovon, melynek sörénye majd a földet söpörte, Vaszil
                  ment, egyszerű hadias öltözetben, rövid kalpaggal.</p>
               <p>Utána Józsa István 24 huszárral, kiknek a félhomályban fehérlett
                  farkaskaczagányuk.</p>
               <p>Ezeket a khán, több tisztje kiséretében, vad tatáraival követte, kik nemsokára
                  eltűntek a szakadások kanyarulataiban.</p>
               <p>A völgy keskeny volta s a töretlen utak nem engedék a gyors haladást, de az egész
                  menetnek zajosan-élénk és vidor tekintete volt.</p>
               <p>Tökölyi Imre, könnyű párducz-kaczagányban fényes fegyverzete fölött, a magyarok
                  élén lovagolt. Előtte fekete zenészei, elébb kettenkint, később, hol a hely
                  engedte, csapattá alakulva. Szokott hangszereiket a podgyászlovakra rakták, s most
                  csak trombitáik s tárogatóik harsogtak, százszorosan visszhangozva a rengeteg
                  keblezeteiből.</p>
               <p>Daróczi, Bercsényi Kálmánnal, Brenkovics és többen a fejedelem mögött s mellette
                  lovagoltak; míg Sándor Gáspár a magyar sereget vezette, s néha a fejedelmi
                  kisérethez csatlakozott.</p>
               <p>Daróczi, mint élénk társalgó, közel lovagolt a fejedelemhez, ki nagyon szerette őt
                  hallani, midőn régi s újabb történeti kalandokat s egyes eseményeket beszélt.</p>
               <p>A mint e magas hegységekben gyakran történik, nemsokára a szoros völgy
                  kiszélesedett, s mintegy órai küzdés után a hegység szorosaival, az egész sereg
                  kibontakozott, s egyét nyujtá a legszebb s leghadiasb szemléknek.</p>
               <p>A tatárok kevés rendet tartottak; olykor rossz készületük kiigazítására
                  hárman-négyen hátramaradtak, kiket aztán a völgy hosszában látott a szem
                  visszanyargalni osztályaikhoz. Igy, kitágult sorokkal még feltünőbb lőn sajátos
                  készületüknek színvegyülete.</p>
               <p>Köztük s a magyar had közt több száz lépésnyi hézag nyilt, s így a fejedelem
                  kisérete, a magyar sereg s főleg a farkaskaczagányos huszárság a most kelő napnak
                  sugáriban, fönséges szemlét nyujta.</p>
               <p>Nem messzi ezek után jött Tökölyinek hat ágyuja, melyek mindegyikébe, bár a
                  legkönnyebb készületűek valának, négy ló volt fogva.</p>
               <p>Néhány szekér lőtáppal, s mintegy hatvan árkász, elkerülhetlen részese az ily
                  merényeknek, követte az ágyukat. Ezeket Tökölyi Brenkován Konstantin seregéből
                  vette, s e fölött többet 400 fejszénél osztatott ki saját emberei között.</p>
               <p>Végre, több száz lépésnyi távolban, a török spahik rekesztették be az egészet.</p>
               <p>Mikor a szép nyilt völgynek mintegy közepe táján lehettek, Tökölyi félbeszakította
                  a vidám társalgást s felkiáltott: - Előre, Brenkovics! mondd osztozó atyámfiainak,
                  hogy kedves dalomat énekeljék.
               </p>
               <p>A parancs után a fekete zenészek hátravetették trombitáikat és tárogatóikat
                  vállaikon, s nemsokára zajosan élénk kardal hangzott.</p>
               <p>* * *</p>
               <p> Héj - haj! - - előre - előre</p>
               <p> A bérczen át - a vészen át -</p>
               <p> Fel - fel a sziklatetőre!</p>
               <p>Mi robog a völgy ölében,</p>
               <p> Mint a vihar zúg dühében?</p>
               <p> A szabadság dandárai,</p>
               <p> Tökölyi bősz huszárai.</p>
               <p>Csitt! - a kantárt rövidebben,</p>
               <p> Halál les a mély örvényben,</p>
               <p> Ha felértél a tetőre,</p>
               <p> Rohanj le a harczmezőre!</p>
               <p> Héj - haj! - - előre - előre;</p>
               <p> A bérczen át - a vészen át -</p>
               <p> Fel - fel a sziklatetőre!</p>
               <p>Mi jő ott, az erdő szélén,</p>
               <p> Mint a szélvész felhők élén?</p>
               <p> Spáhik: szultán csatárai,</p>
               <p> Gaczigerej s tatárai.</p>
               <p>Veres kakas faluvégen,</p>
               <p> Szárnya lobog át az égen.</p>
               <p> Szijra fűzve, hosszu sorban,</p>
               <p> Rabsereg jő füstgomolyban.</p>
               <p> Héj - haj! - - előre - előre!</p>
               <p> A bérczen át - a vészen át -</p>
               <p> Fel - fel a sziklatetőre!</p>
               <p>A csata forr, mint a tenger,</p>
               <p> Mint a kéve hull az ember,</p>
               <p> Elborul a villámos ég,</p>
               <p> Ki nyer vagy veszt? - ki tudja még.</p>
               <p>Lángkaszával csontkezében,</p>
               <p> Halál arat éj ködében,</p>
               <p> S fátyla sötét redőiben</p>
               <p> Rengnek árnyak vérlepelben.</p>
               <p> Héj - haj! - - előre - előre!</p>
               <p> A bérczen át - a vészen át -</p>
               <p> Fel - fel a sziklatetőre!</p>
               <p>Csend követi harcz zörejjét,</p>
               <p> S fenn az éjnek csöndes őrét,</p>
               <p> Halvány sugárernyőivel,</p>
               <p> Csillagsereg kiséri fel.</p>
               <p>Szentegyházak tág ölében,</p>
               <p> Legyilkoltak közelében</p>
               <p> Az irgalom Istenének</p>
               <p> Vigan zeng a hálaének,</p>
               <p> Héj - haj! - - előre - előre!</p>
               <p> A bérczen át - a vészen át! -</p>
               <p> Fel - fel! a sziklatetőre.</p>
               <p>Az ének élesen és harsogva csengett völgyön át, s annak buzdító szavai élénken
                  hatottak a magyar seregre.</p>
               <p>Mikor a dal hangjai a szikláktól visszhangozva elhaltak, a czigányok elővették
                  trombitáikat s vidor induló harsogott. Végre szünet lőn, a fejedelem ujra nyájasan
                  társalgott kiséretével.</p>
               <p>Tökölyi Imre az utóbbi időkben nagyon fel volt a német vezérek ellen bőszülve;
                  érdekében állt tehát, hogy azok, kik kiséretében valának, a napirendben levő véres
                  tettek elbeszélése által folytonos ingerültségben tartassanak. Erre alkalmasb két
                  ember nem volt, mint Józsa István és Daróczi; az első a khán kiséretében levén,
                  Tökölyi Daróczihoz fordult és szólt:</p>
               <p>- Daróczi uram! beszéljen kegyelmed nekünk valamit az eperjesi tragédiáról s
                  Caraffa Antalról. Kegyelmed párszor megfordult ott titkon Palásti uram hű
                  emberünknél, kit ama hóhér legyilkoltatott. Talán lesznek itt, kik azon véres
                  események részleteit nem tudják.</p>
               <p>- Hallotta-e nagyságod Tábori Erzsók hírét? - szólt Daróczi, közelebb nógatván
                  lovát.</p>
               <p>- Oh igen, - felelt a fejedelem - igazi neve, gondolom, Ujhelyi Erzsébet, -
                  Caraffa uram neje - amugy hegyvégről; kivel ő - a szemérmes egyházi urak
                  szemhunyásából s jóváhagyásából - nyiltan és czégéresen együtt élt: hallottam e
                  szennyes teremtés hírét, s meggyőződtem, hogy a botrányok osztályozásában
                  sajátszerű nézeteik vannak ama szent férfiaknak; és igen sok, a mi nem botrány,
                  magas tetszésök ellen van: míg a czégéres szemtelenség irányában szemet húnynak,
                  ha érdekök kivánja. Mit tud kegyelmed e hiénáról?</p>
               <p>- Apagyi Gábor, - mond Daróczi - jó nemes családból eredt ifjú, de szegény,
                  szerette e némbert, s meg is kérte szülőitől, kik örömest hajlottak kérésére,
                  gondolván, hogy ez által leányukat megóvják Caraffa csábítgatásaitól, kinek
                  féktelen hatalmát rettegték s titkos lépéseiről sejtelmök volt.</p>
               <p>- A leány, ki a tábornok igéreteire könnyen hajlott, az ifjú Apagyira gyanakodott,
                  hogy őt szülőinél elárulta, s előttök Caraffávali titkos levelezését felfödözte:
                  mi elég volt arra, hogy e sátán bosszúját fölingerelje.</p>
               <p>- Lám - szólt a fejedelem - kegyelmed ujságot beszél: mert Apagyi Gábor uramnak
                  irtózatos kivégeztetését hallottuk, de e részletek ismeretlenek előttünk. Halljuk
                  tovább.</p>
               <p>- Caraffa - folytatá Daróczi - egy napon délben Ujhelyi Mihály házához ment; a
                  család mintegy hat személyből állt, kik néhány vendéggel együtt épen asztalnál
                  ültek.</p>
               <p>- A vezér saját ezredéből tizenkét dragonyost vitt magával, s az ebédlőszobába
                  lépett vérengző kiséretével.</p>
               <p>- Közte s a szép Erzse közt minden ki volt előre csinálva: mert ki kell mondanom,
                  fönség, hogy szebb hölgyet keveset láttam életemben, bár az ördög ült mindkét
                  szemében, s mikor mosolygott, a vér kezdett jegedni az erekben.</p>
               <p>- Caraffa kinyilatkoztatta a megrettent szülők előtt, hogy Erzse őt követni fogja;
                  ellenkezés esetében pedig, mivel tudja úgy is, hogy mindnyájan, a kik itt ülnek,
                  árulók és felségsértők, összekonczoltatja őket.</p>
               <p>- Az ifjú Apagyi Gábor, a vendégek egyike, felugrott az asztaltól, s a vezért
                  hirtelen nyakon ragadván, a földhöz sujtotta; s okvetlen megölte volna, ha magok
                  az emberietlen hölgy szülői segítségére nem rohannak. Caraffa kisérői le voltak
                  igézve, de csak pillanatra: néhány percz mulva Apagyi halva hevert a földön, mikép
                  azt mindenki hitte.</p>
               <p>- Ez azon hősi tettek egyike, - jegyzé meg Bercsényi - melyekben a hóhér nagy!</p>
               <p>- Tovább; - mond Tökölyi - úgy tudom, Apagyi uramat Eperjesen végezték ki; vagy
                  talán ez más volt?</p>
               <p>- Igen is nem is, fönség, - viszonzá Daróczi.</p>
               <p>- Mikép lehet ez? - kérdé a fejedelem.</p>
               <p>- Caraffa - így folytatá beszédét Daróczi - miután a gaz némber szemeláttára
                  szülőit vasra verette s a vendégeket elfogatta, eltávozott Erzsók asszonnyal, ki
                  őt többé el sem hagyta, s kit a fegyveresek Tábori Erzsóknak neveztek. Apagyi
                  holttestével senki sem gondolt.</p>
               <p>- Nos, - kiáltott fel Tökölyi - úgy hiszem, jobb leende, ha akkor hal meg a
                  jámbor, mint nyárson vagy pallos alatt Eperjesen.</p>
               <p>- De nem addig van a dolog! - mond Daróczi. - Hallja fönséged tovább. Caraffa,
                  miként tudva van, Tábori Erzsók unszolásából, Eperjesen, 1687-ben február 30-án a
                  vérpadot a tér közepén felállíttatta; Apagyi Gábor egyik volt egyik az elsők
                  közől, kit poroszlói kézhez kerítettek; arcza annyira össze volt vagdalva, hogy
                  reá senki sem ismert; egyedül Tábori Erzsók állítá, hogy álnevének s összevagdalt
                  képének daczára, jól ismeri őt.
               </p>
               <p>- A fogoly esküvel erősité, hogy Apagyinak soha hírét sem hallotta; de Erzsók
                  ajkai haboztak dühében, s gúnyos hahota közt erősité, hogy ő az. Az embert ugyanaz
                  nap vonták nyársra, mikor a némber hamis vádja következtében a vérengző Caraffa
                  Zimmerman Zsigmondnak, Rauscher Gáspár, Ketzer András és Bárányi Ferencznek elébb
                  jobb kezét vágatta, azután fejeiket üttette le.
               </p>
               <p>- Azon isszonyokat, melyek ott történtek, nem szükség ismételnem, minden gyermek
                  tudja azokat széles Magyarhonban. Mondják: Tábori Erzsók szülői sok pénzzel
                  váltották ki magokat, s a gyalázatos hölgy e pénzben osztozott az olasz
                     hóhérral.
               </p>
               <p>- Ha nem csalódom, - folytatá Daróczi - 1688-ban május elején Caraffa Lugoson
                     volt. Egy este több tiszttel ezredéből, s
                  néhány, Tábori Erzsókkal rokonszellemű hölgygyel orgiát tartott, s később kártya s
                  koczka közt messzi éjfélutánig fenvirasztott, azután mámoros fővel feküdt le.</p>
               <p>- Reggel Erzsók szobájába nyitott, kivel együtt szokott mindig reggelizni, s ki őt
                  lovaglásaiban is kisérte.</p>
               <p>- Ki írja le a vezérnek dühét, midőn szeretőjét, ki már teljes hatalommal
                  uralkodott rajta, közvetlen ágya előtt vérébe fagyva a földön találta. A hölgy
                  keblében hosszú kés fészkelt, s mellette fehér irlapdarab e szavakkal, melyek
                  vérrel voltak írva:</p>
               <p>«Viszontlátásra, Caraffa! Apagyi Gábor.»</p>
               <p>- Caraffa magán kívül volt; a legszigorúbb rendeleteket megtette, de a gyilkos
                  nyomába sohasem akadhatott.</p>
               <p>- Így tehát még él!? - kiáltott fel Tökölyi - s mást végeztek ki helyette
                  Eperjesen?</p>
               <p>- Ily apró tévedések - jegyzé meg Bercsényi nem igen jöttek figyelembe; száz ily
                  esetet hallottam már.</p>
               <p>- Igen, fönséges úr, - mond Daróczi - él, s nemsokára alkalmasint köztünk leend,
                  ha megtudja, hogy fönséged itt van.</p>
               <p>- Köszönjük kegyelmednek, Daróczi uram, elbeszélését, - mond Tökölyi. - Így tehát
                  a büntetés utolérte ama tigrisszívű némbert, s ha Apagyi uram él, ütni fog
                  alkalmasint az igért viszontlátás órája is!</p>
               <p>- Alig van ok ebben kételkedni, - mond Daróczi.</p>
               <p>- Mit gondolnak kegyelmetek, - folytatá Tökölyi - leend-e oly szives
                  elfogadtatásunk a szép Erdélyben, mint egykor atyámnak? - hja! azok más idők
                  voltak. Úgy tudom kegyelmed, Daróczi uram, kiséretében volt a boldogultnak.</p>
               <p>- Igen, fönség; - felelt Daróczi - 1674-ben volt, mikor az öreg gróf úr fényes
                  kisérettel s számos társzekérrel erdélyi jószágába jött Krakkóba
                  Fehérvármegyében.</p>
               <p>- Apafi Mihály, a fejedelem, megtudván beérkezését, lóháton megindult hajnalban
                  Fehérvárról, s oly sietve jött, hogy a gróf úr ő kegyelme csak akkor vette észre,
                  mikor már szavát hallá.</p>
               <p>- Urunk épen haját és szakállát fésülte, mikor a fejedelem benyitván, felkiáltott:
                  - Jó reggelt nagyságodnak, bátyám uram!</p>
               <p>- A gróf azonnal felugrott székéről, s a fejedelem elé sietvén, nagy alázattal s
                  örömmel fogadta, ebédre is megmarasztotta.</p>
               <p>- Ittak kegyelmetek, a mint illő? - szólt Tökölyi nevetve.</p>
               <p>- Mi tagadás benne, fönség! nagy iváshoz fogánk. Urunk a jámbor Apafi Mihály
                  kiséretét, mely asztalnál foglalt helyet, rendre megajándékozá; de legvégül egy
                  szegény katona ült, kinek vétségből nem jutott ajándék; mondják, tanult ember
                  volt, darabig maga körül tekintgetett; egyszerre - mit gondol, mit nem - csak
                  felkél a székről, tarsolyából egy kis zsiros könyvecskét vesz ki, s azzal
                  egyenesen a főhelyhez megy, hol közel a fejedelemhez az öreg gróf ült.</p>
               <p>- Nagyságos uram! - mond a katona - szegény háztól ösztövér
                     bárány, ezt szokják mondani: egyebem nincsen, a mivel nagyságodat
                  megajándékozhatnám, csak e kis könyvem, ezt is nagyságodnak adom.</p>
               <p>- Urunk azonnal átértette a dolgot, s a könyvet elvevén, nyájasan felelt: - Fogadj
                  Isten, barátom! a jóakaratot; ülj vissza helyedre s lakjál jól. Azután a
                  komornoknak intett, ki pár suttogott szó után a mellékszobából egy szép
                  gyöngyházzal kirakott pulhákot
                   - miként akkor viselték - s néhány tallért
                  kihozott s átadta a katonának. Mi oly kedvet csinált az uraknak, hogy aztán
                  éjfélig ittak együtt.
               </p>
               <p>Daróczi, ki az ily történetkékben kimeríthetlen volt, alkalmasint újhoz fogott
                  volna, mikor egyszerre a jó messze előre haladó tatár sereg közől Tököly
                  huszárainak egyike kiválván, gyors vágtatva száguldott visszafelé.</p>
               <p>Tökölyi azonnal észrevevén a lovast, s bajt sejtvén, sarkantyúba vette lovát, s
                  kiséretével együtt elébe vágtatott.</p>
               <p>- Mi történt? - kiáltott rá annyira, mennyire ez meghallhatá szavát.</p>
               <p>A huszár jó paripán ült, s nemsokára a fejedelem közelében volt.</p>
               <p>- Jelentem, - szólt gyorsan - fönséges uram, hogy a tatárok megakadtak: mert a
                  kalauz oly utra vezetett, melyen lehetlen előre menni!</p>
               <p>- Nem lehet!? - kiáltott fel haraggal Tökölyi - hol van a kalauz? gyorsan hozd
                  elő.</p>
               <p>- Az oláh azt állítja, - felelt a huszár - hogy nem egy, hanem tiz helyen is
                  átvezeti a tatárokat, csak utána menjenek; de a hely oly járhatlan, hogy ezek
                  neki-bikacsolták magokat, s egy tappot sem akarnak előre menni; a khán ő nagysága
                  ostort is fogott a kalauzra, most is veszekedve hagyám az oláhot, csak fönségedre
                  hivatkozik, uram!</p>
               <p>- Ha ő ezt állítja, - szólt közbe alázattal, de a meggyőződés hangján Brenkovics,
                  ki épen most a fejedelem közelében volt, - úgy át lehet menni, de az ágyúk
                  követhetnek-e, ez más kérdés.</p>
               <p>- Szólj! - kiáltott Tökölyi a huszárra, ki, miután Brenkovicsot szólani hallá, még
                  időzött.</p>
               <p>- Azt állítja a kalauz, fönséges úr, hogy egy házat is átvisz a bérczen, ha jól
                  megfizetik, nemhogy az ágyúk itt maradjanak.</p>
               <p>- Sándor Gáspár! - mond a fejedelem - kegyelmedet itt hátrahagyjuk, - Bercsényi s
                  Brenkovics kövessenek, - saját szemeinkkel akarunk meggyőződni, mi igaz a
                  dologból.</p>
               <p>Ezzel a fejedelem, Bercsényi, Brenkovics s Kálmán, ki elmaradni nem akart, a tatár
                  tábor felé nyargaltak, melyek sorai kissé összezavarodtak, s honnan éles zsibaj
                  hangzott.</p>
               <p>Mikor Tökölyi siető közeledésére a tatárok, mennyire az itt már ujra igen szűkké
                  vált völgy engedte, két felé vonultak, a fejedelem végre az elébe siető khánnal s
                  Józsa Istvánnal találkozott; a tatár főnök iszonyúan szitkozódott törökül s
                  tatárul, állítván, hogy Vaszil eltévesztette az utat; Józsa hallgatott.</p>
               <p>- S mit mond kegyelmed, Józsa István uram? - szólt Tökölyi.</p>
               <p>- Lásson fönséged saját szemeivel; én átmegyek, ha kell! - felelt a kérdett.</p>
               <p>A völgy azon része, hol most a tatár sereg több csoportozatban minden rend nélkül
                  állt, első tekintetre egészen elzártnak látszott. Jobbra a keskeny földpárkánytól,
                  mely itt az összeszorult hegység fenekét képezte, egy azon tágas vízmosások közől
                  mutatkozott, melyek mély szakadást képezve, legfölebb kecskéknek szolgálhatnak
                  átjárásul.</p>
               <p>Nem kevesebb, mint a hajdani kecskeőr sajátos eszméi a közlekedésről, valának arra
                  szükségesek, hogy e repedése a hegységnek, mely kanyarodásaiban a roppant bércznek
                  tetejéről vonult alá, valakit az út eszméjére vezethessen.</p>
               <p>Szintoly lehetlenségnek látszott, jobbra balra az ős képezetű rengetegen át, e
                  függőlegesnek tetsző oldalakon átjárást találni.</p>
               <p>Tökölyi, bár a legvakmerőbb emberek egyike, s ki nem egyszer járhatlanoknak tetsző
                  vadonokon hatott át, körültekintvén, meggyőződve látszaték lenni arról, hogy itt
                  legfölebb egyes ember találhat módot az átmenetre.</p>
               <p>E gondolat, ily merész tervnek küszöbén, az annyi sorscsapások által
                  ingerlékenynyé lett férfiút felbőszítette.</p>
               <p>Talán a vad ficzkót, ki a lehető legmegelégedettebb arczczal tekintett rá, az első
                  fára felakasztotta volna, ha épen e nyugodtsága a hajdani kecskeőrnek őt meg nem
                  győzi, hogy a suhancz tökéletesen hiszi, a mit állít, s ha hibázott, legfölebb
                  ostobaságból tette azt.</p>
               <p>De Tökölyi ezen embert nem ismerte. Vaszil annyira meg volt a kivitel
                  lehetőségéről győződve, hogy a fejedelem odaérkezte után legkevésbbé sem
                  kételkedett a fényes elégtételről a tatár khán ellenében, ki mikép hallottuk,
                  párszor felemelte reá csillagos ostorát.</p>
               <p>- Hová vezettél, gazember? - kérdé Tökölyi, miután jelenléte csendet okozott.</p>
               <p>- Uram, fejedelem, - felelt a ficzkó - itt a legpompásabb átjárás van, melyet ily
                  helyen csak gondolni lehet. Itt szemben Mariatá,
                  e szakadáson az ágyúkat viszszük fel; mindössze hat van, hamar a tetőn
                  leszünk.</p>
               <p>- Hogyan, eszeveszett!? ezen a szoros hegyrepedésen, hol alig lehet gyalog bátran
                  feljárni? Mit mond erre kegyelmed, Józsa István és te Brenkovics?</p>
               <p>Józsa vállat vonított.</p>
               <p>- Bajjal fölmegyünk, fönség, felelt a kém, csudálattal párosult megelégedéssel
                  nézve Vaszilra, ki folytonosan integetett neki, mintegy fel akarván őt szólítani
                  ily értetlen emberek felbátorítására. Végre állásba tevén magát, mint a ki teljes
                  jogában van, szólt: - Mariatá, nekem azt parancsoltad, hogy átjárást keressek a
                  zerneszti völgybe.</p>
               <p>- Ugy van semmirekellő! - mond Tökölyi.</p>
               <p>- Ámde - folytatá az oláh - másnemű átjárás, mint ilyen, nem létezik; mit tehetek
                  én róla? rosszabb helyeken is hordjuk mi a fát a havasokon.</p>
               <p>Tökölyi reszketett mérgében; de valami oly elhatározottság volt Vaszil
                  tekintetében, mi - ha szabad így szólnunk - majdnem tiszteletet idézett föl.</p>
               <p>- Száz arany jutalmad, ha itt az ágyúkat felviszed: kiáltott fel a fejedelem
                  indulatosan - ha nem: az első fára akasztatlak!</p>
               <p>- Akasztófa! - mond az oláh, kidülyesztvén szemeit - jól van, Mariatá! de hát a
                  száz arany?</p>
               <p>- Meglesz, gazember! - kiáltott fel Tökölyi, ki már tökéletesen elvesztette
                  béketürését; azután legyőzvén haragját; folytatá: - Hadd halljuk bölcseségedet,
                  szólj, azután gyorsan láss munka után, vagy - -</p>
               <p>Vaszil, a mint látszott, sértve volt, azért nem a legalázatosabb hangon szólt: -
                  Parancsold, uram, hogy az árkászok s vagy negyven ember fejszékkel menjenek előre,
                  s a mennyire lehet, egyengessék ki a szakadás fenekét. A föld kavicsos és poronyó,
                  az egész munka gyermekjáték. Felfujni nem lehet, de sikeréről felelek. Minden
                  ágyúba négy ló van fogva, fogasson egybe nagyságod tizenkettőt, így rendre-rendre
                  felviszszük az ágyúkat.</p>
               <p>E szavak után a kecskeőr a fejedelemre meresztette szemeit.</p>
               <p>- A terv eszeveszett! - mond Tökölyi; azután a khánhoz fordulván, folytatá: - Ha
                  itt vagyunk, megteszszük a kisérletet; még sohasem tört késem egy merénybe is. -
                  Allah segedelmével neki gyujtunk, nagyságos uram barátom.</p>
               <p>A khán folytonosan káromkodott érthetlen nyelven; végre felkiáltott: - S hol fog e
                  roppant nép felmenni e járatlan helyeken?</p>
               <p>Tökölyi a legmerészebb eszmét hirtelen fel tudta fogni s kifőzni elméjében. A
                  vakmerő ficzkónak terve perczenkint nyert valószinűségben előtte.</p>
               <p>- A hol az ágyuk felvitethetnek, e nép is fel fog menni, - felelt a fejedelem
                  törökül.</p>
               <p>- Igen, - szakítá őt félbe a khán - de mennyi idő alatt! - ennyi ezeren s ennyi
                  ló!</p>
               <p>Tökölyi Vaszilra nézett s oláhul kérdé: - Mindnyájan e szűk helyen megyünk-e
                  fel?</p>
               <p>- Húsz hely is van itt egy helyett, - felelt Vaszil daczosan - hol át lehet menni
                  gyalog, a lovakat vezetve, s gondolom, jóval előbb, mint az ágyuk a tetőre
                  érnek.</p>
               <p>- S miként? - kérdé Tökölyi növekedő bizalommal.</p>
               <p>- Egyenesen a bércznek kell fogni, - viszonzá az oláh - s hol akadály van,
                  karddal, fejszével elhárítani.</p>
               <p>- A tetőn meglehetős tér van, - folytatá - s mikép már tegnap mondottam, Mariatá,
                  még két völgyet érünk, melyeken az átjárás már valamivel könnyebb; délre az
                  elsőnek aljába érhetünk, estére a tulsó tetőn lehetünk.</p>
               <p>- Bercsényi! - szólt a fejedelem, ki több időt nem akart veszteni, s mint
                  tapasztalt vezér tudta, hogy a sok gáncsoskodásnak legjobb ellenmérge a gyors
                  cselekvés - siess hátra, az ágyuk s a kapáscsapat jőjjenek előre.</p>
               <p>Bercsényi azonnal visszasietett a magyar sereghez, mely csendesen haladva előre,
                  nem messzi volt már. Kálmán, intésére, a fejedelem közelében maradott.</p>
               <p>* * *</p>
               <p>Mintegy félóra mulva a leírt szóváltás után, egyét látjuk a legélénkebb hadi
                  jeleneteknek; egyét azon merész erőfejtéseknek, melyek a régi korban Hannibalra,
                  az újakban Napoleon s Toussaint l’Ouverture átmeneteikre emlékeztettek, s messzi
                  maguk után hagyván a - Sabalkánki - névre tett érdemet.</p>
               <p>Tökölyi, mihelyt a terv kivitelét elhatározta, megszűnt kérdezni és tanácskozni:
                  hanem parancsolt, s ezt oly szabatos rövidséggel tevé, mely sem a még mindig
                  mormogó khánra, sem az elősiető török szerdárra s még kevesebbé a hadseregre el
                  nem hibázta hatását.</p>
               <p>Néhányan Tökölyi huszárai közől, egy csapat tatárral, leszálltak lovaikról, s
                  Tökölyi parancsára, Ráfael Jób vezetése alatt, minden áron a szakadáson át a
                  tetőre felvergődni ügyekeztek, a mi leírhatlan fáradság után sikerült.</p>
               <p>E közben az ágyuk megérkeztek, s egyikkel ezek közől s két lőporos szekérrel a
                  kisérlet megkezdetett.</p>
               <p>Az árkászok egy része az árok medrét jól rosszul kiigazítni törekedett, míg az
                  ágyút s a szekereket hátulról tolták, s akadály esetében kézzel vagy rudakkal
                  emelték.</p>
               <p>Már az első kisérlet mutatá, hogy erős akarat s elszántság kevés lehetlenséget és
                  akadályt ismer.</p>
               <p>Iszonyú volt a fáradság, s természetesen legnagyobb az első ágyu és szekerek
                  felvonatása közben; a többiek, bár mindig rémítő nehézségekkel küzdve, aránylag
                  könnyebben haladtak.</p>
               <p>Nagy és nehéz merényekkel együtt jár a lelkesedés, mely fokonkint növekszik a
                  sikerrel. Természetében van mindazon cselekményeknek, melyekben akarat és lelki
                  erő szellemi túlsúlyt gyakorolnak anyagi erő s tehetség fölött, hogy a lehetlenség
                  rögeszméjének halkkali szüntével a kedélyek a legkétségesebb eredmények kivivására
                  is felbuzdulnak; sőt állítni merjük, hogy hiuság s becsületérzés vetélyre
                  növekszenek, s vívásközben szárnya nő a bátorságnak.</p>
               <p>Igy történt jelenben is. Az egész lovasság leszállt lovairól, mintegy tíz helyen,
                  a főtisztek saját vezérlete alatt, megkezdetett a mászás - inkább mint haladás - e
                  járhatlannak tetsző, majdnem függőleges bércznek harántékán.</p>
               <p>Minden akadály fejszékkel s kardokkal el lőn hárítva. A trombiták s tárogatók
                  szóltak itt-ott a rengetegben, mintegy irányt adva a haladóknak.</p>
               <p>Tökölyi Imre s Bercsényi elsők voltak a tetőn: néhány czigány zenész követte őket,
                  kiknek trombitáik buzdító s diadalt hirdető harsogással szólaltak meg.</p>
               <p>* * *</p>
               <p>Vaszil embere volt szavának: mindent jól kiszámított egyen kívül, s ez az idő
                  volt; mert mikor az egész sereg ágyukkal s podgyászszal együtt a bércztető
                  bozóttal borított terén együtt volt, a leáldozó napnak sugarai üdvözölték a
                  fáradtakat, vérbe fürösztvén a szembeni gerinczek éleit.</p>
               <p>Tökölyi parancsára a sereg azonnal tábort ütött néhány órai pihenésre. Élelemmel
                  bőven el voltak látva, mert a fejedelem nagy mértékben birt egy jó fővezér
                  gondoskodásával.</p>
               <p>A tábortüzek felgyúltak, s nemsokára mint annyi üstökös emelték magasra
                  lángjaikat.</p>
               <p>Vaszil a nap hőse volt, s tarsolyában vitte az igért száz aranyat.</p>
               <p>Éjféltájban a sereg megindult, s folytonos nehézségekkel küzdve, miután a bérczről
                  keskeny völgybe leereszkedett s járhatlan szikláktól övedzve, annak kanyarulatain
                  áthajtott, ujra meredek hegységgel kellett megvívnia, melynek tulsó oldalán volt a
                  kissé terjedtebb hegykatlan, melyet az utolsó havas vonal választott el a zernesti
                  tágas völgytől Erdélyben.</p>
               <p>Mintegy déltájban érkezett a sereg ide, hol az erőfeszítő fáradalmak után tábort
                  ütött, s a napnak hátralevő részét itt töltötte.</p>
               <p>Jóval viradat előtt számos trombita adott jelt az indulóra, s a had nem sokkal
                  kevesebb akadályokkal küzdve, mint az első bércznek levívásakor láttuk, az utolsó
                  tetőn s annak erdélyfelőli harántékain gyűlt össze.</p>
               <p>Elkerülhetlen szükség volt ujabb pihenésre, mert a lejárás e tájon lehetlenséggel
                  volt határos, de a sereg annyira föllelkesedett, hogy szemben óhajtásaik révével,
                  a gyönyörű Erdély egyik legszebb s legelterjedtebb völgyével, semmit sem tartott
                  többé lehetlennek.</p>
               <p>A sereg ott, ama magas hegyen, a felkelő napnak sugáritól elöntve, elragadó
                  tekintetet adott. A fegyverek csillámlottak, a lovak mintegy előérezve a dús
                  mezőt, mindenfelől nyerítettek, míg a szemek áhítva sovárogtak a szép völgyek alá,
                  hol a falvak fölött kékes párázatok ömlengtek, s a tornyok csúcsai távolból valami
                  óriás kopjájának látszottak, mintha valaki azokat diadaljeléűl ütötte volna fel.
                  Itt-ott szép berkek terültek, s a gazdag tenyészet nyitott karokkal látszott
                  magához szólítani a fáradt hősöket.</p>
               <p>Tökölyi Imre szorosan megtiltotta a mértékfeletti boritalt ezen egész hadi csel
                  kivitelének alkalmával: a kulacsok tartalma, ennyi idő alatt, alig volt képes a jó
                  huszárok elméjét megzavarni.</p>
               <p>Tökölyi mindig azt állította, hogy a magyart nem ismeri, s komoly csatáról
                  legtávolabb eszméje sincsen annak, ki őt borral akarja bátorságra buzdítani.</p>
               <p>Igaza volt: jól ismerte honfiait! A szeszes italok, bizonyos mértéken túl, eredeti
                  magyar kedélyre búsítólag hatnak. Régi közmondás: «Sirva vigad a magyar»; s ez
                  leginkább a bortól hevült magyarról szól. Korcsmai dulakodásokra jó szer az ital,
                  s csapszéki bátorságot ad eleget: de ki valaha komoly csatában volt, jól tudja,
                  hogy ha az ágyúk amúgy igazán megszólalnak s a lőszer ropogása - mely buzdítóbb
                  minden zenénél - hirdeti a csata hevét minden oldalról: egyszerre vége minden
                  ittasságnak s minden ember kijózanodik, legalább az, ki fél, bizonyosan.</p>
               <p>Tökölyi rövid hadi tanácsot tartott, melyben a kecskeőr a legfontosabb szerepek
                  egyikét játszá.</p>
               <p>Válságos perczekben, néha észrevétlen egyéniségek kiválnak a nagy számból. Van az
                  eseményeknek saját lége, hol időről időre a tömegből kiváló óriások emelkednek
                  föl. Felsőségük a körülmények hatalmában van; egy fordulat, s másokat emelnek föl
                  a hullámok. Az első uraság a legrövidebb, az utolsó a
                  legtartósabb. Vaszil délpontján volt nagyságának s megérdemlette azt, s feledni
                  kár volna a mélyen fekvő fenékkövet, mikor már a toronytetőn forog az arany
                  szélkakas.</p>
               <p>Tökölyi nem feledte őt, s a szép hegytetőn nemességgel s két telekkel ajándékozta
                  meg Krakkóban. De Brenkovicsnak sem volt soha panaszra oka; mert a fejedelem
                  embereit kifárasztásig használni, de fejedelmi módon tudta jutalmazni.</p>
               <p>* * *</p>
               <p>Ezen útnak a legjárhatlanabb sziklákon és bérczeken lefelé, honi krónikáink
                  fenntartották emlékezetét.</p>
               <p>Halljuk egyik leghitelesb honi írónkat, kire a legkomolyabb történetírók
                  hivatkoznak, Cserei Mihályt.</p>
               <p>«Tökölyi oly kietlen helyeken, darabos ösvényeken s meredek hegyeken szállítá be
                  harmadnapig a tábort Erdélybe, hol lovas ember s talán gyalog sem járt soha senki.
                  A lovak térden csúsztak, s farkaikra fákat kötözvén, úgy ereszkedtek be szép
                  csendesen a tágas zernesti völgybe.»
               </p>
               <p>Ily körülmények közt mennyi munkába került az ágyukat leereszteni, s hogy minden
                  vigyázat daczára, alig maradt négynek tusája használható állapotban, azt nem
                  szükség mondani; a szekerek egytől-egyig összetörtek, úgy, hogy a lőport s
                  golyókat szét kellett a lovakra osztani.</p>
               <p>* * *</p>
               <p>Ezen utóbbi erőfejtés oly csendben történt, mikép alant a völgyben senkinek sem
                  volt a legtávolabb sejtelme arról, hogy egy egész hadsereg képes lenne e
                  hihetetlen merényt végrehajtani.</p>
               <p>A meglepetést, mely jártas vezérünk tervében volt, hely s lég kegyelték; mert a
                  hegység aljában berkek vonultak el, s tömött köd borította a vidéket.</p>
               <p>Tökölyinek sikerült rendbe szedni táborát, a harántékos apró dombok hosszában,
                  ezektől s a berektől födetve, észrevétlen a tágas zernesti térre jutni.</p>
               <p>Itt csatarendbe állítá seregét; Brenkovicsot s a merész kém czimboráit
                  szétküldözte, s összegyűjtvén a fönököket, lovon ülve rövid hadi tanácsot
                  tartott.</p>
               <p>A völgy kihaltnak látszott; a nép reggeli imára gyűlt a különböző falvak
                  egyházaiba, s a távoli harangok ércznyelven hallatszának egymásnak reggeli
                  üdvözletet mondani.</p>
               <p>Egyszerre a köd, mindig alább szállva, oszlani kezdett, s a legszebb őszi napnak
                  sugaraiban ragyogott a kibontakozott csatarend.</p>
               <p>Petróczi a főnökök élén, az egész hadsereg nevében most először erdélyi földön,
                  üdvözölte Tökölyit, mint erdélyi fejedelmet.</p>
               <p>A hadsereg, megkapatva a jelenet nagyszerűségétől, felharsogott: Éljen Tökölyi
                  Imre!</p>
               
            </div>
            <div type="chapter">
               <head>HEUSSLER DONÁT.</head>
               <!-- milestone type="subChapter" n="I"/ -->
                  <p>Háromszéken a bozzai szoros közelében, az erdőségben táborozott Heussler Donát,
                     a mint ezt Brenkovics jelentéséből tudjuk már.</p>
                  <p>Néhány nappal Tökölyi Imre megérkezése előtt a zernesti völgybe, Heusslernek s
                     táborának legkisebb sejtelme sem volt azon merényről, melynek csudás
                     végrehajtását láttuk.</p>
                  <p>A tábor sátrakban s kunyhókban terjedt el, s valamint csinos elrendezést, úgy
                     szigorú fegyelmet is tanusított. Egyébiránt a huzamos táborozás s annak
                     egyhangú jelenetei közt a fegyveres nép, valamint tisztjei megszokták a magokat
                     folytonosan megczáfoló hirek hallását s főleg a vezér a hosszú napok és esték
                     unalmait mulatsággal s lakomázással töltötte el.</p>
                  <p>E mulatságok közt a kártya sem hiányzott.</p>
                  <p>A katonaság a maga részéről más nemeivel a kedvtöltésnek pótlá ki az idő
                     hézagait.</p>
                  <p>A háromszékieknek sok panaszuk volt, mert a német, rosszul fizetett seregek, a
                     tábor részére tett sokszerű zsarolások daczára, egyes kicsapongásokkal
                     zaklatták a népet. Ezen egyéni mulatságokban főszerepvivők a fiatal tisztek
                     voltak, bár néha a korosabb főnökök s tábornokok, titok leple alatt, de keveset
                     gondolva rá, ha ez olykor fel is lebben, nem vonakodtak a kész lakomákban részt
                     venni.</p>
                  <p>A tábori életből pár jelenetet emelünk ki.</p>
                  <p>Majdnem azon időtájban, mikor Tökölyi segédseregeivel, ama fölebb leírt szűk
                     völgybe érkezett, a bozzai táborban mély csend uralkodott. Az augusztusi napnak
                     heve ellankasztotta a fegyveres népet, mely sátraiba vonult vissza, bevárandó
                     az esti légnek hüvét, hogy aztán szokás szerint, összegyűlvén az erdőség
                     tisztásain, vagy a tábor utczáiban a sátrak elé, zene és dal közt vigadjon.
                     Tábori tüzeknek semmi nyoma nem látszott; a hőség e csillagait a hadi életnek
                     csak a főzés-sütés szükségeire szorította.</p>
                  <p>Lassankint a nap lehanyatlott, s az erdőség fölött, mint zöld szőnyegen, könnyű
                     felhők vonultak el ábrándos alakokban. Úgy tetszett, mintha nyugot felől
                     zarándok sereg jönne s egy óriási alak ömlengő fátylakba burkolva, zászlót
                     lobogtatna. Néha megszakadtak, olykor egymásba folytak össze ezen alakzatok,
                     míg a látkört határozó hegyek ormain véres abroncs égett, a bucsuzó nap
                     végderűje. Itt-ott egy ló nyerített, máshol valami sorvezető durva hangja
                     csengett, míg az erdőség fölött varjak és csókák fellegei ereszkedtek a
                     lombokra.</p>
                  <p>Az est szép volt és hüvös. Heussler vezér szokott sátorát elhagyta, s nyitott,
                     zászlókkal s fegyverekkel felékesített lombszínben foglalt helyet. E hajlék
                     zöld ernyői alatt tágas négyszög terült, melynek éjszaki oldala egészen nyitva
                     állt.</p>
                  <p>Ugy tetszett, mintha a nyugalmából csak most ébredező tábor élénksége e helyen
                     központosulna. Néhány pillanattal azelőtt, hogy e pontra vetnők szemeinket,
                     sokan a tisztek közül, részint a lombszínbe, részint az azelőtti
                     facsoportozatok alá gyűltek.</p>
                  <p>A szín közepe táján deszkából hevenyészett asztalt látunk, szőnyeggel
                     beterítve, s körüle nehány szembetünő külsejű férfiut ülni; mindegyik előtt jó
                     halmaz ezüst és arany pénz hevert s kártyáikat nagy élénkséggel osztották,
                     emelték vagy vetették az asztalra, mit aztán többnyire heves szóváltás, hangos
                     kaczaj vagy egyes felkiáltások követtek.</p>
                  <p>Az asztal elején Heussler Donát ült. Könnyű kelmékből készült öltözetét
                     rendetlennek mondhatjuk. Összegyűrt ingcsipkéi s egészen nyitott melle
                     mutatták, hogy a nap heve ellen a tábornok meglehetősen biztosította magát.
                     Őszbevegyülő fürtei, s meglehetősen mély redői velős, de nyers és durva
                     kifejezésű vonásainak, kiállt fáradság és sanyarok bélyegét viselték.</p>
                  <p>Jobbra tőle Nord-Kermer tábornok ült, igen testes kövér ur, lefüggő pofákkal s
                     pittyedt ajkakkal, kinek fejét ősz tüskés haj borítá, s széles állán néhány
                     szálból álló kecske-szakáll lengett; ezuttal meredt szemei hol a
                     pénzhalmazokon, hol a kártyákon függöttek.</p>
                  <p>Neve krónikáinkban hibásan jő elő, s nem más ő, mint kit Brenkovicstól 
                     Norchernek hallánk nevezni, mint szintén gróf Magnit Mogin-nak; a helyesirás e remekleteiben főleg Cserei
                     Mihály nagy ember.</p>
                  <p>Túl Magni tábornok foglalt helyet, széles vállú kisded ember, sürű fekete
                     szakállal, melynek közepe egészen fehér volt.</p>
                  <p>E három egyéniség mellett, kik egy nő-Párisnak nagy gondot adtak volna a
                     választásban, csinos előkelő tekintetű férfiut látunk, Doria ezredest. E hadias
                     alak alig töltötte be a harmincz évet, s szabályos vonásai kellemes nyerélyes
                     kifejezésűek valának.</p>
                  <p>A pénzhalmazokról itélve, melyek a többi előtt állottak, Heussler volt
                     veszteségben; mit egyébiránt nem nagy egykedvűséggel látszott tűrni, míg Doria,
                     kit Fortuna asszony különösen kegyelt ezen este, nevetve söpörte be mindjárt a
                     pénzt széles karamú kalapjába, mely mellette egy széken hevert.
                  </p>
                  <p>A színben, kis asztalokon serlegek és kanták álltak s itt-ott cselédek jártak s
                     keltek.</p>
                  <p>E különböző csoportozatok közt egy sajátosan feltünő férfiú igényli
                     figyelmünket, ki néhány perczczel ezelőtt felkelvén egy kis asztal mellől, hol
                     irások olvasásával volt elfoglalva, két magyar főnökkel társalgott.</p>
                  <p>Magas, erős alakja tetőtől talpig mély gyászban volt. Fekete hosszú dolmányán
                     semmi ékszer nem látszott; súlyos egyenes kardja vaslánczon függött válláról, s
                     kezében a bot helyét, melyre néha támaszkodott, hosszunyelű, vasfejű buzogány
                     pótolta ki.</p>
                  <p>Ezen embernek arcza hasonlított a viharrongált havashoz a tél zúzai közt. A
                     vonások hibátlanul szabályosak voltak, s a felsőség oly szigorú kifejezését
                     tüntették elő, mely meghatóvá tette azon hatást, mely történetileg gyakorlott;
                     végtelen homlokán egy hajszál sem volt, csak halvány ezüst hajkoszorú simult
                     halántékaira s hosszú, fehér szakálla már az aggság sárgás árnyalatát mutatá, s
                     majdnem övéig nyult alá.</p>
                  <p>E férfiú Teleki Mihály, s most Apafi Mihályt gyászolja, kinek uralkodója, s
                     parancsnoka volt. Teleki Mihály arczának kifejezése komor kedvetlenséget árult
                     el. Ugy látszott, mintha valami gyászos előérzet nehezkednék ama magas
                     homlokon, mely olykor a legkétségesebb perczekben is redőtlen tudott
                     maradni.</p>
                  <p>Mellette Macskási Boldizsár állt, a megyék és székelységről gyűjtött hadak
                     vezére, s többek, kikkeli beszédközben Telekinek ritkán lehetett szavát
                     hallani. De látszott, minő tekintélyben áll, mert valahányszor szólott, nagy
                     figyelem kisérte beszédét.</p>
                  <p>Most pillanatra Heussler, játszótársaival szünetet tőn, s miután pénzt, kártyát
                     az asztalon hagytak, mindnyájan fölkeltek s a szín nyilása felé közeledtek.
                     Teleki Heussler elébe lépett.</p>
                  <p>- Gróf úr, - mond Heussler, Telekihez intézvén szavát, - alkalmasint nemsokára
                     kenyértörésre kerül a dolog Tökölyi Imre urammal. Brankován, a havasföldi vajda
                     - köztünk maradt szó legyen - Tökölyi nagy erejével ijeszt engemet, de én úgy
                     hiszem, hogy e kalandornak ingadozó kedélyű nagy serege inkább kárára, mint
                     előnyére van. Veterani barátom nem régiben
                     mintegy ötszáz emberrel, hasonló szoros helyeken majdnem hatvanezer törököt
                     vert meg.</p>
                  <p>- Ha nagyságodnak ágyui volnának, akkor magam is azt tanácsolnám, hogy a
                     havasföldi vajdának ijesztgetésével ne sokat gondoljon, - felelt Teleki, - de
                     így, ha nem akarunk egy kis előnynyel megelégedni, hanem az ellenséget
                     megsemmisíteni, azt tanácsolnám, hogy nagyságod a Vaskapuhoz küldött ezredeit
                     parancsolja vissza, s a várakban levő ágyukat rendelje ide.
                  </p>
                  <p>- Csudálkozom, gróf úr, - viszonzá hirtelen Heussler, - hogy e szegény
                     kalandornak oly nagy fontosságot tulajdonít; csak ide kaphassuk! de én attól
                     tartok, hogy az egész zaj üres fenyegetődzésekre fog összeolvadni.</p>
                  <p>- Én éppen ellenkezőt kivánok, - szólt közbe Doria - azaz hogy jőjjön, s minél
                     elébb szemközt álljunk vele. Én Tökölyi Imrét korántsem tartom megvetendő
                     ellenségnek: sok forró napjára emlékeztet e név hadi életünknek.</p>
                  <p>Magni tábornok s Nord-Kermer gúnymosolyra vontatták ajkaikat.</p>
                  <p>- Gróf úr - szólt Heussler, mellőzvén a feleletet Doria szavaira - ismétlem, én
                     attól tartok, hogy Tökölyi nem meri az átjövetelt megkisérleni. Ama szorosokban
                     Xerxes táborát is fel lehetne tartóztatni; egyébiránt az oláhországi seregek
                     első kedvező fordulat alkalmával hozzánk állanak, s e földnélküli fejedelmet
                     két tűz közé szorítjuk.</p>
                  <p>- Más átjöveti út lehetlen, úgy hiszem, - mond Nord-Kermer.</p>
                  <p>- Legalább egy Hannibál kellene annak feltalálására s az akadályok legyőzésére,
                     - tevé hozzá igen komolyan Teleki Mihály.</p>
                  <p>E közben a cselédek poharakat és kantákat töltöttek meg borral, s tábornokok,
                     tisztek hozzáláttak a közel lakó urak pinczéiből került életnedvhez.</p>
                  <p>Elbizottság vagy valódi bátorság volt-e ez? de a német vezéreken legkisebb
                     nyoma sem látszott a félelemnek: a magyarok ellenben komolyak voltak: nem
                     félelemből, hanem egy mindenkép súlyos jövőnek előérzetében.</p>
                  <p>- Doria ezredes, kegyed kárpótlással tartozik mindnyájunknak; - szólt Heussler,
                     - a gyertyák már égnek, folytassuk! Vágyom látni, aranyaink és talléraink
                     mindig csak a kegyed kalapjába vándorolnak-e?</p>
                  <p>- Én is kiváncsi vagyok tudni, - felelt Doria, - ha első játékszerencsém sokáig
                     tart-e, s nem fordulópontja-e más szerencsének, a közmondás szerint, melyet sok
                     kalap aranyért sem szeretnék még elveszteni?</p>
                  
               


               <!-- milestone type="subChapter" n="II"/ -->
                  <p>Míg ezek kártyáztak, közel a levélszínhez szóváltás hallatszott.</p>
                  <p>Ugy tetszett, mintha nő és férfiú élesen vitatkoznának egymással, de a beszéd
                     értelmét ki nem lehetett venni.</p>
                  <p>A hajdani táborozásokon ily szóváltás fel sem tűnt, gyakran megtörténvén, hogy
                     a táborban levő urakat anyjuk, nejeik, leányaik meglátogatták, s olykor terhes
                     szekerekkel küldvén az eleséget számukra, máskor ha szerit ejthették, vagy a
                     hadviselés fordulatai a tábort közel vitték birtokaikhoz, a küldeményeket maguk
                     kisérték el.</p>
                  <p>Egy német sorvezető lépett a nyitott színbe, jelentvén, hogy egy nő érkezett
                     lóháton s mindenkép a fővezérrel akar szólni.</p>
                  <p>- Nem megmondottam-e - kiáltott a folytonos vesztéstől felingerelt Heussler -
                     hogy ezeket a panaszos némbereket és éhenkórász vidéki urakat el kell
                     utasítani? Táborozásunk első hetében - folytatá növekedő indulatossággal -
                     egyik a másiknak adta kezét, úgy hogy kénytelen voltam a rendes őrök mellé pár
                     szolgámat ostorral állítani sátram elé.</p>
                  <p>E pillanatban, míg észrevehetnék, egy kis erős tagú székely lovon ülő némber
                     jelent meg a lombszín előtt.</p>
                  <p>A nőnek hosszú szikár arcza volt, melynek szabályos, szigorú kifejezésű vonásai
                     mintegy ötven évre mutattak. Öltözete egyszerű, s a rövid, könnyű zöld
                     mentécske, mely termetét övön alulig keríté, volt az egyedüli jel, mely
                     előkelőségére mutatott.</p>
                  <p>E vonásokban harag és hideg bátorság valának kifejezve, s tekintete olyszerű
                     volt, hogy a vezérnek ajkain a szó elhalt. Haraggal vegyült meglepetéssel
                     ugrott fel üléséből és sietett a hölgy elé, míg a többiek nagy kiváncsisággal
                     szegezték rá szemeiket.</p>
                  <p>Mielőtt a vezér fellobbanásának szavakat adhatna, a nő a lehető legszigorúbb
                     hangon, melyben parancs és kérdés egyesültek, megszólalt:</p>
                  <p>- Mondjátok meg nekem, urak: melyik itt a fejedelem?</p>
                  <p>- A fejedelem? - kiáltott fel meglepetve nehány hang.</p>
                  <p>- A fejedelem, második Apafi Mihály, - szólt Teleki - oda utasítom kegyelmedet
                     Ráfaelné asszonyom, Kolozsvárt vannak a tanácsurak: ha mi panasza van, ott adja
                     elő.</p>
                  <p>- Nem igazat szólt kegyelmed, Teleki Mihály uram - mond a nő, míg lova egy
                     véletlenül hozzá közeledő német szolgát egyik lábával úgy megrugott, hogy az
                     felordított. A hölgy folytatá: - A fejedelem kegyelmed volt, Teleki Mihály
                     uram: a vén Apafi Mihály meghalt, nem sokat vesztett benne az ország; és most
                     Isten kegyelméből, annyi a fejedelem, hogy az ember nem tudja, melyikhez
                     forduljon, s eget vagy poklot híjjon segítségül.</p>
                  <p>- Mit beszél? - kérdék maguk közt a német vezérek, kik csak egy-két szavát
                     érthették.</p>
                  <p>Heussler azonban látván, hogy Teleki beszédbe eredt vele, sőt nevén szólította,
                     magába fojtá indulatosságát s nem csekély kiváncsisággal szegezte apró zöld
                     szemeit e nem mindennapi hölgyre.</p>
                  <p>- Mit akar kegyelmed? - kérdé Teleki.</p>
                  <p>- Panaszom van; - mond a nő szigorú hangon, - az igazi fejedelem most a
                     császár, ki Prágában gondolkozik, míg ezek a németek s kegyelmed, Teleki uram,
                     kótyavetyére bocsátották az országot. Azért kérdem én: ki a fejedelem? a
                     császár, a kis Apafi Mihály, Tökölyi Imre vagy kegyelmed, ki eddig ujján
                     forgatta az országot? nekem igazság kell, én igazságot követelek.</p>
                  <p>- El kell távolítani innen! - kiáltott fel Heussler indulatosan.</p>
                  <p>- Nekem egy talismánom van, német úr! - mond a nő a legszebb németséggel, mely
                     akkortájban kitelt - és a császárral és császárnéval szólhatok azon perczben,
                     melyben akarom. Óvakodjék kegyelmed! Nekem ezen vén bűnössel van beszédem, ki
                     tehet igazságot, ha akar, mert hatalma elég nagy még most is.</p>
                  <p>A császár említése nem nagy hatással volt a német vezérre, ki, mikép tudva
                        volt, nyilvános parancsait is megszegte;
                     de volt e némbernek egész tartásában valami, a mi részint tiszteletet idézett
                     elő, részint a kiváncsiságot fokozta fel, s Heussler újabb kitörés helyett, a
                     hölgy utóbbi szavaira mosolyra torzítá ajkait.</p>
                  <p>Teleki e nőnek viszonyairól alkalmasint többet tudott és jobbnak vélte őt,
                     ismeretes kétértelmű módjával, előbb kihallgatni, azután megnyugtatni, mint
                     valami zajos jelenetre alkalmat nyujtani.
                  </p>
                  <p>Míg a nő beszélt, lova folytonosan hátra szegezte füleit, s a legkisebb
                     mozdulatra maga körűl nagy hajlamot mutatott foggal, lábbal védeni magát, mire
                     kedvét némelykori nyihogással árulta el.</p>
                  <p>- Adja elő kegyelmed panaszát röviden, - szólt Teleki méltósággal, míg vonásai
                     mindig komorabb kifejezést nyertek.</p>
                  <p>- Jól van, - mond Ráfaelné - a gazság elég rövid, s nem sok fáradságba kerül
                     elbeszélni. Látja kegyelmed Teleki uram, e lovat, mely férjemet hat sebbel a
                     rárohanó ellenség közül ragadta ki, s nyeregkápámban e négy töltött pisztolyt?
                     ezek, s a mit rajtam lát, minden vagyonom. Kegyelmed ismeri a Hálom-utódokat, s
                     tudja, hogy ezen elszaporodott éhes rablófajjal évek óta perem volt; mert
                     kegyelmednél is jártam ügyemben Kolozsvárt: hiában! mint sok becsületes ember;
                     de végre győzött az igazság; itéletet hoztak kegyelmetek, s a királybiró maga
                     visszahelyeztetett ősi udvaromba. Tegnap nehány rossz fiú, részegen, mint azon
                     állat, ki sertét visel, egy dobbal, melyet valahol loptak, negyven-ötven
                     zsivány kiséretében, megrohanták udvaromat, mindenemet ellopták, elrabolták,
                     összerombolták. Először életemben jött ajkaimra kérő szó, először életemben
                     álltam, nem félve, - mert ki rettegne ily nyomoruságos csordától? - hanem
                     megborzadva; s emeltem szót és kértem őket, hogy engednének egy napot vagy pár
                     órát, hogy becsesebb holmimat magammal vihessem; az ötven hős egy némber
                     ellenében, mint a vadkan, vagy mit mondok! - mint amaz állat, melynek
                     leghosszabb füle van, ordított: - Foglaljunk mind halálig!</p>
                  <p>- Egy hű szolgám e zaj közt megnyergelte lovamat, s megrakta mindig töltött
                     pisztolyaimmal nyeregkápámat. Mikor a lovat előhozta, megrohanták őt, leverték
                     lábáról; de a ló helyet szabadított magának, pár bélyeget nyomott a közeledők
                     homlokára, s előmbe nyargalt. Csak annyi időm volt, e rablók egyikét, egy
                     gömböcz nagyfejű tökfilkót nyakon csapni, lovamra ugrani, és ide jönni a
                     Bozzára.</p>
                  <p>- Azt kérdem kegyelmedtől, Teleki Mihály uram; van-e abban a penészes
                     tripartitumban s abban a rongyos compilátákban akasztófa ily haramiák számára?
                     Ha van, csináltasson kegyelmed egy jó hosszút s függesztesse fel őket sorba;
                     hadd aszalja ki a nap zsirjukat. Ha nincs törvény ily gyáva tettek ellen, vesse
                     kegyelmed redves törvénykönyveit a tűzbe s mondja meg nekem egyenesen:
                     asszonyom, van jogszerű zsebtolvajság és lopás, van törvény mely parancsolja,
                     vagy gyáván megengedi, hogy nők ötven-hatvan zsivány által törvényesen
                     kiraboltassanak. Mondja ki kegyelmed bátran: mert e gyászos időben e sok
                     gonoszt hallott fül megszokta a legnagyobb gyávaságokat s gazságokat hallani:
                     akkor ezen ötven évet, melyet vállaimon hordok, elviszem a török földre s vizet
                     hordok valami rossz basának.</p>
                  <p>Teleki végig hallgatta e nőt, kit nehéz is leendett szólásában meggátolni, mert
                     rövid hatályos előadása némi varázst gyakorolt a körülállókra.</p>
                  <p>- Asszonyom! - felelt Teleki - a rossz törvényhozás sokat megengedhet; de van
                     erőszak és igazság közt középút. Az ország most teljes zavarban van: a
                     fejedelem alatt inog bársonyszéke, de ez nem tarthat sokáig; van egy
                     törvénykönyv oda fenn irva az égben, s egy biró magasan, mindnyájunk fölött.
                     Biztosíthatom kegyelmedet, asszonyom, hogy e gyáva gazság meg fog
                     bosszultatni.</p>
                  <p>- Köszönöm uram, hogy kegyelmed az égbe utasít, midőn itt a földön igazságot
                     követelek. És mi fog addig velem történni?</p>
                  <p>- Kíséretet adok kegyed mellé, - szólt Teleki kimerülni látszó béketűréssel -
                     menjen Görgénybe, szálljon udvaromba, s éljen ott úgy, mintha otthon volna.</p>
                  <p>- Köszönöm ujra, Teleki Mihály uram az alamizsnát, de el nem fogadom. Tudom
                     hányadán vagyok. S most nehány szót ezen német urakhoz. - Ekkor Ráfaelné egyik
                     pisztolyára fekteté jobb kezét, s németül folytatá: - Tábornok uraim, vezérek,
                     tisztek, katonák! nem tudom, értették-e kegyelmetek, a mit mondottam, csak
                     egyet ismétlek. Kiraboltak, s a rablócsorda közt a császár seregéből néhány
                     fegyverest láttam. Én úgy tudom, hogy a császár bért katonáinak nem rablásért
                     fizet, s a hadvezér, ki elnézi, hogy zászlói alá esküdt vitézek harambasák és
                     zsiványok által bérbe fogadtassanak, vagy azoknak tetteit jóváhagyják, maga
                     szennyezi be a katonai név dicsőségét.</p>
                  <p>Heussler béketűrésének fonala megszakadt. Míg a nő Telekit leczkézte, a német
                     vezérek kiváncsisága el volt foglalva; most a sor rájok kerülvén, megtörtént, a
                     mit Ráfaelné várt, vagy a mire az egész székelyföldön ismeretes vakmerő
                     bátorsága számított.</p>
                  <p>- Körül kell fogni s le kell rántani lováról! - kiáltott Heussler dühösen.</p>
                  <p>- Majd máskor! - szólt a nő, sarkantyut adván lovának, s egy közeledőre sütvén
                     pisztolyát.</p>
                  <p>A ló egynehány ugrás után nyílsebességgel rohant a tábor széles utczáján.</p>
                  <p>- Lőjjetek utána! lóra! élve vagy halva hozzátok vissza! - kiáltott
                     Heussler.</p>
                  <p>Nehány percz mulva lövések hallatszának, s az emberek minden oldalról
                     előtódultak.</p>
                  <p>A nő mind a négy pisztolyát kilőtte már, midőn a ló összezuhant alatta, s maga
                     két golyótól találva a földön hevert.</p>
                  <p>Teleki Mihály Ráfaelnét, kiben még élet jelei mutatkoztak, nagy bajjal tudta
                     megmenteni a reá rohanók fegyverétől; s miután Heusslerrel nehány heves szót
                     váltott, a nőt sátorába viteté, s a táborban levő sebészek egyikének gondjára
                     bízta.</p>
                  <p>Másnap reggel Teleki Mihály kocsiján vitték őt ki a táborból; a golyók
                     alkalmasint nem halálos sebet ejtettek rajta, s talán lesz alkalmunk még e
                     némberrel találkozni.</p>
                  <p>Mi birta az öreg Telekit - korának legeszesebb s legszámítóbb emberei egyikét -
                     Ráfaelné iránti figyelemre és gondosságra, óhajtjuk, hogy legyen alkalmunk
                     megfejteni.</p>
                  <p>A jelenet, melynek körrajzát adtuk, majdnem egy órai hézagot töltött be.</p>
                  <p>Miután a történtek által előidézett szóváltások és vitatkozások kissé
                     megszűntek, a német vezérek ujra asztalhoz ültek.</p>
                  <p>A játék mintegy félóráig változó szerencsével folyt künn a táborban elevenebb
                     mozgás mutatkozott: itt-ott tüzeket gyujtottak, s estebédhez tevének
                     készületeket, míg az erdőségben a fejszék csapásai visszhangoztak, s egyes
                     portyázó, élelemszerző csapatok tértek vissza.</p>
                  <p>Egy két helyt hegedű s czimbalom hangzott, s a tábort követő nők tánczczal,
                     beszélgetéssel mulatták magukat.</p>
                  <p>Egyszerre valami zsibongás hallatszott; úgy rémlett, mintha a mindig sötétülő
                     égnek nyugoti oldalán, az erdőség lombjai közt, szelid világhullámok
                     emelkednének, mint az ébredő hajnalé.</p>
                  <p>- Mi történik ott? - kiáltott fel Heussler a sátor közti tágas utczára
                     tekintvén, melyre most mindnyájan szemeiket fordíták.</p>
                  <p>Szép és sajátos jelenet mutatkozott.</p>
                  <p>Az erdőnyilásnak, melyen a tábornak e főutczája kanyarodott be, csak egy részét
                     lehete látni; innen megfejthető, hogy a jelenetet, mely szemeik előtt
                     bontakozni kezdett, csak most vették észre.</p>
                  <p>Vessünk mi is egy tekintetet arra.</p>
                  <p>Egy sereg jött. Úgy tetszett, mintha a tábor minden zászlóit összeszedték
                     volna. Egy felleg közeledett feketesárga, s itt-ott kéksárga és veres
                     lobogókból.</p>
                  <p>Elől, hófehér lovon, szelid arczú fiatal férfi jött; tagjait fekete talár
                     födte, s hajadon fején szőke fürtök lobogtak; kezében magas feszületet tartott.
                     Lovát két fegyveres szolga vezette; utána a lobogók sátorától félig borítva,
                     énekes csapat közeledett, hymnusokat énekelvén; ezek után mérhetlen tömeg,
                     fegyverrel és fegyver nélkül bolyongva s kanyarodva egymásba, mint az ércz,
                     mely fő s habjait veti fel.</p>
                  <p>Mintegy száz lépésnyire a fővezér sátorától, ama férfiú a fehér lovon megállt,
                     s intésére a dalnokok elnémultak. A tömeg mindig balra tolongva, az egész tért
                     bekanyarította, mint egy gyürű. Kiknek ama nyitott lombszínben föveg födte
                     fejét, leemelték azt, s komoly várakozásban látszottak lenni a jelenet további
                     kifejlődésére.</p>
                  <p>A táborban, mikép azt nem sokkal ezelőtt érintve láttuk, két fiatal jezsuita
                     volt, a szerzet azon babonás buzgó tagjai közül, kiket oly sikerrel tudott a
                     kedélyek felmagasztalására használni.</p>
                  <p>Ezen áldozatok egyike volt ama szőke ifjú, ragyogó feszülettel kezében, kinek
                     átszellemült vonásai a magasztaltság sugárait veték és osztották e seregre,
                     melynek félkábult szétmosolygása a jelenetnek megkapó hatást adott.</p>
                  <p>Miután az ének elhangzott, s az ég, melyen most a csillagok kezdének előtűnni,
                     esti menyezetét szétfeszíté: az ifjú jezsuita lovával oly állást vőn, hogy
                     arczát az összegyűlt tömegnek nagy része, s a vezérek és tisztek, mennyiben az
                     éj világítása engedé, szemközt láthaták.</p>
                  <p>Minden hang elnémult, s azon oldalról, honnan e jelenet legelőbb bontakozott,
                     oly módon, miként a halottakat szokták vinni, tizenkét fegyveres egy hófehéren
                     terített asztalt hozott tábori oltárszekrénynyel s hat gyertyatartóval,
                     melyekben üveghólyag által borított vastag viaszgyertyák égtek.</p>
                  <p>Ezen asztalt két felől hosszú sorai az embereknek követték, kiknek kezeikben
                     sárga viaszszövétnekek égtek.</p>
                  <p>Nyomban e tábori oltár mögött a második jezsuita jött: kisded, zömök férfiú,
                     elhatározott vonásokkal, melyekben félreismerhetlen ihletség a ravaszság
                     kifejezésével vegyült. Őt övig fehér csipke-ing födte, s kezében égő gyertyát
                     tartott; mellette idős szerzetes haladott, kötélövében hosszú olvasóval, s
                     kezében tömjénszelenczével, melybe olykor egy mellette haladó ifjú lelkész
                     tömjént vetett. Az oltárt nem nagy távolban a lombszíntől, vivői a gyepre
                     eresztették, míg azok, kiknek szövétnek égett kezükben, jobbra-balra két
                     csoportozatot képeztek.</p>
                  <p>Ekkor azon jezsuita, kit az oltár mögött haladni láttunk, az asztal elé állt, s
                     az oltárszekrény jobb oldalán foglalt helyet.</p>
                  <p>A csend oly általános volt s az est oly szép és derült, hogy a jelenet méltó
                     tárgyat adanda egy művész ecsetének. A csillagok mind kiültek az égnek kék
                     mezejére, s mintegy várni látszottak távollévő királynéjukat a holdat.</p>
                  <p>Az ifjú jezsuita fehér lován, körülfolyva a szövétnekek lángjától, oly
                     szellemnek látszott, melyről nehéz leende elhatározni: vigaszul szállt-e le az
                     égből, vagy a pokol mélyéből kelt föl, baljóslatú jeléül a vesztésnek?</p>
                  <p>Most jelt adott jobb kezével, minden szem rajta függött, azután mély érzetű
                     hangon így szólt:</p>
                  
               
               <!-- milestone type="subChapter" n="III"/ -->
                  <p>«Testvérek, német s magyar vitézek! az Isten akarata nyilatkozott; százötven
                     éves súlylyal Magyarországon fekvő büntető kezét elemelte e szép és gazdag
                     földről. Az ellenséget eltiporta s pokolra vetette, hol eretnekségeért örökké
                     tartandó lángok közt fog szenvedni.</p>
                  <p>«Buda várán a kettős kereszt emelkedik; Jézus hadai győztek!</p>
                  <p>«Itt ott, mint a barlangba szorult farkas, vonaglik a pogányság
                     véglehellete.</p>
                  <p>«És íme az Úr a magasban széttekintett e földön is kiszemelte azon gyermekeit,
                     kiknek számára életben dicsőséget, az égben arany sátorokat jelölt ki.</p>
                  <p>«És e választott gyermekei az örök Istennek, három személyben és egy állatban,
                     ti vagytok német seregek, és azon jólelkű magyarok, székelyek, oláhok, kik ide
                     gyűltetek ő felsége zászlói alá.</p>
                  <p>«Van a pokolnak egy fia, kire bölcsőjében kimondatott az átok, kinek atyja már
                     pártütő volt, nem adván meg Istenének, a mi Istené, s a császárnak, mi a
                     császáré; kinek neje a pokolfajzata, mérget sziván a dicső Báthori Zsófia
                     istenes életéből, kinek atyja mint gyalázatos pártütő a hóhér pallosa alatt
                     veszett el. E pogány, e surculus satanae, Tökölyi Imre, kinek fejére átkot
                     mondok!!</p>
                  <p>«Ime összeszedte a török- és tatárcsordákat, megtagadta a boldogságos szüzet,
                     Magyarország patronáját!</p>
                  <p>«Nem messze ide sziklák és barlangok közt, kullogva jő, mint a pestis, hogy
                     egyházaink tornyáról letörje a kereszteket, oltárainkat szétdúlja, s a
                     kereszténység romjain királyi széket emeljen Luczifernek!</p>
                  <p>«De az Isten hatalma erősb, s választott gyermekei el fogják őt tiporni s az ég
                     tüzeit bocsátja reája, mint Sodomára és Gomorára; és hatalma megtöretik, s
                     hasonló lesz a földhez, mint Jericho falai.»</p>
                  <p>Itt a beszélő szünetet tőn, mintegy időt engedvén a hatásnak, melyet szavai a
                     nyelvet értőkre gyakoroltak; azután fölegyenesedve ülésében, meredt
                     tekintettel, mint az álomjáró s ösztönszerűleg mint a jóslátó folytatá:</p>
                  <p>«Az eget látom megnyílni; ott kelet felé mélyen a csillagok mögött az angyalok
                     légiói összesereglettek. Látom a gyémánt paizsokat s a lángoló kardokat, látom
                     az ég zászlóját, az ezüst tejes utat, és az Istent körözve szenteitől, a
                     győzelem a miénk!</p>
                  <p>«Nézzetek reám; nincs fegyver oldalamon, vért nem őrködik szivemen, fejemet nem
                     védi aczélsisak; e feszület, melyet itt magasra emelek, minden oltalmam.</p>
                  <p>«Így fogok a seregek előtt menni, ha a tárogatók és harsonák csatára riadnak,
                     és ti vitézek, vezérek, katonák, követni fogtok engemet.</p>
                  <p>«De a kezdet Istennél van; boruljunk le és imádjuk őt!»</p>
                  <p>Ekkor a fiatal jezsuita leszállt lováról, az oltárhoz közeledett s a földre
                     borulva, hathatós szóval rövid imát mondott el, melyet a sereg nagy része
                     ismételt.</p>
                  <p>Míg ő imája után, mintegy elragadtatásban arczát földhöz szorítá, addig a másik
                     jezsuita felnyitotta az oltárszekrényt és abból egy födött kelyhet kivevén,
                     ünnepélyesen megáldotta a közönséget.</p>
                  <p>Néhány percz mulva az ünnepély vezetője ujra lovon ült, s ő, az oltár s a
                     szövétnekek mint egy tündérálom, az erdőség sürűjében tűntek el.</p>
                  <p>Így forralta fel a két jezsuita, hol reggel, hol estve, mikor csak idő engedé,
                     a seregek buzgóságát; hol magyar, hol német imákat s beszédeket tartván; míg
                     más részről egy harczias szellemű református lelkész hasonló buzgósággal, de
                     kevésbbé babonás szellemben oktatta és imádkoztatta a népet.
                  </p>
                  <p>. . . . . . . . . . . . . . . . . . . . . . . . . . . . . . . . . . . . . . . .
                     . . . . . . . . . . . . . . . . . . . . . . . . . . . . . . . . . . .</p>
                  <p>Nemsokára minden a régi színt ölté magára: Heussler játszó társaival asztal
                     mellett ült; néhányan koczkákkal, mások kártyákkal mulatták magukat, míg többen
                     csoportozatokban álltak és ültek.</p>
                  <p>A hold most emelkedett a szomszéd hegyek ormai fölött, fényt öntve a közeli
                     csúcsokra; az est a nap heve után hűs és fűszeres volt, s a táborban a csöngés
                     és zsibongás élénkebb s derültebb mint valaha.</p>
                  <p>A játék szünetei közt az öreg Teleki Mihály közeledett néha a német vezérekhez
                     s ilyenkor a nap eseményei s a közel jövőről beszélgettek vagy vitatkoztak.</p>
                  <p>- Ohajtanám - kiáltott fel Doria, egyikében e szüneteknek, - hogy ezen unalmas
                     veszteglés helyett, míg pénzünk egy zsebből a másikba vándorol, a nélkül hogy
                     végeredményben vesztenénk vagy nyernénk, kardra kerülne a dolog.</p>
                  <p>- Én pedig inkább szeretném, ha e hasztalan várakozás helyett ő felsége
                     visszaszólítana Magyarhonba, mert itt úgy is hiában ülünk; - mond Magni, - s
                     nem tudom, mit adnék, ha ezen embert kicsiklandhatnók a Törcsvár körüli
                     szorulatokból.</p>
                  <p>- Egy fogadás, Teleki Mihály uram, e csomó aranyba itt mellettem, hogy néhány
                     heti ok nélküli veszteglés után csak elhagyjuk ezen unalmas tábort. Kalapom még
                     mindig tele aranynyal, ezüsttel - mond Doria jókedvvel - íme gróf úr, egy kalap
                     pénz hasonló fogadásra.</p>
                  <p>- Erszényemet meglehetősen kiürítette Doria ezredes, de a mi benne maradt:
                     szolgálatára áll ő méltóságának - jegyzé meg Heussler.</p>
                  <p>- Fogadok én is - fejezte be Magni.</p>
                  <p>- A székely kötve hisz, s a vén rókának tíz bejárása is van rejtekébe, - mond
                     Macskási, inkább Telekihez, mint a vezérekhez intézvén szavait.</p>
                  <p>. . . . . . . . . . . . . . . . . . . . . . . . . . . . . . . . . . . . . . . .
                     . . . . . . . . . . . . . . . . . . . . . . . . . . . . . . . . . . .</p>
                  <p>E pillanatban azon számos előörsök egyike, kiket a gondosságáról ismeretes
                     Heussler mindenfelé kiállított, sebes nyargalva jött, állítván, mikép őrhelyről
                     őrhelyre éppen most érkezett a hír, hogy Tökölyi Törcsvár felé megindult.</p>
                  <p>Heusslert e hír, melyre a táborban hetek óta már készen voltak, meg nem lepte
                     ugyan, de kissé őt s a többi német vezért megszégyenítette.</p>
                  <p>Teleki meg nem állhatta, hogy Doriának vállára tevén kezét, ne sugja fülébe: -
                     Hogyan áll fogadásunk, ezredes?</p>
                  <p>Heussler, ki e szavakat hallá, rossz kedvvel felelt:</p>
                  <p>- A ki készül, az még nem érkezett meg, s egy spanyol mondás így szól: a telt pohár s az ajkak közt még nagy a távolság.
                     Egyébiránt örülhetünk, gróf úr, hogy e jó hirnökünk nem jött egy negyed órával
                     később.</p>
                  <p>- Nevetésre mindenesetre rajtunk a sor, - fejezte be Magni.</p>
                  <p>Heussler rövid szavakban kiadott parancsa véget vetett az enyelgésnek.
                  </p>
                  <p>A hosszas táborozás daczára, e hadnak edzett csapatok oly készen valának
                     indulásra mindig, hogy nem csudálhatjuk, ha a vett hír után alig egy órával a
                     seregeket már útban látjuk.</p>
                  <p>Ha e csapatok összeségét tekintjük, félreismerhetlen volt az öröm és bátorság,
                     melyet tanusítottak.</p>
                  <p>Egész éjtszaka haladtak, s hajnal felé Szent Péterhez értek, hol kevés pihenés
                     után, a lovasság nyargalva sietett Törcsvárához, a gyalogság pedig a lehető
                     gyorsasággal követé őket.</p>
                  <p>Törcsvár közelében a tábor megszállt, s itt már zajosabb hadi élet vőn
                     kezdetet.</p>
                  <p>Az előbbi napokban Tökölyi Imre nehány csapattal megtámadtatá a törcsvári
                     sánczban levő német és marosszéki sereget, melynek nagy része oda veszett, a
                     többiek elszéledtek; nem bámulhatjuk tehát, hogy a Bozzáról csak most oda
                     érkezett táborban nagy ingerültség volt Tökölyi ellen s növekedő vágy e
                     veszteséget megboszulni.
                  </p>
                  <p>Heussler s a többi vezérek el nem mulaszták e buzgóságot felhasználni.</p>
                  <p>A legszigorúbb éjnappali őrködés mellett, még folytonosan egyes csapatok
                     támadták meg Tökölyi seregének azon részét, mely, mikép előttünk már tudva van,
                     hátramaradott, s e megtámadásokat többnyire hatalmasan visszaverte.</p>
                  <p>Augusztus huszonnegyedikén, nehány napi mulatás után Törcsvár alatt, a csapatok
                     egyike ujra Tökölyi hadaival vívott.</p>
                  <p>Szép derült hajnal volt; a lovas sereg a tábor előtt nyeregben ült, s a kivont
                     kardokban véresen ütköztek meg a napnak első sugarai.</p>
                  <p>Heussler megszoktatta hadi seregét arra, hogy az ily részletes ellenkezések
                     alkalmával minden pillanatban készen álljon indulóra.</p>
                  <p>Miután lóháton a tábornokok végig haladtak a sereg előtt, Teleki Mihálylyal
                     együtt leszállván lovaikról, a törcsvári kősziklára mentek.</p>
                  <p>Itt e magas helyen látjuk a festői csoportozatot számos kiséretével állni.</p>
                  <p>Teleki Mihály s Heusslernek távcsöveik voltak, a többiek szabad szemmel
                     tekintettek a völgybe alá, hol most szép élénk hadi jelenet bontakozott.</p>
                  <p>Havasalföld felől egy csapat török lovas szétoszolva, egy- és kettenkint rohant
                     elő, s lövéstávolra hirtelen megállítván lovaikat, hosszú fegyvereikből lőttek
                     a német könnyebb lovasokra, kik szintúgy csatárlánczba oszolva egyenkint törtek
                     a törökökre s többet közülök üldözőbe vevén, levágtak.</p>
                  <p>A magasból jól lehetett látni, ezen előcsapatok inkább fegyverjátékhoz, mint
                     komoly csatához hasonlító folytonos űzésből és visszaverésből álló
                     ellenkezését: ha a bátrabb üldözők valamelyike igen előre haladván, a hátul
                     felállított csapatokhoz ért, vagy szélgyorsasággal sietett övéihez, vagy
                     halállal fizetett vakmerőségeért.
                  </p>
                  <p>Később az előcsapatok e kihivásait s egyes mérkőzéseit egész csapatok
                     összeütközése követé, úgy hogy néha a két sereg gomolyba szorult össze s ember
                     ember ellen vívott.</p>
                  <p>Heussler nagy megelégedésére, a német és székely osztályok többnyire nagy
                     veszteséggel verték vissza a támadókat, s a csatahelyen aránytalanul több török
                     s oláhországi fegyveres hevert halva, vagy megsebesülve, mint német vagy
                     magyar.</p>
                  <p>Mintegy két óráig álltak már a tábornokok ama szép sziklán, folytonosan
                     beszélgetve s észrevételeiket megtéve, míg egy fegyveres érkezett fel a
                     csatahelyről, a verekedés különböző fordulatairól tudósítván a fővezért, ki e
                     napon szerfelett jókedvű volt.</p>
                  <p>Teleki Mihály gyászöltönyében, hosszú fehér szakállával, mely mint az ezüst
                     fénylett, jóval komolyabb volt a többinél, s valami leírhatlan, eddig előtte
                     ismeretlen nyugtalanság mutatkozott vonásaiban.</p>
                  <p>- Miféle ember vagy? - kiáltott most Teleki Mihály, egy porral s verejtékkel
                     födött barna ficzkóval találkozván tekintete, ki egyszerre mintha a földből
                     nőtt volna ki, állt előtte.</p>
                  <p>- Isten velünk, nagyságos kegyelmes uram! - felelt a borzas egyén, kiben első
                     tekintetre Brenkovics czimborái egyikére, Izekucz uramra ismerünk.</p>
                  <p>- Ki vagy, - mit akarsz? - szólt ujra Teleki mérgesen, míg Heussler élénken
                     sietett Izekucz elé.</p>
                  <p>- Te vagy? - kiáltott fel Heussler. - Uram - folytatá, Telekihez intézvén
                     szavait: - e ficzkó alig tud pár szót németül, ismerem őt; kérdezze ki kegyed,
                     mert ez ok nélkül soha sem jő.</p>
                  <p>- Beszélj, mi hirt hoztál? - kérdé Teleki élénken, míg a többiek kört képeztek
                     a ficzkó körül.</p>
                  <p>- Nagyságos uram, - felelt a kém kijelelten örményes kiejtéssel - a gróf,
                     Tökölyi Imre uram, a zernesti völgyben áll egész táborával!</p>
                  <p>E szavakra a hang mindnyájuk torkán rekedt.</p>
                  <p>A meglepetés kínos szünete után Heussler, vidámságra erőltetvén vonásait,
                     felkiáltott: - Lehetlen! ördöggel lenne czimboraságban, ha ezt kivihette.</p>
                  <p>- Hannibal! - mond Teleki alig hallhatólag. Mert bár Tökölyit dühösen gyűlölte,
                     mint a ki egykor jegyben volt leányával, de azt a szép Zrinyi Ilonáért cserben
                     hagyta, s áruló volt végleheletéig; annyi
                     magyar vér volt Teleki Mihályban, hogy mindig valami titkos örömet érzett, ha
                     magyar vitézség vagy eszély túlszárnyalta az elbízott, magyart gyűlölő német
                     vezérek előrelátását, - azután érthető hangon folytatá: - hogy néha egyes
                     rablók s nyájőrök átlopódzhatnak ama vidéken, tudom; de egy hadsereggel azon
                     rémítő helyeken átgázolni, csudával határos. Szólj! - kiáltott az örményre, -
                     igaz-e, a mit mondasz? mert életeddel játszol.</p>
                  <p>- Uram - felelt az örmény - ő nagysága a vezér ismer engemet; tudja, hogy nem
                     szoktam hazudni; ha nem volna igaz, nem tenném koczkára életemet.</p>
                  <p>- Ha igaz, - mond Heussler dühösen s halványan mint a halál, - akkor
                     felakasztatlak gazember elkésett tudósításoddal; most kell-e jönnöd?!</p>
                  <p>Az örmény a legkisebbé sem ijedt meg; borzas fejét kissé megvakarta, azután
                     elég hetykén felkiáltott: - Na, még az lenne valami! felakasztani a becsületes
                     embert azért, hogy szárnya nincs mint a verebeknek! Lássa az ember, én vagyok
                     az első, a ki hírt hozok s mégis felakasztanának, mint a nyulat, ha meglőtték.
                     Tudtam, hogy jönnek; ott voltam én a táborban, Isten bizonyságom, hogy majd
                     húszszor nyakamat törtem, csakhogy őket megelőzhessem, s hírt hozhassak ő
                     nagyságának, a vezérnek. Talán jobb hasznomat vennék ezutánra is, mintha itt
                     kiakasztanak csóvának; hiszen még meg sem mondottam, hányan vannak, hol állnak,
                     mit akarnak. - E szavak után az örmény szembetünő nehezteléssel elhallgatott,
                     kihivó tekinteteket vetvén maga körül. Ezen ember nem tagadhatá, hogy a vakmerő
                     Brenkovics közelében növekedett.</p>
                  <p>Teleki Mihály azonnal látta, hogy a legoktalanabb számítás volna a kémet most
                     felakasztatni. Mindenkép igyekezett Heusslert lecsendesítni, figyelmeztetvén
                     őt, minő káros hatással lenne ingerültsége a táborra, hol azt félelemnek
                     vehetnék.</p>
                  <p>- Majd megtanítom ama kalandort gyülevész hadával együtt azon az uton menni
                     vissza, melyen jött; - szólt Heussler indulatosan; azután a körülálló
                     tiszteknek parancsot adott, hogy a tábort azonnal felszedjék, s az első jelre
                     készen álljanak indulásra.</p>
                  <p>Tökölyi csudás megjelenésének híre néhány percz alatt elterjedt a táborban. Meg kell jegyeznünk, hogy a magyar és székely
                     hadak közt többen voltak, kik már Tökölyi Imre első szerencséjében zászlói
                     alatt, vagy ellene vívtak, s hogy Tökölyi egy volt azon férfiak közül, kik
                     iránt jó és balsorsban az igaz katonakedély magasztaltságba jő. Ki soha katona
                     nem volt, meg nem foghatja azon lelkesedést, melyet kiváló egyéniségek hősies
                     szelleme, sőt nagyszerű veszteségei is képesek előidézni. Tökölyi Imre neve,
                     regényes sorsa, s főleg azok előtt, kik őt személyesen ismerték, saját
                     egyénisége, roppant befolyást gyakorolt; ki ezen éles római vonásokat, e
                     szigorú kifejezését az erőnek és szilárdságnak valaha látta, soha sem vesztette
                     el emlékezetéből. Tökölyinek csak szenvedélyes barátai és szenvedélyes
                     ellenségei voltak; az érzelem lanyhasága nem találkozott e történeti
                     kariatiddel, őt, mint a tenger szikláját a rokon és ellenszenv hullámai
                     csapdosták.</p>
                  <p>Ha a bátorszivűek Heussler parancsnoksága alatt örültek, s fel valának
                     magasztalva azon gondolatra, hogy e nevezetes férfiúval megvívhatnak; ha maguk
                     a német vezérek a színlett gúny s megvetés leple alatt, el nem vitathatták
                     maguktól a harczvágy vagy félelem melegségét: úgy másrészt senki se csudálja,
                     ha e, még balsorsában is rettegett név a gyávák fülében úgy hangzott, mint
                     egykor: Hannibal ad portas!</p>
                  <p>Míg Heussler megszégyeníttetését s abból eredt dühét, de a mely legkisebb
                     félelemmel sem vegyült, Teleki tanácsára legyőzte, s néhánynyal megbizottai
                     közűl a kémtől mindazt megtudta, a mi előttünk nem titok már, addig egyikét
                     segédtiszteinek a táborba küldötte s nemsokára maga is egész kiséretével oda
                     sietett.</p>
                  <p>Izekucz e közben élesen jártatta szemeit a vezéreken, kik őt egészen el
                     látszottak feledni; azután lesietett a völgybe, hol lovát egy fához kötötte
                     volt.</p>
                  <p>- Na - mond, csiptetve szemeivel, mikor lova tömött sörényébe mélyesztette
                     kérges kezét, - beh szeretnének mindjárt akasztani! - de se baj; - beborsoltam
                     levesüket; - most már el, - merre szemem lát. - Evvel az örmény felpattant
                     lovára, s nemsokára hosszú porfátyol lengett rohanó lova mögött.</p>
                  
               
            </div>
            <div type="chapter">
               <head>A ZERNESTI CSATA.</head>
               <!-- milestone type="subChapter" n="I"/ -->
                  <p>A tágas zernesti völgy Heussler száguldó lovasságának dübörgésétől
                     visszhangzott, melyet a gyalogság gyorsan, a legjobb rendben követett.</p>
                  <p>Felséges tér ez! mező, szántóföldek, itt-ott egy kis halom, magas
                     fűzcsoportozatok, s mindez kerítve festői hegyormoktól, koronázva százados
                     cser- és bükkerdőkkel.</p>
                  <p>Alant a völgyben hadias kép emelkedik, mintha a földből nőne fel.</p>
                  <p>Minden oldalról rival a harsogó trombita, de hangját a szél elkapja, mely
                     porfellegeket kerget az előrohanó csapatok felé. Mikor ezek néha szétválnak,
                     mint festői ábra tűnnek elő a marczona hadfiak.</p>
                  <p>Kevéssel azelőtt, hogy Heussler parancsot adott indulásra, Zernest és Tobaj
                     felől dühös vihar kerekedett, egyenesen szemközt fujván a Heussler seregével,
                     még pedig oly erővel, hogy a lovasság szemefényét kezdé veszteni.</p>
                  <p>Mikor Tobajhoz jó közel értek, az első csapatok s a magyar lovasság egy része
                     csatárlánczba oszlott fel, a fellegezni kezdő égen egyszerre kékes fény kezdett
                     lángolni: felséges és irtózatos látvány egyszerre.</p>
                  <p>Gaczigerej vad csordáinak egy része megrohanta Tobajt s mikép mindig a
                     tatárfutások alatt, most is első dolga volt felgyujtani a falut.</p>
                  <p>Kevés pillanat alatt az egész helység lángpalásttal lőn beterítve.</p>
                  <p>A nép minden oldalra menekült, mert oly váratlan volt Tökölyinek megérkezése s
                     annak híre, hogy a tatárok a nép egy részét a mezőn, aratással és hordással
                     elfoglalva lepték meg.</p>
                  <p>Távolról a lángok robaját, lövöldözéseket s a tatárok üvöltését lehetett
                     hallani.</p>
                  <p>Heussler parancsot adott a seregeknek csatarendbe állítására.</p>
                  <p>A vihar egy kanyarodására, s miután a csatarend készen állt, a porfellegek
                     elszéledtek, s szemközt Tökölyi merev s a nap sugaraiban ragyogó serege
                     bontakozott fényesen mint érczfal.</p>
                  <p>Az egész elrendezés, első tekintetre tanusítá a tapasztalt s ágyúk dörgése s
                     fegyverek csattogásai közt férfiúvá ért vezér képességét, kin akkor a bátrak
                     minden reménye függött.</p>
                  <p>- Jézus! Jézus! Jézus! - ordítottak egyszerre a székelyek, kik zömök lovaikon
                     Heussler balszárnyán voltak felállítva.</p>
                  <p>Mihelyt ezek Tobajt égni látták, minden parancs nélkül mint a vihar rontottak
                     előre, egyenesen a falu felé tartván.</p>
                  <p>Teleki Mihály gyászöltönyére sötét aczélvértet csatolt, s Kálmán nevű híres
                     babos ménén ült, egyen a legszebb paripák közűl, melyeket valaha Erdély
                     fűszeres völgyei növeltek. Az öreg úr e kedves lovát csak utolsó szükségben
                     használta, nem volt gyorsabb, biztosabb ennél az egész hadseregben.</p>
                  <p>Azon pillanatban, mikor a székelyek előre rohantak, Teleki a magyar hadsereg
                     rendezésével volt elfoglalva; mihelyt az ismeretes hadkiáltást meghallotta,
                     megállította ménét, s mintegy le volt igézve haragjában. A jövő pillanatban
                     sarkantyút adott lovának s ez mint a nyíl átvágva a sík mezőt, a rohanó
                     csapatok felé száguldott. Nem sok idő mulva Teleki utólérte őket.</p>
                  <p>- Megállj, megállj! ilyen amolyan góbéja! - ordított reájuk dühösen, - hol van
                     Macskási Pál uram?</p>
                  <p>E kiáltozások közben Teleki már a székelység előtt volt: a legközelebbiek
                     megpillantván őt, lassítni kezdék lépteiket, s kiáltoztak a többiekre, hogy
                     álljanak meg; a tüzesebbek, kik rendetlenül előre robogtak, csak a harsogó
                     trombiták intésére szállongottak vissza, s látván, hogy maga az ország
                     tábornoka, Teleki van köztök, engedni kezdettek a szónak.</p>
                  <p>- Akkor támadj, ha parancsolom! - kiáltott Teleki indulatosan s végig
                     nyargalván az alakulni kezdett csapatok előtt.</p>
                  <p>Macskási Pál, Cserei Zsigmond s többen a tisztek közül azonnal Teleki körül
                     gyűltek, erősítvén, hogy a támadásra nem adtak parancsot, sőt minden erejükből
                     igyekeztek az eszeveszett népet feltartóztatni.</p>
                  <p>Az akkori hadseregekben s főleg a magyar és székely csapatokban, hasztalanul
                     keresné valaki ama szigorú rendet és fegyelmet, mely a mostani szabályzott
                     katonaságot oly félelmes s akaratlan eszközzé teszi.</p>
                  <p>A székelyek nem gondoltak tovább, mint a falura, melyet égni láttak, s a
                     tatárokra, kikről jól tudták, hogy első támadásra hátat szoktak fordítni.</p>
                  <p>Ha valahol e vészes időben falu égett, s aggok, védetlen gyermekek üldöztettek,
                     százat lehete egyre fogadni, hogy ott vagy német gazdálkodik - vagy tatár.</p>
                  <p>Mikor Teleki magyarosan lehordta a székelyeket, kik őt nem különösen kedvelték, ezek dühösen káromkodtak s
                     békétlenkedtek, de nem mertek ellenkezni, s Macskási Pál a vett parancsra, ujra
                     elfoglalta velök régi állomását, mi nem kevés fáradtságba került, de végre
                     zsinat s morgás közt sikerült.</p>
                  <p>- Mit vesztegelsz itt, te beste lélek ilyen amolyan fia? - kiáltott fel
                     egyszerre Teleki, megpillantván egy borzas sihedert, ki leszállott lováról és
                     nyergével bibelődött.</p>
                  <p>- A ló hasa alá fordult a nyereg, uram, - felelt daczosan a fiú, reá
                     vigyorogván a kérdőre.</p>
                  <p>Az öreg úr nagyon fel volt már indulva az elébb történt rendetlenség miatt, s
                     nem igen értvén a szélben a feleletet, a székely felé nógatta lovát s emelt
                     buzogánynyal sietett feléje.</p>
                  <p>- Mindjárt ülj lovadra, - kiáltott rá Teleki, - vagy fejeden tánczoltatom meg
                     buzogányomat.</p>
                  <p>A székely legkisebb jelét sem adá a félelemnek, s hirtelen felkapván lovára,
                     szitkozódni kezdett s tova nyargalt.</p>
                  <p>Teleki pár percz mulva utolérte s reákiáltott:</p>
                  <p>- Megállj, tán azt sem tudod, ki vagyok?</p>
                  <p>A székely látván, hogy nem menekülhet, hirtelen megfordítván lovát, kopját
                     emelt az ország tábornokára.</p>
                  <p>- Te még kopját mersz emelni, beste lélek? - riasztott reá az öreg úr, nyerge
                     mellett függő karabélyát ragadván elő.</p>
                  <p>Mihelyt a székely észrevette, miben jár az ország tábornoka, pár ugrással
                     mellette termett s ráirányozván kopjáját, kiáltott: - Tartózkodj, nagyságos
                     kegyelmes uram!</p>
                  <p>Teleki visszaejtette karabélyát, s elnevetvén magát, szólt: - Mit bolondozol,
                     barátom?</p>
                  <p>A székely is elfordította a kopját s meredten nézvén a tábornok szemei közé,
                     elhallgatott.</p>
                  <p>- Hallod-e fiú, - folytatá Teleki, kinek a merész siheder megtetszett, - ugyan
                     nekem hozod vala azt a kopját?</p>
                  <p>- Egy szerencsére, nagyságos kegyelmes uram, - felelt a székely, billentvén
                     fejével, - oda taszítom vala.</p>
                  <p>Teleki néhány pénzdarabot vett ki zsebéből, s a székelynek adta: - Nesze komé,
                     igyál egészségemért, azt a rossz rudat pedig taszítsd a tatárnak, mert nem
                     mindig találsz ily jó kedvemben. - Evvel be sem várván a bámuló székely
                     feleletét, elnyargalt.
                  </p>
                  <p>Azon pillanatban, mikor Teleki Heussler közelébe ért, Balacsán, ama boér, kiről
                     már említést tevénk, s ki néhány száz főből álló vésznek edzett magyar s oláh
                     martalócz parancsnoka volt, hasonlóul a fővezérhez sietett.</p>
                  <p>Fölséges fekete paripán ült, fényes, ragyogó török készülettel, s keleties
                     öltözete, a feszszel fején, melylyel dinnyealakú oláhországi föveget cserélte
                     föl, kellemes benyomást tőn a szemre.</p>
                  <p>Balacsán magas testes férfiú volt, szabályos, de mogorva vonásokkal, melyeknek
                     fekete sűrű szakálla s éles szemei hadias tekintetet adtak.</p>
                  <p>- Kegyelmes uram, - szólt latinul, - ha nagyságos uram nem ellenzi, kiűzöm a
                     tatárokat Tobajból, mindenesetre nem fog ártani, ha helyet szabaditok s e
                     garázda nép utunkban nem áll.</p>
                  <p>- Nincs ellenemre, - felelt Heussler, - siessen kegyed, s igyekezzék mielőbb
                     végezni velök, gondolom, nem sok fáradságba kerülend.</p>
                  <p>Balacsán, Szorbán havasföldi vajda veje volt, s ennek halála óta az új vajda,
                     Brankován üldözéseitől tartván, a császár oltalma alá sietett. Heussler
                     engedelmét megnyervén, szembetünőleg látszott annak örülni, s azonnal
                     megfordítá lova fejét, s csapata felé kezdett száguldani.</p>
                  <p>A táborban tudva volt, hogy a császár neki az oláhországi vajdaságot megigérte;
                     sőt parancsot adott Heusslernek, hogy őt Oláhországba vezesse; mit a német
                     vezér azon időre halasztott, mikor Tökölyit le fogná győzni, miben legkisebbé
                     sem látszott kételkedni.</p>
                  <p>Balacsán a maga részéről hasonlóul nem volt fösvény igéretekben, s biztosítá
                     előre hatalmas pártolóját, hogy a fényes portától elállván, Oláhországot a
                     császár oltalma alá hozandja.
                  </p>
                  <p>Heussler hadserege úgy állt, hogy az ellenséges táborból lehetetlen volt azt
                     egészen kivenni, de mivel a szél folytonosan szemközt fújt, a vezér jónak látta
                     a csata rendét megváltoztatni. Ennek következtében a balszárny hátravonult, míg
                     a sereg középpontja s jobbszárnya jóval előre haladott. Ezen újabb állásában,
                     Tökölyi azt egész hosszában láthatá, úgy hogy még a zászlókat is
                        megszámlálhatta.
                  </p>
                  <p>Tökölyi még mindeddig meg nem mozdult, s Heussler kiséretével a magyar csapatok
                     felé vágtatott. Mikor oda ért, a vezér s a tisztek azonnal körüle gyűltek.</p>
                  <p>- Uraim, - mond Heussler, ki egészen visszanyerte önbizalmát, latinul, mert a
                     magyarokkal mindig e nyelven szólt, bár merjük állítani, hogy Cicerónak
                     nevezetes észrevételei leendének a rémítő frazeológiára, melyet ő nagysága
                     kifejtett. - Uraim, mindjárt leend kegyeteknek szép mulatságuk, úgy látom, hogy
                     az ellenség mozdul, s éppen a török csapatok készülnek támadásra. Hadd
                     jőjjenek, majd üdvözlöm őket gyalogságommal s meglátják kegyetek, miként fognak
                     szaladni mint a nyulak. - Szokott tévedése a külföldi vezéreknek, mindig
                     nyulakat s őzeket látni férfiak helyett s ritkán csalatkoznak, csak a helyet - hol? vétik el. - Heussler folytatá: - Kegyetek
                     aztán kényük-kedvük szerint üldözhetik s vághatják őket. Ha történetesen
                     nagyobb erő jő a nyomják kegyeteket, oldalvást kell hátrálni, nem pedig
                     egyenesen felém, majd fogadom én őket ujra.</p>
                  <p>Teleki, miután Heussler eltávozott, végig nyargalt a magyar és székely csapatok
                     előtt, s férfias hangon szólt a sereghez:</p>
                  <p>- Vitézek! - most ideje megmutatni, hogy még őseink vére foly ereinkben s
                     biztosítni ősi szabadságunkat. Tökölyi eladta az országot az istentagadó
                     pogányoknak, ha győz, vége az alkotmánynak; ellenben ha mi győzünk s
                     kikergetjük az országból, béke és áldás vissza fognak térni. A császár
                     hatalmas, roppant seregei vannak, nem tarthatunk semmitől, meg fog bennünket
                     védeni minden ellenségtől. Hogy pedig ne mondhassátok, vitézek, hogy én mint
                     ország tábornoka, elbujtam a halál és veszély elől, íme ide hoztam közitekbe
                     fehér szakállomat, s kész vagyok győzni vagy meghalni veletek.
                  </p>
                  <p>Tíz óra lehetett reggel, mikor a két tábor csatarendben állt szemközt; de
                     mielőtt a forradalmi csaták ezen egyik legrövidebbikét, s legvérengzőbbikét
                     gyors változataiban kisérnők, előzzük meg azt, s vessünk egy tekintetet Tökölyi
                        körözetébe.
                  </p>
                  <p>A török-magyar hadsereg balszárnya irányában, hosszú cserjével s bozóttal
                     lepett hegyoldal vonult, melynek közelében Gaczigerej állott tatáraival;
                     középben Tökölyi magyar serege foglalt helyet, míg a jobb szárnyon a török
                     szerdárt látjuk spahiaival.</p>
                  <p>Mintegy félórával a válságos csata előtt Tökölyi, Petróczi, Daróczi és
                     Bercsényi, számos tisztek kiséretében, az egész hosszú csatarendet végig
                     nyargalták. Nem hiányzott e kiséretből az ifjú Kálmán, Bercsényi mindenkori
                     követője s Brenkovics társaival, ülve szilaj moldvai lovakon.</p>
                  <p>Tökölyi inkább jelenlétével s arczának nyilt s rettenhetlen kifejezésével, mint
                     bő szónoklattal buzdította embereit. Mire egyébiránt kevés szükség volt; mert
                     az alatta vívó seregekben hitté vált a győzedelem, mit e napon még növelt az
                     ellenségnek szembetünőleg kevesebb száma.</p>
                  <p>Tökölyi a hirtelen végrehajtott szemle után, kiadta parancsait a
                     vezéreknek.</p>
                  <p>Mikor a csatarend középpontjához visszatért, s a vezérek hadosztályaikhoz
                     elnyargaltak, Bercsényihez fordult és szólt: - Miklós, te velem maradsz.
                     Brenkovics! - folytatá azután a kiséretében maradott férfiúhoz intézvén
                     szavait, - reád senki sem ismer, azért te is kiséretemben maradj; de mivel
                     érdekemben van, hogy a csata fordulatai közben a német s magyar vezérek a tulsó
                     táborban senkire se ismerjenek embereid közül, azoknak nem szabad itt maradni.
                     Adj nekik dolgot s figyelj szavaimra: tudni akarom minél előbb, mi történik
                     Brassóban, Kolozsvárt és Fehérvárott? A leghitelesebb hireket akarom hallani a
                     bádeni határgrófról, mennyire ment Kriuprilli basa Szerviában, miként van nőm
                     Bécsben s mi történt gyermekeivel? Értettél?</p>
                  <p>- Tökéletesen, fönség, - felelt Brenkovics. - Evvel megfordult s embereinek
                     intett, kik főkép ily pillanatokban, vakon engedelmeskedtek minden szavának;
                     tapasztalásból tudván, hogy a vasfejű főnök nem érti a tréfát.</p>
                  <p>Brenkovics, kit csak nem régiben tömött rőt szakállal láttunk, most annyira el
                     volt változva, hogy e jóval megfiatalodott arczban azonnal ama kalandorra
                     ismerünk, kit a cziblesi havasokon az öreg Urszával láttunk legelőször.</p>
                  <p>Még lévén egy kis időnk, nem leend érdektelen ezen új nemű, sajátos
                     parancsnokot a tett mezején, s körözve közvetlen eszközeitől, mint rendezőt s
                     intézőt kilesnünk.</p>
                  <p>Mikor Brenkovics a fejedelem parancsát vevén, elnyargalt kiséretével, a
                     csatarend háta mögött, attól mintegy 100 lépésnyire megállította lovát.</p>
                  <p>Az öreg Ursza zömök, barna kanczán ült, s öltözete keveset különbözött
                     Brenkovicsétól, fejét fekete magas báránybőr süveg födte s romlatlan épségű
                     tagjaira csipőn alul érő székely szabású barna zeke volt öltve s tüszővel
                     derekához szorítva. Ebben törökös görbe tőr, jóval rövidebb a handzsárnál,
                     fészkelt. Állát őszülő bozontos szakáll kerítette, s nyerge kápájában két
                     gyönyörű török pisztolyt, mögötte pedig gyöngyházzal kirakott karabélyt
                     pillantunk meg.</p>
                  <p>A többiek öltözete s készülete majdnem ugyanaz, csakhogy a fiatal Ráfael egész
                     megjelenése némi harczias kaczérságra mutat s fején hosszú veres nyusztos süveg
                     ül, melynek szárnya mint zászló kanyarog a szélben.</p>
                  <p>Mihelyt megálltak, Brenkovics közelébe inté őket, s szigorú parancsoló hangon
                     szólt:</p>
                  <p>- Ursza bátyám, te Kolozsvárra mégy, mindent meg fogsz tudni, a mi ott
                     történik, főleg szemmel tartsd a kis pünkösdi fejedelemnek, Abafi Misinek
                     körözetét. Meg kell tudnod, kik vannak körüle, mit főznek ellenünk, ha van-e
                     ott valaki, kiben bíznunk lehet. Nyolcz nap alatt Mármarosszigetre jösz.</p>
                  <p>Az öreg medvevadász összevonta szemöldeit s röviden csak ennyit felelt: - Jól
                     van, uram! - Evvel sarkantyút adott lovának s jobbra kanyarodva, mint a szél
                     eltávozott.</p>
                  <p>- Izekucz! - folytatá Brenkovics, az előttünk ismeretes örményhez fordulván.
                     Meg kell jegyeznünk, hogy e sátán fia, kit nem régiben láttunk Heussler
                     táborában, a legegyenesebb utat választván, meg tudta az ellenséget előzni, s
                     oly sietve jött, hogy lova Tökölyi előtt dőlt össze, ki azonnal más lovat
                     rendeltetett alája; a ficzkón egyébiránt legkisebb nyoma sem látszott a
                     kimerültségnek.</p>
                  <p>- Izekucz - ismétlé Brenkovics, - te egyenesen, a bádeni határgróf táborába
                     sietsz, meg fogod tudni, elkészült-e már, s az álmos bécsi Hofkriegsrath
                     kisütötte-e már, mit kellessék tennie? Ott legjobban megtudhatod azt is, mit
                     csinál ama vitéz ember, kitől majdnem úgy rettegnek mint urunktól, Kiuprilli
                     basát értem; ha ijedtökben igen sokat találnak mondani, vedd elő a rostát;
                     pelyvát ide ne hozz! gyorsan járj, gyorsan térj vissza.</p>
                  <p>- Vissza hová? - kérdé Izekucz.</p>
                  <p>- Ki tudná azt megmondani! hányszor fordul a nap addig, aztán nincs jobb kopó
                     nálad, még sohasem vesztetted el nyomunkat. Van pénzed, jó lovad, Isten velünk,
                     remélem megértettél jól?</p>
                  <p>- Igen - felelt az örmény jókedvvel, mert legkisebb hajlamot sem érzett a
                     csatában résztvenni. Rettenhetlen ember volt, ha kardra, ökölre került a dolog,
                     s átalában nagyobb bátorsággal birt, mint a minőre a csatákban van szükség; de
                     egy gyengesége volt: a dörgést és az ágyukat nem szerette.</p>
                  <p>Míg Brenkovics az ifjú Ráfael felé fordult, addig az örmény már a sík mezőn
                     nyargalt.</p>
                  <p>- Ráfael, - mond Brenkovics, - kegyelmedre ezuttal fontos dolgot bizok, egészen
                     oly nyalka ficzkónak valót, mint kegyed. Bécsbe fog menni személyesen beszélni
                     ő nagyságával, Tökölyiné fejedelemnővel, s részletes tudósítást hozand;
                     megtudja mindazt, a mi a fiatal herczeggel s herczegnővel történt és történik,
                     nem feledvén Kolonics bibornokot. Ime itt egy levél - folytatá, egy iratot
                     vonván elő s adván az ifjú kezébe, - Aspermont grófnak szól; ha ez irat
                     veszélyben van, felbonthatja kegyed s tartalmát szóval adhatja elő a grófnak.
                     Jegyezze meg jól magának, hogy az okos ember nem oda néz, a hová vág.</p>
                  <p>- Uram, - felelt Ráfael, a levelet eltevén, - semmiben sem leend hiba, de
                     nincsen elég pénzem.</p>
                  <p>- Kegyednek soha sincs elég pénze, - mond Brenkovics komolyan, evvel tüszőjéből
                     egy erszényt vont elő, s abból nehány aranyat kivévén, átadta neki.</p>
                  <p>Az ifjú arczán az örömnek egy sugára vonult át. - Most már - szólt jókedvvel -
                     se baj! annyi szép dolgot hozok haza, mennyi a zsoltáros könyvben sincsen; de
                     hol találom meg kegyedet?</p>
                  <p>- Ki tudná! - felelt Brenkovics; - Szigeten, Fehérvárott, keressen fel
                     kegyelmed!</p>
                  <p>Ráfael elhelyezvén pénzét, nem időzött; mikor mintegy 10 lépésnyire lehetett,
                     Brenkovics felkiáltott: - Ez nem jő vissza hír nélkül! csak pénze legyen, a
                     pokolba is elmegy, - ismerem.</p>
                  <p>Míg Brenkovics különböző parancsait kiadta, addig Fenchel Hanes, a szász,
                     mogorva tekintetet vetett főnökére, de hallgatott; Vaszil pedig le nem vette
                     szemét a német hadseregről, melynek fegyverein a nap sugarai törtek meg;
                     meredten nézett oda, s mikor Brenkovics rákiáltott, mintha csak akkor ébredne
                     álmából, szólt:</p>
                  <p>- Na binye! itt vagyok én is.</p>
                  <p>- Mi dolgot adjak neked? - kérdé Brenkovics.</p>
                  <p>- Küldje kegyed Brassóba, - mond Hanes, ki a fejedelem szavait hallotta s élt a
                     gyanupörrel, hogy Brenkovics őt, mint szászt fogja Brassóba küldeni. Mondva
                     volt, hogy ezen embernek mindig voltak kifogásai, ehhez hozzá teszszük, hogy e
                     vakmerő ficzkó képességei közé a legélesebb hallás tartozott, ugy hogy fülét a
                     leghalkabban elejtett szó sem kerülte el.</p>
                  <p>Brenkovics reá sem nézett s nem is felelt, hanem az oláhra szegezvén szemeit,
                     várta, hogy nyilatkozzék.</p>
                  <p>- Tet a teta - mond az oláh egykedvűen - leginkább szeretnék itt maradni.</p>
                  <p>- Igaz, - szólt Brenkovics, - te még nem voltál a német táborban, az ördög sem
                     ismer; de a mi halad, nem múlik; azért nem szeretném, ha itt köztünk látnának.
                     Szedd a sátorfát s eredj át Teleki Mihály uramhoz; nem árt, ha mindig van
                     valaki sarkában. Ha nem ők győznek, a mit alig hiszek, maradj köztük, míg
                     ellenkező parancsomat veended, aztán ha nem elébb, a határozott napon, ott légy
                     a Gaura Drakulujban.</p>
                  <p>- Hát mit mondjak ott, domnule? - kérdé Vaszil.</p>
                  <p>- Legjobb, ha semmit sem mondasz, - felelt a kérdett, - egyszer szükségből
                     gazember leszesz, fehér kendőt kötsz karodra, s átszöksz a németekhez.
                  </p>
                  <p>Vaszil vigyorgott: - Binye - felelt - azt sem bánom, evvel ő is odább állt,
                     lovát ama bokros hegyoldal felé irányozván, melyről fellebb említést
                     tevénk.</p>
                  <p>Fenchel Hanes vonásai mindig komolyabbakká lettek, felvetette ajkait, s mikor
                     látta, hogy a többi mind elnyargalt, mérgesen felkiáltott: - Ezer mennykő!
                     mindig olyan vagyok, mint a fekete leves, utoljára maradok, a jóban, t. i.
                     bajban, mindig első vagyok orrom hegyével.</p>
                  <p>- Hanes, - szólt Brenkovics, legkisebb tudomást sem látszatván venni annak
                     ingerült monológjáról: - Brassóba mégy! közlekedésbe teended magadat meghitt
                     embereinkkel, főleg a boérokat bizom reád.</p>
                  <p>- Mi haszon van ebből? - kérdi a szász haraggal.</p>
                  <p>- Az nem a te dolgod, - felelt Brenkovics, - az ügy fontos: Brankován uram két
                     kézre dolgozik! szemmel tartsd mindazokat, kik Oláhországból jönnek; igyekezz
                     belopódzni a várba is. Azért biztam e dolgot reád, mert okos ficzkó vagy.</p>
                  <p>- Nem vagyok én okos, - mormogott a szász kedvetlenül - jobb lett volna
                     Izekuczot oda küldeni, ő a legokosabb köztünk, kegyedet kivéve természetesen, -
                     tevé hozzá, csiptetvén szemeivel s nem minden gúny nélkül.</p>
                  <p>- Ha mindent megtudsz, - folytatá Brenkovics, felelet nélkül hagyván a szász
                     észrevételeit; - s főleg ha sikerül neked Brankován ármányainak nyitjára jönni,
                     ne késs, Szigeten megtalálsz, s ha nem, felkeresed táborunkat.</p>
                  <p>- Hát Szigetre miért kalandozzak; - kérdé Hanes durván.</p>
                  <p>- Van-e pénzed? - folytatá Brenkovics.</p>
                  <p>- Több sem ártana - viszonzá Fenchel folytonosan mormogván magában.</p>
                  <p>- Tartsd markodat, itt nehány arany, több mint elég! - evvel a pénzt átadván a
                     szásznak, ez azt reszketve mérgében eltette, de nem mert szólani, mivel
                     Brenkovicsnak keze egyik pisztolyának agyán nyugodott. A szász mindazáltal
                     szeretett volna pár ellenvetést tenni, de Brenkovics sarkantyut adván lovának,
                     elnyargalt.</p>
                  <p>- Eredj a pokolba! - kiáltott utána a szász szikrázó szemekkel, azután
                     mormogta: - két nap nem ülhet az ember nyeregben, most ujra el kell dugnom
                     lovamat valahova, átváltoznom bakszásznak, s gyalog bujkálnom. Ördög vigye ezt
                     a gyalázatos életet.</p>
                  <p>Egy szó sem volt igaz mindabból, a mit a szász maga magával el akart hitetni;
                     mert a világ minden kincseért fel nem cserélendé kalandos pályáját. A mi még
                     különösebb, az, hogy Brenkovicsnak nem volt nagyobb csudálója, mint ezen ember;
                     ki a maga módja szerint szerette is őt, már a mennyiben szeretni tudott.
                     Helyzetének előnyeit a kis kém-szövetségben senki sem tudta úgy kiaknázni, mint
                     e durva, de igen eszes s elhatározott jellemű ficzkó, ki tökéletesen elemében
                     volt. Mindamellett örökösen morgott, minden nyelven káromkodott s e folytonos
                     zsémb elvei közé tartozott. Olyan volt e részben mint a tigris, melynek annál
                     jobban esik az étel, mennyivel inkább felboszantják.</p>
                  <p>Fenchel Hanes úr, igen csendesen fordította meg zömök szegsárga lovának fejét,
                     s olyan lassan távozott, mintha valamit keresne a földön.</p>
                  <p>Brenkovics, ki már Tökölyi kiséretében volt, szemmel tartotta őt, s nevetve
                     mondá magában: - Hogyan baktat az akasztófa! a ki nem ismeri, azt hinné, hogy
                     hármat sem tud számlálni.</p>
                  
               


               <!-- milestone type="subChapter" n="II"/ -->
                  <p>Ritka előnyünkre szolgál, hogy e csatát szemtanu, Cserei
                        Mihály után írhatjuk le, ki abban résztvett s kivel nemsokára
                     találkozni fogunk.</p>
                  <p>Azon pillanatban, mikor Brenkovics visszatért Tökölyihez, a magyar csapatok
                     jobb szárnyán a fejedelem czigány zenekara trombitáit kezdé harsogtatni, s
                     ugyanekkor történt a tulsó táborban Balacsán elindulása a vett engedelem után,
                     miről már említést tevénk.</p>
                  <p>Tökölyi Imre nemcsak e mozdulatát az ellenségnek vette észre, hanem azon előnyt
                     is, melyet ama bozontos hegyoldal vala képes nyujtani, mely felé Vaszilt láttuk
                     távozni.</p>
                  <p>Tüstént parancsot adott a török szerdárnak, s a már Tobajnál gyujtogató s
                     pusztító tatárok hátramaradt osztályának, hogy ama bokros oldaltól födve,
                     igyekezzenek Heussler jobb szárnyát megkerülni.</p>
                  <p>Nem lehet azon vak engedelmességet s gyorsaságot csak képzelni is, melylyel
                     Tökölyinek minden parancsa végrehajtatott. Azon rögeszme, mely mind e mai napig
                     létezik a törökök közt, hogy a keresztény általános lángész, s mindent s
                     mindenhez tud: akkortájban még nagyobb mértékben megvolt s a mozleminok
                     büszkesége daczára, őket a magyar vezérek s főleg Tökölyi iránt, feltétlen
                     engedelmességre készté.</p>
                  <p>Heussler távol sem birt Tökölyi ragyogó vezéri tulajdonaival s vakmerőségével;
                     de mind a mellett, mint gyereksége óta hadi pályán nevekedett férfiú,
                     gyakorlott hadvezér volt, s a czélzott cselt azonnal észrevette.</p>
                  <p>Doriát, egyikét legjobb törzstiszteinek, hat század gyalogsággal a közeledő
                     tatárok elé küldötte, ezekhez Teleki Mihály 13 zászlóalj székely lovasságot
                     rendelt, Henter Mihály vezérlete alatt.</p>
                  <p>Doria gyorsan előnyomuló gyalogsága előtt a két fiatal jezsuitát látjuk
                     lóháton, fekete rendöltönyükben, övig érő hófehér csipkés ingekkel felül,
                     mindkettőnek feszület van kezében: így mennek legelől hajadon fővel s minden
                     fegyver nélkül. Valami rendítő volt e két ifjút, a félelem minden jele nélkül,
                     a siető gyalogság előtt haladni látni. A marczona tekintetű nép a csudálat, s
                     ihletség magasztaltságával kisérte őket szemeivel. Olyanok valának, mint két
                     vértanu, ki büszkén s az öröm elragadtatásával megy a vérpad elé.</p>
                  <p>Oly szelid, oly nyugodt s kibékült a kifejezés e szép és jelentékeny vonásokon,
                     hogy az emberi elme megtéved: nem tudta magának megfejteni e szövetségét a
                     vérnek s testvéri szeretetnek, melyet a vallás tanít, míg amannak kiontását
                     tiltja.</p>
                  <p>Az első golyó érte azon ifjút, kinek szónoklatát hallottuk a bozzai táborban.
                     Ijedten a rossz jóslat jelentésén, látta őt a sereg lehanyatlani lováról, egy
                     hang, egy sikoltás nélkül.</p>
                  <p>A másik a szánalom egy tekintetével nézett rá s ihletve rebegte: -
                     Viszontlátásra Valerius, a paradicsom kertében! - de meg nem állt s magasra
                     emelvén a feszületet, előre s mindig előre ment......</p>
                  <p>Egyszerre kiesett a feszület kezéből, szivéhez kapott s lova nyakára borult, a
                     második golyó őt érte.</p>
                  <p>A jövő pillanatban a dühösen előszáguldó tatárság Doria századai előtt
                        termett.
                  </p>
                  <p>Most gyorsan következnek e nevezetes csatának változásai.</p>
                  <p>A törökök s tatárok a Tökölyitől vett parancs következtében, az első roham után
                     szándékosan hátat fordítottak, s Doriát, ki a színlett hátravonulás cselét át
                     nem értette s örülvén megszabadulásának, dühös kiáltások közt kezdette őket
                     űzni, egyenesen Tökölyi csatarendébe csalták, azután szétváltak s mint a
                     fergeteg jobbra balra eloszlottak.</p>
                  <p>Doria előrohanó századait a gyalogságnak s pár megmaradott taraczkoknak jól
                     rendezett tüze fogadta. Ekkor a szétvonult török- s tatársereg egy merész
                     kanyarodást tőn, s Doria körül volt fogva.</p>
                  <p>A székelység, mely őt követte, látván a túlszárnyaló törökök gyors közeledését,
                     megfordította lovait; mindent legázolt utjában s összegomolyodva, egyenesen
                     Heussler gyalogságára vetette magát s a legnagyobb zavart idézte elő.</p>
                  <p>Heusslernek sikerült a rendet gyorsan helyreállítani s előrenyomulni, míg
                     Teleki Mihály s többen a székelyek főnökei közül mindenkép igyekeztek a
                     szanaszét szaladó lovasságot rendbehozni. A pánrettegés, a székelyek
                     megszaladása által okozott zavarban, oly fokra hágott, hogy Heusslernek serege
                     az első lövések után a székelyek példáját követte, hanyatt-homlok hátrált.</p>
                  <p>A fővezér Heussler, kevesed magával egy kissé emeltebb helyre menekült, minden
                     pillanatban várván, hogy a tőle elszakított Doriának sikerül jó rendben hátra
                     vonulni.</p>
                  <p>E rettenetes pillanatok közben, nehány hadias epizód fejlett ki, melyeket annál
                     kevesebbé szabad hallgatással mellőznünk, mivel érdekük mellett
                     történetiek.</p>
                  <p>. . . . . . . . . . . . .</p>
                  <p>Teleki Mihály, mikép láttuk, mihelyt a zavart a székely csapatokban észrevette,
                     azonnal aggkorának daczára tanusítá, minő lovas s rettenhetlen férfiú.</p>
                  <p>Az öreg úr híres Kálmán paripáját sarkantyuba vette s Nord-Kermertől
                     kisértetve, a rohanó székelyek közt termett s nehányat megszabdalván
                     kardlapjával, látjuk most a fekete alakot ezüst szakállával, magasra emelt
                     pallossal megállítani lovát.</p>
                  <p>- Vissza! vissza! - kiáltott Teleki, de szavai elhangoztak: senki sem nézett,
                     senki sem hallgatott reá.</p>
                  <p>Kétszer majdnem lesodrották lováról; Nord-Kermer elszakadt tőle s minden
                     törekedése füstbe ment.</p>
                  <p>Egyszerre körültekint s látja, hogy a székelyek már messzire haladtak, s ő
                     egyedül áll, nehány elkésett, menekülő székely s az őket üldöző és már igen
                     közel érkezett törökök s tatárok közt.</p>
                  <p>Nem maradt veszteni idő, azonnal megfordította lovát, s nincs kétség benne,
                     hogy őt babosa megmentendé, ha a gondviselés épen itt, e helyen nem határozandá
                     zajos, gondteljes életének végperczét.</p>
                  <p>Alig nyargalt 20-30 lépésnyire előre, mikor lova a szántóföldekben, éppen
                     aratás ideje lévén, a tatárok által szétzúzott keresztek kévéi közé rohant s
                     ezek egyikébe hágván összebukott.</p>
                  <p>Teleki Mihály, azon lélekjelenléttel, mely őt életének utolsó perczéig el nem
                     hagyta, bár egyik lábával a kengyelbe szorulva, fél térdre emelkedett s
                     előkapván karabélyát, az első tatárt, ki már csak négy-öt lépésnyire lehetett
                     vergődő lovától, lelőtte.</p>
                  <p>E pillanatban többen siettek előre. Teleki látta a fenyegető veszélyt; azért
                     kifejtvén lábát a kengyelből s lovát felkelésre nógatván, a babos felugrott s
                     nyerítve emelte fel száraz fejét.</p>
                  <p>Azon perczben, mikor Teleki megragadta kezével lova serényét, hogy felülhessen,
                     utolérték a tatárok s körülfogták, iszonyú üvöltések közben több ötven
                     lándsánál meresztette véres élét az agg férfiúra.</p>
                  <p>Hihető, hogy ha csak egy-kettő leende ezek közt, ki őt ismeri s gyanítja, minő
                     nevezetes emberrel van dolga, a gazdag váltság reményében, élve vitték volna őt
                     Tökölyihez. De mondva volt, hogy Teleki ez időben mély gyászt viselt, senki sem
                     gyanította tehát az egyszerű öltözet alatt Erdélynek akkortájban
                     legnevezetesebb, leghatalmasb emberét.</p>
                  <p>Minden oldalról megrohanták őt. Teleki az első tatárt, ki hozzá közeledett,
                     hirtelen kirántván nyerge kápályából pisztolyát, mellbe lőtte; azután egy
                     hatalmas szurást kapván lábán, térdre hanyatlott s dühösen védte magát két
                     kézre fogott súlyos buzogányával.</p>
                  <p>E viadal nem sokáig tartott s Teleki, főleg arczban s jobb karján rémítően
                     összevagdalva, halva hevert s mellette négy tatár vergődött haldokolva.</p>
                  <p>Lova, látván hogy gazdája összeesik, dühösen felrugta az egyik tatárt, ki
                     leugrott volt lováról, hogy Telekit kirabolja: azután szélgyorsasággal kezdett
                     a sík mezőn szaladni, azon irányban, mely felé a székelység futott.</p>
                  <p>Tizen kergették, de egy sem hágott nyomába......</p>
                  <p>Cserei Mihály, kit már említettünk, a székely seregben volt. Ezen ember egy,
                     Erdély nevezetességei közül, mint oly hiteles történet író, kit régiebbek s
                     újabbak felhoznak adataik s állításaik támogatására: e mellett szemtanuja e
                     nevezetes napoknak, mint ekkortájban még serdülő ifjú.</p>
                  <p>Nem sokkal azután, hogy a székelység megszaladt, az ifjú a tisztek egyikével,
                     Székely Zsigmonddal találkozott.</p>
                  <p>- Öcsém! - kiáltott ez reá, - itt rosszul megy a dolog, futni szégyen, de
                     hasznos; ketten úgy sem vágjuk le a pogány népet, oldd meg a kereket.</p>
                  <p>Cserei Mihály maga leírja egész készületét s fegyverzetét. Jó szürke moldvai
                     lovon ült, felékesítve testszin, hímzett, marhahajtó czafranggal. Az ifjú
                     magyar öltözetén felül fehér farkas kaczagány volt vetve, s fején hosszú,
                     tengerszín nyusztos süveg ült. Fegyverzete jó karabélyból s hosszú tőrből, azaz
                     egyenes kardból állt.</p>
                  <p>Mihelyt Székely Zsigmond őt megszólította, azonnal sarkantyuba kapta lovát s a
                     már messze előttük szaladó székelységet igyekezett utolérni.</p>
                  <p>A magyar seregeket Tökölyi táborában kuruczoknak nevezték, mint később a
                     hadjáratok Rákóczi Ferencz alatt, krónikáinkban kuruczvilág név alatt
                     említtetnek. A német seregek neve ellenben Laufhans
                     volt, miből később labancz lett.</p>
                  <p>Heussler magyar csapatainak készülete legkevesebbé sem különbözött a
                     kuruczokétól. Szinte azon vegyülete a szineknek, hasonló változatosság
                     öltözetek- s fegyverekben, s mind a két seregben, az akkortájban annyira
                     kedvelt s a katonának sajátosan hadi tekintetet adó farkasbőrök láttattak.</p>
                  <p>Hogy a két táborban egymással vívó magyarok össze ne cseréltessenek s a kurucz
                     labancz azonnal ráismerjen egymásra, Teleki megparancsolta, hogy a császár
                     részén levők fehér kendőt kerítsenek karjaikra.</p>
                  <p>Cserei, mikor Székely Zsigmonddal előre tört, farkasbőrét balkarjára fordította
                     s hosszú tőrét előre tartotta, mintha ő is a futó székelyeket űzné. Az üldöző
                     törökök s tatárok mellette lovagoltak, s nem látván az elfödött fehér kendőt,
                     őt kurucznak nézték.</p>
                  <p>Pár száz lépést haladhattak előre, mikor egyszerre széles árokhoz értek. Rémítő
                     látvány várt itt a menekülőkre s üldözőkre. Az árok feneke tele volt holtakkal
                     s haldoklókkal, kik a szaladás rohamában, egymástól nyomattatva, hanyatt-homlok
                     buktak abba. Szívrepesztő sikoltások és kiáltások hangzottak s a halál
                     legirtózatosb alakjában bámult fel a mélységből.</p>
                  <p>Lovak gázoltak az emberek fölött, összeesve minden pillanatban; míg sebesültek
                     s haldoklók vergődtek rémítő kiáltások közt, melyeket a jövő perczben az
                     üldözők lezuhanása követett.</p>
                  <p>Cserei, mikép őszintén megvallja, az árokhoz érvén, nagyon megrettent s veszve
                     hivé magát.</p>
                  <p>Hihetlennek látszott előtte, hogy fáradt lova őt túltehesse a halálnak e
                     borzasztó tanyáján, de nem maradt idő gondolkozásra, mert a jó moldvai paripa
                     dühös szaladásában perczig sem időzött, hanem az árkot elérvén, mint a szöcske
                     átugrotta azt s tulsó szélén termett.</p>
                  <p>E hatalmas ugrás közben, fellebbenvén a farkasbőr, néhányan az üldöző törökök
                     közül észrevették a fehér kendőt s azonnal körülnéztek, ha nem kerülhetnék-e
                     meg az árkot, hogy a ficzkót, ki őket oly soká vezette orruknál,
                     utolérhessék.</p>
                  <p>Cserei azt hitte már, hogy mentve van, s csupa üldözési vágyból senki sem fogja
                     nyakát koczkáztatni, midőn egyszerre lódobogást hallott s hirtelen hátra
                     tekintvén, látta, hogy egy kék kaftános török, kinek fejét turbán kerítette,
                     vagy akkori szólás szerint; török konty, sarkában van.</p>
                  <p>Valóban a török jó paripán ült s nemsokára utolérvén őt, magasra emelte reá
                     kardját. Cserei hirtelen megfordította lovát s karabélyával czélba vette a
                     törököt.</p>
                  <p>Az utóbbi megállt s Csereinek ideje maradt néhány ölnyi tért nyerni.</p>
                  <p>Jó távol tőle, rokonai egyike, többek kiséretében, az erdőség felé nyargalt,
                     mely nem igen távol volt már tőlük s a helyett, hogy az üldözöttnek segítségére
                     menne, reá kiáltott.</p>
                  <p>- Vesd le a farkasbőrt, öcsém, mert csak azért kergetnek!</p>
                  <p>Cserei gyors szaladása közben visszakiáltott: - Ide-ide! - de kisebb gondja is
                     nagyobb volt, mint hogy kedvencz hadi ékét üldözőjének hagyja martalékul.</p>
                  <p>E közben a török mindig nyomában volt, de mihelyt annyira közeledett, hogy őt
                     kardjával megsebezhetné, Cserei visszafordult s rászegezte fegyverét. Miután ez
                     ötször-hatszor megtörtént, Cserei végre az erdőségbe ért. Néhány török, ki az
                     előbbit követte, már jó közel volt, mikor Cserei utoljára megfordulván az erdő
                     szélén, mellbe lőtte a törököt, ki alig lehetett 3-4 lépésnyire már tőle. A
                     többiek látván, hogy társuk lehanyatlik lováról, Cserei pedig eltünik a fák
                     közt, nem merték őt tovább űzni, hanem visszanyargaltak.</p>
                  <p>Nincs kétség benne, hogy ha a töröknek lőfegyvere leende, Cserei meg nem
                     szabadul.</p>
                  <p>Mikor az ifjú beért az erdőbe, többen a magyar urak közül, kik előtte oda
                     menekültek, körülvették őt.</p>
                  <p>E hadias csoportozat sajátos érdekkel birt. Ott a sűrű fák közt álltak
                     mindnyájan, többnyire felséges lovakon s fényes készülettel; mert az akkori
                     idők szellemében volt a csatát ünnepélynek nézni, hol kiki legjobb lován,
                     legszebb öltözetében s legdrágább fegyverével jelent meg.</p>
                  <p>A legfeltünőbb ezen urak közt Apor István, egy a leggazdagabb emberek közül
                     Erdélyben, kinek - a krónikák szerint - még a konyhaedénye is ezüstből készült;
                     mellette barna lován Székely Ferencz s evvel szemben, különböző szinű
                     paripákon, Hadházi György, Séra István és Donát György és számosan mások
                     álltak.</p>
                  <p>Sok idő tanácskozásra nem maradott, távolról még a nyargaló lovasság dübörgése,
                     a tatárok ordítása, s egyes lövések tanusíták a haldokló csata utózaját.</p>
                  <p>Apor István, ki a többire legnagyobb hatással látszott birni, felszólítá a
                     menekülteket, hogy őt kisérjék.
                  </p>
                  <p>Regényünk folyamából messze kiragadna, ha történetünkre nézve kevés, vagy csak
                     mellékérdekkel biró személyeket leírni, s egyes eseményeket tovább fűzni
                     akarnánk; azért csak annyit mondunk: hogy mindazok, kikkel e sürűségben
                     találkoztunk, kietlen utakon s többnyire a Sinka patak árkán, ezer akadályok
                     közt végig haladva, Erdély egyik legszebb völgyében fekvő Fogarasi-várhoz
                     értek, hol egymástól bucsút vevén, kiki haza sietett.</p>
                  <p>Az akkori csaták után, főleg ha azok rosszul ütöttek ki, valóságos apostolok
                     oszlása történt, s többnyire a ki tehette, haza ment s ott várta be az ujabb
                     felszólítást. E sors várt azokra is, kik itt elszéledtek; mert az volt ama
                     zaklatott kornak egyik főbaja, hogy az események rohama s az egyszer itt,
                     egyszer máshol fellobbanó sugára a szabadságnak s reménynek, gyakran cseréltete
                     a had e marczona fiaival urat, zászlót és vezetőt.
                  </p>
                  <p>Mindaz, a mit eddig elbeszéltünk, rövid félóra alatt történt, de a csata habár
                     elhatározva, bevégezve tökéletesen nem volt.</p>
                  <p>Doria, mikor látta, hogy minden oldalról körülvétetett, hirtelen négyszöget
                     képezett gyalogságából.</p>
                  <p>Lassan, folytonosan tüzelve hátrált, s egy egész óráig védte magát a mindig
                     sürüdő, s megszünés nélkül seregeire rohanó törökök s tatárok ellen.
                  </p>
                  <p>Olykor az egész négyszög eltűnt; részint a lőpor fellegei közt, részint az
                     előrerohanó tatárok sűrű tömegében, mely azt egészen körülölelte.</p>
                  <p>A tatárok lovai néha a fegyverek csöveivel találkoztak; mert akkor még
                     szuronynak híre sem volt; ilyenkor a jól irányzott lövések rémítő dörgése
                     hangzott, s az ellenséges lovasság megfordulván, szétáradt a mezőn; többnyire
                     egész halmazát a halottaknak s lelőtt lovaknak hagyván maga után.</p>
                  <p>Doria s Magnus Castel ezredes, ki mellette állt, a négyszög udvarában,
                     folytonosan bátoríták embereiket.
                  </p>
                  <p>Mikor a lövések a lovasságot néhány perczre megszalasztották, Doria századai, a
                     nélkül, hogy megbontanák a négyszöget, szorosan együtt tartva néhány ölnyi tért
                     nyertek, hátrább s mindig hátrább vonulva.</p>
                  <p>Heussler mikép láttuk, a kis csapattal, melyet a véletlen sodrott melléje, s
                     nehány tiszttel, kik vezérüket megpillantván, hozzá siettek, észrevette Doria
                     vitéz ellenállását, s megszégyenülve saját tétlenségén, használta az első
                     pillanatot, melyben a támadó lovasság szétvált, hogy Doriához siessen, s vele
                     együtt megmentse, a mi megmenthető.</p>
                  <p>Emelt kardokkal látjuk e kis sereget most - Heusslert legelől - a tatárok
                     száguldozó csoportozatai közt, Doria gyalogsága felé nyargalni.</p>
                  <p>Gaczigerej, a tatár khán azonnal észrevette őket s a mellette levő tatárokkal
                     egyenesen eléjökbe rohant, hogy útjokat elállja.
                  </p>
                  <p>A védelem Heussler s kisérői részéről a legdühösebb volt, de a túlnyomó
                     tatárság annyira összeszorította őket, hogy lehetlen lőn fegyvereiket szabadon
                     használni.</p>
                  <p>A khán azonnal látta, hogy itt nem közönséges emberekkel van dolga, azért
                     kiáltott, hogy Heusslert ne bántsák, ki már néhány sebet kapott s kit épen e
                     pillanatban rántottak le a tatárok lováról.</p>
                  <p>A vett parancsra kedveztek életének, de szorosan hátrakötötték kezeit, s úgy
                     hurczolták kaczaj s üvöltések közt Tökölyi felé, ki éppen ekkor tűnt elő a
                     porfellegek közt csillogó kiséretével.</p>
                  <p>Gaczigerej szerette volna Nord-Kermert is megmenteni, mert bárminő vérengző
                     ember volt, a gazdag váltságnak mindig inkább örült mint a vérnek; de azon
                     pillanatban, mikor ezt tenni akarta, a vastag ezredes, a hosszú tatár lándsák
                     egyikétől találva, a földve zuhant, s a lovak összetaposták.</p>
                  <p>Gróf Magni, rémítő erejű ember, az első megrohanás alkalmával egy tatárt
                     lelőtt, s párnak ketté hasította fejét; azután látván, hogy elfogatását ki nem
                     kerüli, ha időzik, sarkantyút adott lovának s kivágta magát a tatárok közül.
                     Mihelyt szabadabban mozoghatott, egyenesen Hermány szász falunak tartott,
                     messze hátrahagyván jó lovával több mint ötven tatárt, ki őt ordítva
                     üldözték.</p>
                  <p>Heussler fogva, kisérete halva hevert, Magni messze a csatától s Doria csekély
                     seregével még mindig védte magát.</p>
                  <p>Már azt kezdé hinni, hogy sikerülend megmenteni nagyobb részét embereinek,
                     mikor Tökölyi maga, Bercsényi, a fiatal Kálmán kiséretében, egy csapat
                     huszárral elősietett.</p>
                  <p>A tatárok azonnal helyet adtak ezen újabb támadóknak s a négyszög, mely eddig
                     oly erősen tartá magát, nem tudott e rohanásnak ellenállni.</p>
                  <p>Néhány tatár a zavart látván, mely a német gyalogság közt történt, s
                     felbőszülve a hosszas ellenállástól, Doriát megrohanta. Pár pillanat alatt
                     lerántották lováról s a dühös nép korbácsolni kezdé. Mert a tatároknál, a szelidségükről, tisztaságukról s
                     vitézségükről oly jó hirben levő kozákok mostani ékes vademecuma, a kancsuk, akkor is megvolt, csakhogy vége vascsillagokkal
                     lőn ellátva s így nem csak sujtott, hanem sebzett is.</p>
                  <p>A lőpor által okozott füstfelleg közepette, s az iszonyú csataelegy közt
                     Tökölyi észre nem vette, mi történt.</p>
                  <p>Miután a tatárok kedvök szerint hűtötték bosszujokat Dorián, látván fényes
                     öltözetét és fegyverzetét, több nyereményt vártak, ha elfogják, mint ha
                     megölik; azért kezeit szíjjakkal lófark közé szorítván, halottakon és
                     sebesülteken átgázolva, vad kaczaj s érthetlen szidalmak közt, hurczolták őt
                     lovaik után.</p>
                  <p>Magnus Castel nem vesztette el fejét; a pillanat hatalma megtanította őt arra,
                     mit az előbb említénk, s mi a napoleoni csatákban adott először oly erőt s
                     hatalmat a gyalogságnak.</p>
                  <p>A mennyit emberei közül maga körül vonhatott, tömegbe szorította össze s kezébe
                     vevén az egyetlen megmaradott zászlót, sikerült rettenhetlen bátorságának
                     nehány századot megmenteni, melyekkel később a brassói kis várerősségbe vonta
                        magát.
                  </p>
                  <p>Magnit kevesebb szerencse kisérte; mihelyt már messzebb ért a csatától, egy
                     helyen, hol meglehetősen el volt bokrok által födve, leugrott lováról, s
                     gyalog, sánczok s bokrok hosszában, itt-ott rejtőzve órákig, késő este
                     megérkezett Hermányba. Egyenesen a Hanhoz ment, mikép a
                     szászok a birót nevezik, s megismertetvén magát vele, kérte, hogy őt a hermányi
                     váracskába rejtse el.</p>
                  <p>A szánakozó Han igen szivesen fogadta őt, s kifogyhatlan hálálkodások közt
                     bevitte a kis várba. De alig volt a kapu bezárva, midőn a biró s néhány
                     hermányi szász, kik őt kisérték, megtámadták a korán bizó vezért s kirabolván
                     és levetkőztetvén őt, igéretei s fenyegetődzései daczára agyon merték verni: húszan valának egy ellen.</p>
                  <p>Később büntetésül nehány ezer forintot rántottak a helységen a német vezérek.
                     Az ossiáni hősiesség ily példáival telvék a szász legendák.
                  </p>
                  <p>Míg igy a nevezetes csata egyes fordulatait felidéztük az aggkor homályaiból,
                     varázsvesszőnk még egyszer felemelkedik, hogy a legmegkapóbb jelenetek egyikét
                     említetlen ne hagyjuk, mely történetünk szövegével szoros kapcsolatban van.</p>
                  <p>Mikor Doria fogva volt s Magnus Castel füstfelleg közt megmozdult helyéből, a
                     magyar, tatár s török a diadal ittasságában űzte az ellenséget.</p>
                  <p>Lehete őket csapatonkint messziről előszáguldozni látni, megrakodva martalékkal
                     s itt-ott foglyokat hurczolván maguk után. A csatatér tele halottakkal, s annyi
                     száz áldozat, kikre senki sem gondolt s annyi nehéz sebesült közt, kik itt
                     magukra valának hagyatva, egy fiatal alak tünik fel.</p>
                  <p>Lelőtt lova mellette hever s a szép halvány fő körülhullámozva szőke fürtöktől,
                     melyeket a szél mint arany pelyheket emelget föl, a tigrisbőrrel födött nyergen
                     nyugszik. Azonnal észre lehet venni, hogy eszméletét vesztette, s nem bir
                     öntudatával annak, mi körüle történik. Kis fehér kezébe szorítja meztelen
                     kardját, s kék szeme gondolat s irány nélkül bámul a légbe.</p>
                  <p>Lábainál egy huszár s egy tatár feküsznek halva. Vonásai mindinkább halványakká
                     lesznek, lassankint szeme bezáródik, s nehéz sóhaj után halva hever.</p>
                  <p>Ki vagy te szép ifjú? fejed aranyhullámait a szélnek lehellete arczodra
                     borította, szemed kékjét az égtől kölcsönözted. Oly ifjú vagy, 15-16 éves
                     gyermek még! miért jöttél ide a golyók záporába, e marczona férfiak közé, ide a
                     vér s a halál tanyájára? hiszen téged a természet egy szép virágkertbe szánt, a
                     liliom havát öntvén gyöngéd bőrödre. Szegény! talán lelked már felszállt a szép
                     tiszta angyalok közé, hogy sirhassál az emberek vadságán, kik egymást ölik és
                     gyűlölik, pedig az Isten oly szép világot adott nekik, hol mindnyájan békésen
                     megférhetnének!</p>
                  <p>- Kálmán, Kálmán! - hangzott most, - és sietve előrobogó lovak dübörgése
                     hallatszott.</p>
                  <p>- Kálmán, Kálmán! - kiáltott a hang mindig közelebb.</p>
                  <p>Petróczi, Tökölyi vezérei egyike, kit már többször láttunk, vágtatott
                     Brenkovics s többek kiséretében, alig pár ölnyi távolságra azon helytől, hol a
                     gyöngéd szőke ifjú végperczeinek tanui valánk.</p>
                  <p>- Apródját vesztette el, - mond Brenkovics hátratekintvén Bercsényire, ki
                     villámgyorsasággal rohant lován feléjök, folytonosan kiáltozván Kálmán
                     nevét.</p>
                  <p>- Itt van! - mond Brenkovics, megállítván lovát, - késő már, szegény gyermek!
                     ilyen az ember élete, álmodta volna-e kegyed, Petróczi uram, hogy e pillanatban
                     leesik egy nehéz kő lelkéről s pár uradalommal gazdagabb lesz.</p>
                  <p>- Hogyan, mit értesz evvel? - kiáltott fel Petróczi, megállítván hirtelen ő is
                     lovát.</p>
                  <p>- Majd megmondom később, - felelt a kém, - mert nincs veszteni idő; nézze uram
                     amott, hogy jőnek vissza minden oldalról embereink, rendezni kell a sereget,
                     urunk szereti használni az időt, s kiaknázni a meglepetést, melyről aligha
                     Kolozsvárt s Prágában álmodoznak.</p>
                  <p>- Menjünk! - mond Petróczi szánakodó tekintetet vetvén az ifjú halvány arczára,
                     melyet most a déli napnak sugára öntött el, mint valami fönséges szobrot
                     szeplőtlen carrarai márványból.</p>
                  <p>- Én bevárom Bercsényi uramat, - mond Brenkovics, - a halottakat fel nem
                     költjük, de tűzhetünk keresztet sírjokra.</p>
                  <p>Petróczi megfordította lovát, s kezével Kálmánra mutatván felkiáltott: - Ide
                     Bercsényi, itt van!</p>
                  <p>Bercsényi alig lehetett már néhány ölnyire tőlök, míg a vezér gyorsan
                     elnyargalt s Brenkovics időzött, a halotti csoportozathoz ért, s azonnal
                     leugrott lováról.</p>
                  <p>Bercsényi egy volt a leghevesebb emberek közül, kik valaha éltek: vállalkozó,
                     merész a vakmerőségig, eszes, világos fő, ki sokat tanult, de arról is
                     elhatározottan szólt, a mit félig, vagy éppen nem értett. A kedély
                     nyilvánulásai nála csak egyes, önkénytelen rohamokban mutatkoztak; tudott
                     szánakozó s érzékeny lenni, de könnyen feledett, s azért igazságos ritkán volt.
                     E pillanatban maga sem tudott nevet adni azon, soha eddig nem érzett
                     fájdalomnak, mely őt az ifjú halálának első gondolatára megkapta. Midőn itt
                     kábultan, eszmélet nélkül s ha szabad így kifejezni magunkat, a fájdalom
                     haragjával tekintett az ifjú halálos arczába, magán kívül volt.</p>
                  <p>Lovát eleresztette, s átgázolván a halottakon, térdre omlott az ifjú előtt; két
                     kezével emelte föl gyöngéden a szép szőke főt, s meredten szegezte reá szemeit,
                     nem tudta, mit cselekszik, - őrült volt!</p>
                  <p>Brenkovics megragadta karját és szólt: - Bátorság gróf úr, bízza őt reám, nem
                     hagyhatjuk itt testét, mindjárt előszólítok nehány embert, nyargal itt elég, -
                     evvel az előre s hátra száguldó egyes lovasok felé nógatta lovát.</p>
                  <p>Bercsényinek haragosan megvető tekintete esett a szólóra, egyszerre
                     felvillámlott szeme, ajkait szorította össze, szive hallhatólag vert, de nem
                     vala képes egy hangot kiejteni. E görcse a fájdalomnak kevés ideig tartott,
                     azután mintegy nevet akarván adni az ismeretlen érzésnek, mely kebléből
                     felküzdött, alig hallhatólag rebegte:</p>
                  <p>- Fiam, Kálmán fiam! nyisd fel szemedet, lehetlen, hogy ily ifjan meghaltál
                     volna.</p>
                  <p>Ezt mondván, az ifjú dolmányát tépte, inkább mint gombolta fel, s ingét
                     szétszakította keblén.</p>
                  <p>Egyszerre keze megmeredett, vonásai a legnagyobb meglepetést árulták el, titka
                     fejtve volt: Kálmán, az apród hölgy volt.</p>
                  <p>Míg Bercsényi tekintete meredten volt e halottias vonásokra szegezve, az ifjú
                     szemei felnyiltak, s vad tekintetével találkoztak, mert azt hitte, hogy halott
                     előtt térdel.</p>
                  <p>- Kegyed! - rebegte a hölgy mintegy álmában, - mindig kegyed!</p>
                  <p>- Én, én drága lélek! - riadt fel Bercsényi, kinek vonásai örömre gyultak, én,
                     mindig én! - Szólj gyermekem, hol érzesz fájdalmat? Győztünk, az ellenség fut,
                     megmentelek.</p>
                  <p>- Elkábultam, - felelt a hölgy, - de szabadon lélekzem, itt, a karom nem
                     emelhetem.</p>
                  <p>Bercsényi óvatosan felfejtette tőrével a dolmány ujját, s szeme széles
                     lándsaszúrással találkozott, mely a hölgynek balkarját felhasította. Bukása
                     lováról, s a sok vérvesztés okozta aléltságát, melyből most kezdett kissé
                     üdülni.</p>
                  <p>Mihelyt annyira magához tért, hogy helyzetének öntudatát visszanyerje,
                     észrevette öltözetének rendetlenségét, s halvány vonásait a szemérem rózsái
                     öntötték el.</p>
                  <p>- Gróf úr, rebegte, - titkom el van árulva: kegyed férfiú, a legnemesebbek
                     egyike, ó kérem - - e titok haljon meg keblében!</p>
                  <p>Bercsényi, minő hevesen tudott haragudni s gyűlölni, szinte oly heves volt
                     barátsága és szerelme. Hirtelen bekerítette a sebet zsebkendőjével, ajkait
                     szorította a hölgy gyöngéd kezére s az angyali főt borító szőke fürtöket
                     simítván el homlokáról, szenvedélylyel szólt:</p>
                  <p>- Titkod, szép gyermekem, nem a tied többé, az enyém is; ne féltsd azt, nincsen
                     szükséged reá, mert azon pillanatban, melyben akarod, büszkén s diadallal fogom
                     azt kikiáltani az egész világnak, az Isten oltára előtt.</p>
                  <p>E pillanatban közeledett vágtatva Brenkovics többek kiséretében.</p>
                  <p>- Mondd meg nevedet - esdeklett Bercsényi, kire itt senki sem ismert volna.</p>
                  <p>A hölgy gyöngéden közelítette ajkait Bercsényi füléhez s alig hallhatólag
                     susogta: - Egy nevem van csak, árva vagyok, nevezz Amadilnak.</p>
                  <p>Brenkovics előttök állt. - Ah! - kiáltott fel, - él? minő szerencse! íme a
                     véletlen Horn urat, derék orvosunkat vezette utamba, - le a lóról, tanár úr, s
                     elő a tárczával s kötelékekkel.</p>
                  <p>Brenkovics példájára mindnyájan leugrottak lovaikról; kiséretében még két
                     huszár, egy török spahi s két tatár voltak.</p>
                  <p>Bercsényi, mielőtt Brenkovics oda érkezne, hirtelen rendbe hozta Amadil
                     öltözetét. Mihelyt az orvos leszállt lováról, Bercsényi hozzá közeledett s
                     néhány bizalmas szót sugván neki, egy csomó aranyat nyomott kezébe.</p>
                  <p>- Tökéletesen nyugodt lehet, gróf úr, - felelt a titkos közlésre a derék Horn,
                     Tökölyi orvosának segédje, s igen kedves ember a táborban. Azután műértőleg s
                     gyorsan hozzáfogott a seb bekötözéséhez.</p>
                  <p>- Még ettől meg nem halunk, barátom, - szólt, bátorítva Amadilt, kinek
                     Bercsényi átölelve tartá karcsú derekát, s fejét vállára nyugasztá.</p>
                  <p>Az ellenséget üző csapatok minden oldalról visszatértek már, s a trombiták és
                     tárogatók hangjára halkkal a rend helyreállt.</p>
                  <p>Tökölyi fényes kiséretével rövid szemlét tartott az alakuló sereg fölött, mikor
                     Bercsényi közelébe érkezett, a nyert diadaltól lángoló arczczal hevesen
                     rákiáltott:</p>
                  <p>- Amott vonulnak vissza a völgyön a német századok, Gaczigerej nem boldogul
                     velök, s te, Miklós öcsém, itt veszteglesz s a sebesülteket ápolgatod? Gyorsan
                     lóra, végy egy zászlóaljt huszáraim közül, siess arra balra, el kell vágni
                     utjokat.</p>
                  <p>Bercsényi, e parancsoló és haragos hangon kiejtett szavakra dühösen felugrott,
                     s kardjához nyult, de azon pillanatban, melyben készült nehány magyaros
                     teremtettével visszautasítani magától a feddést, Tökölyi már távol
                     száguldott.</p>
                  <p>Bercsényi született katona volt, hazája s annak szabadsága volt a bálvány vagy
                     istenség, melyet imádott, becsületérzése pedig a legkényesebb s féltékenyebbek
                     egyike. Haragjának daczára átlátta, hogy Tökölyinek parancsa helyes s az
                     ellenséges sereg csekély maradványát menekülni engedni szégyen volna. Amadil
                     mentve volt, jó orvos kezei közt, sebe nem halálos, s következőleg nem vonhatja
                     magát vissza a parancs elől. Azért Brenkovicshoz közeledett és szólt: - Ide
                     Brenkovics! vedd őt át csendesen, barátom, így, ne késs, vitesd köpenyemen
                     társzekeremre: e gyermek saját fiam, életemet adom kezedbe.</p>
                  <p>- Számíthat reám, gróf úr, - felelt Brenkovics, - azután suttogva tevé hozzá e
                     mindentudó, ki előtt titok nem létezett, bár minden természetes uton történt: -
                     számíthat reám, ha saját leánya volna is.</p>
                  <p>Bercsényi szenvedély és kötelesség közt - mikép nem egyszer életében - most is
                     kivivta a diadalt. Köpenye pár másodpercz alatt nyerge mögől lecsatolva,
                     Brenkovics lábainál hevert, azután még egyszer közeledvén Amadilhoz, gyöngéden
                     szorította meg kezét, valamit súgott fülébe, felkapván lovára, mint a szélvész
                     távozott.</p>
                  <p>Nemsokára Tökölyi osztályokba szakadt hadseregével előrenyomult, míg Bercsényi
                     pár huszár-dandárral azon irányban vágtatott, hol Magnus Captel folytonosan
                     lövöldözve, Brassó felé vonult vissza.</p>
                  <p>Azon csoportozat, hol Amadilt Brenkovics s az orvos kezei közt hagytuk, egészen
                     magában maradott. Csak igen távol száguldozott egy-két lovas tatár vagy török s
                     Heusslernek szétugratott hadseregéből egyes menekülteket lehetett látni.</p>
                  <p>Mikor az orvos elkészült a seb bekötözésével, Brenkovics Bercsényinek széles
                     fehér köpenyét a földre terítette, hogy a két tatár Amadilt Bercsényi
                     társzekeréig vihesse. E szekér úgy mint több ily járművek, a podgyász számára a
                     tatárok által a szomszéd helységekből hajtattak össze.</p>
                  <p>Az orvos egyszerre felkiáltott.</p>
                  <p>- Amott jő az ellenség!</p>
                  <p>E felkiáltásra mindnyájan arra néztek, hová az orvos kezével mutatott.</p>
                  <p>A ki tudja, minő különböző helyzetbe jőnek egy szétvert hadnak egyes osztályai,
                     nem fog bámulni, hogy itt egyszerre, távol mind a győztes, mind a legyőzött
                     seregtől, mintegy húsz főből álló vasas német csapatot a Heussler seregéből
                     láttak egyszerre fák és bokrok közül kibukkanni.</p>
                  <p>Hihetőleg e csekély számú vasas az első roham alkalmával sodratott jobbra az
                     erdőség felé a túlnyomó tatárság által.</p>
                  <p>De a mi meglepőbb, az egy fényes fegyverzetű magyar lovag, ki a vasasok előtt
                     egyszerre feltünik. Vállát tigrisbőr kaczagány födi s fejét szép művű gömbölyű
                     sisak, magas kócsagtollal tetején.</p>
                  <p>Mikor az orvos legelébb meglátta a hivatlan vendégeket, alig lehettek pár száz
                     lépésnyire tőlük; hihető, hogy azon esetben, ha itt egy-két maradozó helyett
                     valami magyar vagy török csapatot látnának a jöttek, másfelé vonulnának, de
                     azonnal észrevették, hogy csak pár emberrel van dolguk, azért nyargalva siettek
                     előre.</p>
                  <p>- Ülhet kegyed lóra? - kérdé Brenkovics Amadiltól hirtelen.</p>
                  <p>- Lovamra emeljük, - biztatá az orvos; - ne tartson kegyed semmitől, az állat
                     jámbor és szelíd.</p>
                  <p>- Megkisértem, - felelt Amadil, kit már lábára segítettek.</p>
                  <p>Nem csekély fáradságba került a hölgyet, kinek szemei hálózni kezdettek, az
                     orvos lovára felsegíteni.</p>
                  <p>Végre Amadil lovon ült, s a huszárok egyike a tágas mezőn szaladgáló lovak
                     közül egyet, mely kantárába bonyolódva közel hozzá bukdosott, megragadván,
                     saját lovát adván az orvosnak s az ellenséges paripára kapott.</p>
                  <p>Mindnyájan lovon ültek, Brenkovics s az orvos szorosan Amadil mellett foglaltak
                     jobbra balra helyet, midőn az ifjú hölgy kimerülten a sok vérvesztéstől, ájulva
                     hanyatlott lovának nyakára.</p>
                  <p>E pillanatban termett mellettük a magyar lovag a vasasokkal.</p>
                  <p>A spahi, mihelyt az ellenséget oly közel látta s tőlük már csak lövésnyire
                     lehetett, a tatárokkal együtt megszaladt, úgy, hogy Brenkovics s az orvos
                     mellett csak a két huszár maradott.</p>
                  <p>A vasasok egy része elvágta a két tatár utját, kik rövid védelem után halva
                     buktak le lovaikról, csak a spahi menekült meg.</p>
                  <p>A magyar lovag s a mellette maradott 9-10 vasas körülfogták Amadilt, kit az
                     orvos felemelt volt lova nyakáról s jobb karjával támogatott.</p>
                  <p>- Megálljatok! - kiáltott a magyar lovag, feltartóztatván a németeket, kik
                     dühösen káromkodva mindenkit le akartak vágni.</p>
                  <p>Azon perczben, mikor az ellenséges magyar lovag rákiáltott embereire, ezek
                     ketteje megrohanta az orvost, s Amadil fosztva ennek támogató karjától, a lovak
                     közé hanyatlott le.</p>
                  <p>Veszve van! - gondolta Brenkovics s felkiáltott: - utánam Horn úr!</p>
                  <p>Brenkovics látta, hogy többé nem segíthet, s jól tudta, mi vár reá, ha
                     elfogatik, s ráismernek. Azon éles szemmértékkel, mely sajátja volt, látott még
                     annyi nyilást a két egymás felé kanyaruló vasas csoportozat közt, hol jó lova
                     segedelmével menekülhet; pisztolyát rántotta elő és sohasem hibázó lövését a
                     magyar lovag mellébe utasítván, oly iszonyú sebességgel elnyargalt, hogy őt sem
                     az orvos, sem a két huszár nem követhették.</p>
                  <p>- Beste lélek ilyen amolyan fia! - kiáltott fel a magyar lovag, kissé
                     hátratántorogván nyergében, - jól nekem lőtt.</p>
                  <p>Valóban, az egész lövés a lovagnak tigris kaczagánya által elfödött mellvértét
                     érte, s ha csak egy araszszal feljebb megy, a magyar lovag végóráját ütendé; mi
                     által eseményeinkben sok változott volna.</p>
                  <p>. . . . . . . . . . . . . . .</p>
                  <p>Mi történt tovább, él-e még Amadil, s ki lehet ama fényes lovag? mindezt,
                     valamint a nevezetes zernesti csatának eredményét később tudjuk meg.</p>
                  
               
            </div>
            <div type="chapter">
               <head>VÁRATLAN VENDÉG.</head>
               <!-- milestone type="subChapter" n="I"/ -->
                  <p>Még halljuk a csata elhaló zsibaját, mint a szünő vihar egyes csattanásai,
                     visszhangzik emlékezetünkben a seregek ordítása, a Jézus és Allah név; azután
                     mint a tengeren, a kiküzdött hullámok haldokló morajjal kisimulnak, történetünk
                     képletei szelidebb színöntetekben tűnnek fel.</p>
                  <p>Mennyire a szem belát, sajátos kép terjed előttünk. A természet azon rajzai
                     egyike, melyekkel földét csak ritkán ajándékozá meg, s melyeknek egy-két tágas
                     abroszát látjuk alföldünkön elterülni.</p>
                  <p>Éj van; a hold magasan és fényesen kémel nagyszerű egyházában, sugárai kéken
                     derítik a vidéket.</p>
                  <p>Első, mi szemünkbe tűnik, magas fekete torony, mely sötéten rajzolta magát az
                     ég falára: alatta, mint sátrak buknak fel a helység házainak födelei.</p>
                  <p>Körül minden oldalon úgy rémlik az éji világításban, mintha hosszú sorokban
                     sötét hullámok borulnának egymásra. Ha az egyetlen úton, mely mocsárok és
                     süppedékek közt kanyarul a helység felé, halad a vándor, a varázs megszünik, s
                     ama fekete habtorlatokból lassanként messze terjedő zöld nádasok fejledeznek
                     ki.</p>
                  <p>És e nádasok éjében sajátos zsibongás hangzik; sipolva hasad meg a szél az éles
                     leveleken, vagy csörög a nád, mely közt talán szárcsák s hódák csoportoztak
                     össze; azután éjszakról valami szélcsapás zúg e zöld növénytenger fölött, s a
                     szárnyasok kelepelése hangzik. Itt-ott mélyen s távol egyes dörgést hallasz, a
                     bölönbika remeteszózatát.</p>
                  <p>De az utas tovább halad, a nádasok megszakadnak, s zöld partok közt tágas
                     víztükör emelkedik ki az éjből, s egyszerre különös tündérzet gyökerezteti le
                     lábait, szeme egy tárgyon megmered, s kérdést tesz magához: álom vagy valóság,
                     a mit lát! Úgy tetszik, mintha a szél egy szép zöld szigetet kergetne maga
                     előtt.</p>
                  <p>A hold világa oly tiszta, hogy a fákat meg lehet számlálni, s a közeledő sziget
                     partjain ki lehet a fehér vizililiomokat venni, melyek képei az ifjú
                     ártatlanságnak, ringattatva a remény zöldében, mint csillagok pihennek széles
                     leveleiken.</p>
                  <p>E jelenet nem ritka ama lápos vidékek közt, hová történetünk szeszélye vezetett
                     bennünket.</p>
                  <p>A ki honunkat ismeri, gyaníthatja, hogy az alföldi lápok közelében fekvő
                     helységek egyikének határaiba léptünk.</p>
                  <p>Az utas, kit képzetünkben ama töltésre rajzolánk, talán első pillanatban lenge
                     árny, később mindinkább kivehető lőn.</p>
                  <p>Fáradt lovon ült, s mennyire a holdnak szép világítása kivehetni engedé, arcza
                     annyira össze-vissza volt sebhelyektől hálózva, hogy a ki azt ily állapotban
                     valaha látta, szintoly kevéssé volt képes elfeledni, mint reá nem ismerni, ha
                     akkor találkozott vele, mikor még a fegyver csatákban, vagy Isten tudja hol,
                     ily borzasztóan meg nem jegyezte. A vándor csendesen haladott, bár arczában
                     nagy, de nem kellemetlen nyugtalanság volt kifejezve.</p>
                  <p>Úgy tetszett neki, mintha ama fekete torony gyászemlékként nyulna fel az égbe,
                     s mégis, valahányszor rátekintett, képzete s visszaemlékezései úgy tünteték
                     elébe, - fehéren a napban ragyogó bádog födéllel, - mint a mikor azt utoljára
                     látta.</p>
                  <p>Együtt találja-e még kedveseit, él-e még anyja, szép huga s a kis Jerne
                     unoka-huga, alig tizenöt éves, midőn szülőinek csendes nádfödött lakját
                     odahagyta?</p>
                  <p>Ha reám ismernek-e, sohajtott azután, s mint egy felbátorítván magát, tevé
                     hozzá: minő jó, hogy nincs szép fiatal nőm, ki arczomon megborzadna, vagy hű
                     szeretőm, ki míg én sóvárgok látására, ne ismerjen reám.</p>
                  <p>Az anyai szív nem fog engem megtagadni, s e vonások rút vagy szép volta mi
                     különbséget se tesz a szeretet oly nemében, mely ide hozott.</p>
                  <p>A lovag a helység végső házait elérte már: úgy tetszett neki, mintha szive
                     veréseit hallaná, s régi álmok, virágfüzérekkel kerítve őt, édes erőszakkal
                     siettetnék lépteit.</p>
                  <p>Nehány percz múlva a helységnek elég tágas terére ért, hol egy kissé magasabb
                     földemeleten az egyház nyugodott, fürödve sugárokban s ily közelben már fehérlő
                     tornyával.</p>
                  <p>Majdnem szemközt ezen agg ima-helylyel, vonult el mélyen egy tágas udvar
                     fenekén a hosszú nádfödött lak, melynek minden ablaka ki volt világítva.</p>
                  <p>Most már a kapunélküli kerítést túlhaladta a vándor, s a jobbra-balra nyuló
                     fészerek, ólak s cselédházak közt állt, míg pár borzas házieb oda hagyta a lak
                     előtti tornáczot s ugatva nyargalt feléje.</p>
                  <p>- Hernád, Sajó! nem ismertek-e reám? - elővegyem a karikást? - szólt nevetve,
                     míg a tornáczon két némber jelent meg, kiváncsian előnyujtott nyakkal, kémelve
                     a jöttre.</p>
                  <p>A lovag szavára az ebek egyike mit sem ügyelt, s nem kevés hajlamot mutatott
                     lábszárába akadni: de a másik, egy hófehér gyapjas juhászeb azonnal csóválni
                     kezdé farkát, s másodperczig ismerően emelvén fejét a jöttre, czimboráját
                     torkon ragadta, hogy annál okszerűbben meggátolja ellenséges szándékát.</p>
                  <p>Míg a két eb értesült egymással, addig utasunk már a tornácz előtt volt, s
                     hirtelen leszállván lováról, kérdé:</p>
                  <p>- Kati leányom, itthon van-e Apagyiné asszonyom?</p>
                  <p>A Katinak szólított vaskos nő-cseléd a kérdőre meresztette szemét, szembetünő
                     volt, mennyire csudálkozik, hogy nevén szólíttatik.</p>
                  <p>Míg ez a felelettel habozott, addig a másik egy közeledő suhancznak intett.</p>
                  <p>- Jancsi! Vedd át a vitéz úr lovát, - azután hirtelen a kérdőhöz fordulván
                     felelt: - Itthon vannak mindnyájan.</p>
                  <p>- Nincs-e baj?</p>
                  <p>- Nincs tudtomra semmi új, - felelt most a szóhoz jött Kati, az előszobácska
                     ajtaját nyitván fel s jobbra mutatván, hol egy vaspántokkal erősített ajtó
                     nyilt azon tág szobába, melyben többnyire a család estenkint együtt ült.</p>
                  <p>Mielőtt a jelenetet leirnók, mely itt reánk vár, vessünk egy futó tekintetet a
                     szobára, mely az egyszerű nemes családok minden fényűzés nélküli háztartását
                     tünteti szemünkbe.</p>
                  <p>Balra az ajtótól, melyen a hadi tekintetű férfiú belépett, látjuk azon
                     vesszőkből font s kívül-belül agyagtapaszszal kerített boglyakemenczék egyikét,
                     melyek többnyire egy négyszögölet elfoglalnak, elől tégla- vagy vályog-patkával
                     vannak kerítve, s náddal vagy szalmával fűttetnek. Egy-két jól ellátott
                     pohárszék, magas festett ládák, lóczák, fenyő székek, s kissé avult takaróval
                     terített hosszú asztal a szoba közepén valának e mestergerendával támogatott,
                     deszka-padlózatú hézagnak minden bútora.</p>
                  <p>A falakon néhány sötét családi kép függött, s egy mellékszobába nyiló ajtónak
                     közelében, csomó rovás volt egy szögre aggatva. Ha ehhez az udvarra nyiló három
                     kisded s vasrostélyokkal erősített ablakokat megemlítjük, s a mestergerenda
                     hézagai közt emberfőnyi fonalgombolyagokra s a telt orsókra pillantunk,
                     alkalmasint előttünk áll az egész.</p>
                  <p>Mikor emberünk a szobába lépett, négy hölgy, igen különbözők termetben és
                     arczban, keltek fel székeikről, melyeken a kemencze közelében fonva ültek.</p>
                  <p>Az első, ki azoknak szemébe tűnne, kik e történet folyamával ismeretesek,
                     Ráfaelné, kivel Bozzán találkoztunk, s kinek sem tartása, sem vonásai nem
                     vesztettek azon szigorú felsőségi szinezetből, mely első látásakor meglepett. A
                     másik egy éltes nő, szelid, jámbor vonásokkal. A két fiatal hölgy, kik
                     mellettök álltak, meglehetősen különböztek egymástól; egyik magas, barna volt,
                     mintegy húsz éves, kissé közönséges, de nem kellemetlen vonásokkal; a másik
                     középtermetű, szőke, igen vidám s szembetünően szép arczczal, melyet kék szemek
                     világítottak meg.</p>
                  <p>Mindnyájan a jöttre bámultak. Világos, hogy egyik sem ismer reá.</p>
                  <p>A férfiú szándékosan hallgatott, mintegy várván, hogy megszólíttassék.</p>
                  <p>Az egyetlen gyertya, mely a késő októberi éjet világította, a szoba közepében
                     levő asztalon állt, s így történt hogy világa a jött felé közeledő hölgyek
                     által árnyékolva, csak most, midőn ezek egyike félreállt, veté sugarát az
                     ifjúra.</p>
                  <p>A szőke hölgy, kit utoljára neveztünk meg, egyszerre felsikoltott: - Jézus
                     Mária! ez Gábor bátyám, kit halottnak hittünk!</p>
                  <p>- Lehetetlen! - kiáltott az éltes nő s a barna hölgy, míg Ráfaelné közeledvén a
                     megismerthez, komoly nyugalommal szólt; - miért lehetetlen, a sebhelyek a
                     férfiúarcz díszére szolgálnak, becsületes csatában; nehezebb az emberekre
                     ismerni, ha lelkök s jellemök változott meg, olyan pedig sok van, édes jó
                     néném, itt a lápok közt, s ott a bérczek ölében, honnan én jövök.</p>
                  <p>- Igen, kedves Jerném, - kiáltott fel a lovag, kezét nyujtván a hölgynek, - s
                     miként itt nagynéném Ráfaelné mondja, megváltozva arczban, de lélekben és
                     érzésben a régi vagyok mindig.</p>
                  <p>Búsan, mint a gyönge leány tekint elhervadt virágra, nézett az ősz anya fiára,
                     s elővette emlékező tehetségét, hogy a kedvelt vonásokat kifürkészsze a nem rég
                     behegedt sebhelyek hálózatából.</p>
                  <p>- Igen, te vagy, Gábor, - szólt azután, karjai közé szorítván őt; - e tekintet
                     árult el, melyet atyádtól öröklöttél.</p>
                  <p>- Istenem! de lehetséges-e ez? hiszen miután már halottnak hittünk, vettük
                     hírét, hogy Caraffa legyilkoltatott? De te vagy, rád ismerek, légy üdvöz nekem.
                     - Evvel az agg nő szemei könyekkel teltek meg s fiát soká tartá ölelő karjai
                     közt.</p>
                  <p>A megismerés kínosan kedves pillanatai után, az ifjú ujra egészen otthon érezte
                     magát: kipihent a fáradságos út után, s reggel ugyan e szobában együtt látjuk
                     az egész háznépet. Jerne volt az egyedüli, ki merően állította, hogy bátyja
                     keveset változott, s hogy őt már csak olyannak látja, minő azelőtt volt.</p>
                  <p>A valóság e nyilatkozatban visszatükrözé magát a leányka szelid vonásaiban; s
                     talán nem ok nélkül neveztük ezt valóságnak; mert a rokonszenv s a benső
                     vonzalom mindig azon varázserővel bir, mely érzésében azonítván a lélek
                     tulajdonait a külső alakzat változandó formáival, mindig összes eszméjének adja
                     a túlsúlyt, s így midőn a formák változnak, maga az eszményi kép megmarad
                     emlékezetében.</p>
                  <p>Ha e hölgy a kímélet gyöngédségével nyilatkozott, rokonszenve e nyilatkozatot
                     meggyőződéssé érlelte.</p>
                  <p>A reggeli után, s míg az öreg Apagyiné s a fiatal hölgyek régi jó szokás
                     szerint, el voltak házi dolgaikkal foglalva, addig Ráfaelné közel öcscséhez vőn
                     helyet, s nemes, jelentő vonásaiban olvasni lehetett, hogy kiváncsi hallani és
                     mondani sokat, a mi részint mindkettőjüket, részint a forradalom által
                     széttépett hazát érdekelte.</p>
                  <p>E nő fiatal korában ismerkedett meg férjével Ráfael Istvánnal, ki még első
                     Rákóczi György idejében, mint a székelység csapatvezetője nem egyszer fordult
                     meg e vidéken. Ő az öreg Apagyinénak testvére volt, s szülői nem örömest
                     egyeztek meg házasságában, a nagy távolság miatt, hol férje lakott.</p>
                  <p>Az akkori idők hosszas értekezéseket nem engedvén, az elhatározott jellemű
                     hölgy elhagyta szülői házát, s mikép a bibliában írva van, követte férjét, ki
                     néhány évvel ezelőtt kimulván, őt özvegyen hagyta.</p>
                  <p>Leánya, Jerne, az akkori háborgós idők következtében, s miután később
                     Ráfaelnének sikerült szülőivel kibékülni, anyjával együtt nehány évet
                     Apagyiéknál töltött, hol őt igen nagyon szerették, s hol értelmi felsőségénél
                     fogva, úgyszólván ő vitte a kormányt.</p>
                  <p>Az utóbbi években, meghalván rokona, kire Ráfaelné székelyföldi birtokait
                     bízta, hosszas perekbe elegyedett a Hálom-utódokkal, melynek végeredményét a
                     bozzai táborban hallottuk.</p>
                  <p>Ráfaelnénak Jernén kívül még egy fia volt: Kund; makacs, szeszélyes ifjú, ki
                     rég elhagyta a szülői házat, s mint akkori időben annyian, a hadi pályát
                     választotta, de később, megismerkedvén Brenkovicscsal, ennek sikerült őt más
                     szolgálatokra felhasználni. Elég, ha annyit mondunk, hogy az ifjú nem más, mint
                     a mindig pénzszükében levő, vakmerő kém, kalandor, vagy martalócz: Ráfael,
                     kivel a zernesti csatában találkoztunk.</p>
                  <p>Ráfaelné, Teleki Mihály parancsára, Görgénybe vitetett, hol majdnem egyszerre
                     érkezett meg Teleki halálhírével. Elfogadtatása a gyászos körülmények daczára,
                     komoly ugyan, de szíves volt.</p>
                  <p>Egészsége helyreállván, Telekiné tanácsából, a Hálom-utódok üldözéseinek
                     kikerülésére, visszatért Apagyiékhoz, hol leányát hagyta volt.</p>
                  <p>Teleki Mihály részvétének okát később magától a hölgytől tudandjuk meg.</p>
                  <p>Darabig figyelemmel tekintett a még mindig mély gyászban öltözött hölgy
                     Apagyira, azután megszólalt.</p>
                  <p>- Öcsém, egy kérdésem van hozzád, melyet nem akartam anyád előtt tenni, s
                     melyet anyád maga kerülni látszatik. Mondd meg nekem: higgyem-e, hogy utolsó
                     eseményed óta Ujhelyieknél, azon szerencsétlen szenvedélyedből, mely szüleidnek
                     annyi bánatot okozott egykor, kigyógyultál?</p>
                  <p>Apagyiné nem örömest ereszkedett e tárgyba; de nénjének annyi hatása volt reá,
                     hogy nem akarta a kérdést mellőzni. - Felelek majd erre is, most megfejtem,
                     mikép van, hogy kétszeres halál után még élek, - szólt az ifjú komolyan. -
                     Elhagyatva és elvérezve, Ujhelyiék egy becsületes ispánjának köszönhetem
                     életemet, ki saját házánál gyógyíttatott meg; legyen elég e gyászos történet
                     befejezésére, melyre máskor fogok visszatérni, annyit mondanom, hogy félig meg
                     vagyok bosszulva; de még egy teendőm van az életben, mit nem fogok idegen kézre
                     bízni.</p>
                  <p>- S mi az? - kérdé a nő.</p>
                  <p>- Egy vérengző tigris kiirtása a föld szinéről, ha Isten úgy akarja.</p>
                  <p>- Értem, - mond a nő, - Caraffa bosszúd tárgya; de vigyázz, hogy e véreb
                     megsemmisítését mások ne előlegezzék, mert sok száz bűntett megbosszulása
                     sovárog e nyomorult életre.</p>
                  <p>- Lesz gondom reá! - felelt az ifjú szigorú hangon, azután folytatá: - hogy
                     Eperjesen helyettem Isten tudja kit, de semmi esetre nem engemet végeztetett ki
                     ama hiéna, láthatja jó néném.</p>
                  <p>- Jól van, öcsém; mondd meg nekem most, mi terveid vannak jövőre?</p>
                  <p>- Mielőtt ezt megmondanám, röviden elbeszélem, mi történt velem az utóbbi
                     időkben.</p>
                  <p>- Örömest fogom hallani, - felelt Ráfaelné, - mert a kik itt néha
                     meglátogatnak, annyi ellenkező dolgokat beszélnek, hogy igen sokat tudva,
                     semmit sem tudunk bizonyosan.</p>
                  <p>- Sebeim meggyógyulván, mindenkép azon voltam, hogy Tökölyi Imre táborába
                     juthassak. De ez nem volt oly könnyű, míg Tökölyi kémei közől egygyel
                     találkozván, nem hallottam, hogy a Havasföldön át Erdélybe szándékozik
                     berontani.</p>
                  <p>- Nem tudom, mikép van, de én mindig biztam ezen emberben, s hittem, hogy míg
                     mások jól kiérlelt terveiket sem tudják kivinni, addig Tökölyi többet tesz,
                     mint a mennyit ki szokott mondani.</p>
                  <p>- Szent-Péteren, hová nagy bajjal pórruhában juthaték, találkoztam vele
                     először, s követtem őt és seregét Földvárra. Itt országgyülést hirdetett
                     Fehérvárra, de később, többek tanácsára megváltoztatta szándékát; Sziget felé
                     indulánk, hova a fejedelem az erdélyi hadakat rendelte, s hová számosan
                     érkeztek a Székelyföldről és a vármegyékből.
                  </p>
                  <p>- Az erdélyi urak közül naponkint többen jöttek Szigetre: Gyulai Ferencz, Daczó
                     János s Macskási Boldizsár tanácsolták a fejedelemnek: hogy hadaival a
                     Vaskapuhoz menjen, s miután a Heusslertől odarendelt három ezredet szétverte,
                     siessen Nándorfehérvárra, s egyesüljön a török fővezér táborával. Csak azután,
                     ha a vezérrel együtt szerencsésen legyőzheti a bádeni herczeget, jőjjön vissza
                     Erdélybe s iktassa magát a fejedelemségbe.
                  </p>
                  <p>- E tanács nem volt rossz, - jegyzé meg Ráfaelné, - mert a bádeni herczeggel
                     alig van tizennyolczezer német, ha igaz.</p>
                  <p>- Talán reá is állt volna Tökölyi, - folytatá Apagyi, - de fővezérei: Sándor
                     Gáspár és Petróczi István, gyanusították az erdélyieket: állítván, mikép ezek
                     csak áltatni akarják, hogy míg távol van, Erdélyt a német hadak
                     elfoglalják.</p>
                  <p>- Szeptember 21-én, pompás beiktatási ünnepély volt a keresztényszigeti
                     mezőn.</p>
                  <p>- Már hajnalban az egész hadsereg, legszebb készületével, fel volt állítva.
                     Nemsokára Tökölyi érkezett, Sándor Gáspárnak, Bercsényinek, Petróczinak és
                     számos erdélyi s magyarhoni uraknak kiséretében, kik közt én is, Bercsényi
                     Miklós vezetékei egyikén, egy szép barna ménen követtem a fejedelmet.</p>
                  <p>- A seregek mögött Szigetnek s a közeli helységeknek majdnem egész népessége
                     összetódult.</p>
                  <p>- Alig láttam valaha szebb és hadiasb jelenetet, melyet nem kevéssé
                     érdekesített a török seregnek keletiesen sajátos tekintete, s azon számos
                     török, tatár s havasföldi főnökök jelenléte, kik Tökölyi kiséretében valának, s
                     kik közt Brankovánt, a havasföldi vajdát, s Gaczigerejnek, a tatár khánnak alig
                     húsz éves s atyjánál minden tekintetben különb fiát kell kiemelnem.</p>
                  <p>- A szemle után, trombiták harsogása közt, Tökölyi fényes kiséretével, a
                     szigeti egyházhoz közeledett, hol már a népesség az egész tért elfoglalta.</p>
                  <p>- Mindnyájan, leszállván lovaikról, az imaház szentélyébe siettek.</p>
                  <p>- Itt a fejedelem letévén a szokott esküt, méltóságába beiktattatott.
                  </p>
                  <p>- A nagyszerű ünnepélyt pompás lakoma követte, s az egész napon át öröm és
                     vigasság volt mind a táborban, mind Szigeten.</p>
                  <p>- Darabig táboroztunk itt; míg részint Erdélyből, részint Magyarországról
                     számos urak, nejeikkel s gyermekeikkel érkeztek a fejedelem mellé: annyira,
                     hogy Szigeten még a házak fedelében is szállók voltak.</p>
                  <p>- A ki Magyarhont tágas terjedelmének e csekély pontjáról akarná megitélni, azt
                     hinné, jó néném, hogy baj sincs az országban!</p>
                  <p>- Gyüléseket tartánk az egyházban, a tágasb termekben, künn a mezőn s a téren.
                     Jaj, édes néném, csak úgy van az, mint régen; a magyar szeret sokat beszélni, s
                     e sok beszédnek mindenhol rést és csatornát keres. Azonban pénzünk nem volt,
                     ruháink leszakadoztak, s így üres zsebbel s rongyosan mit teheténk jobbat, mint
                     beszélni és mindig beszélni.</p>
                  <p>- Tárgy híjján nem valánk; óráról-órára jött a hir; hol jó, hol rossz, mint
                     ilyen zátonyos időkben, hol a szegény hazának sajkája megakad itt és ott.</p>
                  <p>- Ma legyaláztuk a német sereg minden hadvezérét, nem kegyelmezvén meg a bádeni
                     herczegnek sem. De ha valahol megpaskolták a törököt, pár perczig eltátottuk
                     szánkat, azután a török vezéreknek estünk, nem hagyván rajtuk egy fillérnyi
                     becsületet.</p>
                  <p>- Gondolom, öcsém, hogy a magyaroknak sem sokat kedveztetek, s talán még a
                     holtakat is feldúltátok sírjaikból.</p>
                  <p>- Mi tagadás benne, kikapta mindegyik a maga osztalékát, s kiknek a székelyek s
                     hajduk a táborban ma összeszidták apjok-anyját, holnap égig magasztalták, de e
                     mulatság nem sokáig tartott; s míg mi Szigeten fogaink közt őrlöttük a
                     németeket, addig a bádeni herczeg ott hagyván Nándor-Fehérvár ostromát,
                     Károly-Fehérváron termett.</p>
                  <p>- Számos kémeink egymást érték; hírül hozván, hogy a herczeg a Vaskapunál levő
                     három ezredet magához vette s gyorsan közeledik Sziget felé.</p>
                  <p>- A mi most jő, nem egyéb vándorlásnál és csatangolásnál.</p>
                  <p>- A tábor fölkelt, nehézkesen, futot vevén mint az ázott túzok, míg szárnyra
                     kelhet, s a harsági völgybe szálltunk. Onnan helységről helységre Báczonig
                     jöttünk; s átkelvén a Mitács erdején, Csíkba érkeztünk. Utunkat füst- és
                     láng-uszály követte; a nép mint a vesztés angyala előtt, az erdőkbe s
                     barlangokba szaladott.</p>
                  <p>- Törökök és tatárok mindent kiraboltak, s megrakodva, mint a méhek, egyenkint
                     szökdöstek el táborunkból. Parancs, szó, fenyítés mitsem használtak, még a
                     havasföldi vajda is megoldotta a kereket; annyira, hogy végre, mint minden
                     bajban, mely soká tart, csak a magyarság maradt a fejedelem mellett.</p>
                  <p>- Én az erdélyiek közt valék, s bár ezek nemes kitartással a végsőre készen
                     álltak, Tökölyi nem kevés bizodalmatlanságot mutatott irántuk.</p>
                  <p>- Egy reggel hírét hozzák, hogy a bádeni herczeg Földvárhoz érkezett, mintegy
                     másfél órányira tőlünk.</p>
                  <p>- A sereg fel volt állítva; de alig lehetett harmada annak, melylyel Erdélybe
                     jöttünk.</p>
                  <p>- Tökölyi indulatosan nyargalt végig sorainkon. Az erdélyiek részéről a nemesek
                     s főbb urak egy szép s mindenre elszánt dandárt képeztek s a jobb szárnyon
                     voltak felállítva. Egyszerre a fejedelem parancsot adott Petróczinak, hogy
                     bennünket körülfogjanak.</p>
                  <p>- Ellene mondtunk az erőszaknak, kinyilatkoztattuk, hogy erre szükség nincsen,
                     mivel közülünk még egy sem szökött meg, s készek vagyunk a fejedelmet bárhová
                     kisérni.</p>
                  <p>- Én magam, a fejedelemhez ugratván, kértem őt, hogy e szégyent ne éreztesse
                     épen azokkal, kik az utóbbi időkben önként jöttek táborába, s kik közől többen,
                     mikép azt jól tudtam, csak kényszerítve, s részint Heussler fenyegetései,
                     részint Teleki csábjai s igéretei által birattak arra, hogy a német tábort
                     kövessék.</p>
                  <p>Tökölyi fékezett indulatossággal hallgatta ki szavaimat, azután
                     felkiáltott:</p>
                  <p>- Apagyi uram! ha mindegyiknek oly nemes levele volna, mint kegyelmednek, írva
                     karddal és tőrrel hazánk legdühösebb ellenségétől: akkor nem óvakodnám
                     árulástól; itt ama czifra dandárban sok jó ember van, tudom én azt; de van
                     néhány áruló is; ezekre ügyelni fogok, s ha szükség, nem sajnálok pár szál
                     kötelet tőlök. Kegyelmed kérésére csak amaz úri dandárra lesz ügyelet. Isten
                     velünk!</p>
                  <p>- A fejedelem azonnal előre küldötte a társzekereket s mindennemű podgyászt.
                     Járhatlan utakon ezer baj közt jöttünk Havasalföldére.</p>
                  <p>- Ploestnél táboroztunk, majd negyedfél hétig. Soha embereink jobban nem éltek
                     mint itt; boruk annyi volt, hogy lovaink is megérték volna vele; de nemsokára
                     borult az ég; ki kelle mozdulnunk s a mindig növekedő havas esőzés egy tanyából
                     a másikba kergetett bennünket, míg a tél, közel Tergoviszthoz egy erdőségbe
                     szorított, hol majd mindenből kifogyva, éhségünk csillapítására néha a vadalmát
                     szedtük ki a hó alól.</p>
                  <p>- Tökölyi fejedelemsége Erdélyben 12 napig tartott, nem tovább. A német vezérek
                     folytonosan verték a török hadakat. József magyar királyt Augsburgban római
                     császárrá választották, Batthyány Ádám horvátországi bán bevette Kanizsát, a
                     lotharingiai herczeg pedig, a császári seregek új vezére, miután XIV. Lajos
                     franczia király ellen több győzedelmet nyert, hirtelen meghalt.
                  </p>
                  <p>- Az erdélyiek s mi nehányan, kik köztök valánk, láttuk, hogy Tökölyinek
                     csillaga lehúnyt, folytonos ingerültsége közben senkiben sem bízik, s keblében
                     minden gyanusítás termékeny földre talál; elhatároztuk tehát e czél nélküli
                     táborozás helyett idegen földön, visszatérni hazánkba.
                  </p>
                  <p>- Nem volt tréfa e tervnek kivitele, életünkkel játszottunk. Titkon történt
                     tehát minden, magyarok valánk, innen megfejthető, hogy veszedelmes szándékunkat
                     még azok sem árulták el, kiket a kivitel perczében a félelem elhatározásuk
                     megváltoztatásra birt.</p>
                  <p>- A havasföldi táborban egy igen jeles székely ifjúval ismerkedtem meg, Cserei
                     Mihálylyal, ki egy volt a legkitartóbbak közől ezen egész táborzás alatt.</p>
                  <p>- Indulásra a jövő hajnalt tűztük ki, s a szerencsés eredményben annál
                     kevesebbé kétkedtünk, mivel Tökölyi hadai meglehetős távolban voltak tőlünk s
                     épen azon este kaptunk parancsot beljebb vonulni Havasalföldre, tehát nem
                     félhettünk, hogy indulásunk észrevétetik.</p>
                  <p>- Csereivel ketten már mindent elkészítettünk utunkra, midőn többen barátaink
                     közől avval ijesztettek, hogy tervünk aligha sikerül, mert azon háromszáz
                     erdélyiből, kikkel megegyeztünk, hogy bennünket kövessenek, több kétszáznál
                     elhatározta Tökölyi mellett maradni.</p>
                  <p>- Ez tervünkben semmit sem változtatott, jobbnak véltük haza menni, hol akár
                     miként forduljon a koczka, több szolgálatot tehetünk a honnak, mint ha itt
                     hasztalanul vesztegetjük az időt.</p>
                  <p>- Jóval hajnal előtt, a legcsikorgóbb téli napon, melynek sanyaruságát még a
                     hegység éles szele nevelte, lóra ültünk s megindultunk Erdély felé.</p>
                  <p>- A havasalföldiek nagyon fel voltak a magyarok ellen ingerülve, mert a hosszas
                     táborzás közben embereink kénytelenek voltak néha erőszakhoz nyulni, mi aztán
                     sok helyen rablássá s fosztogatássá fajult.</p>
                  <p>- Tanyáinktól jó távol vizi malmok voltak, melyeket embereink gyakran
                     meglátogattak, s ezek közelében nem egy gyilkosság történt. Az oláhok lesben
                     álltak s mikor őrléssel valánk elfoglalva, hirtelen ránk rohantak s szerencse
                     fia lőn, a ki menekülhetett. Okunk volt tehát e kaján s orgyilkos néptől
                     tartani, ha tervünket felfödözik s csekély számunkat megtudják, de sok másnemű
                     ovatosságot is igénylett e vakmerő vállalat.</p>
                  <p>- Tudtuk, hogy Tökölyinek itt-ott hátunk mögött tartalék-osztályai vannak,
                     melyeknek czirkálói már nem egyszer kerítették kézhez azokat, kik egyenkint
                     akartak távozni; s vagy összevagdalták, vagy lánczokkal terhelve hozták vissza
                     Tökölyihez, ki akkortájban igen ingerlékeny volt, s az így kézhez kerülteket
                     többnyire kivégeztette.</p>
                  <p>- Elhiszem azt! - jegyzé meg Ráfaelné, - akkor még ki nem cserélte nejét
                     Heusslerrel és Doriával, nem volt angyal közelében.</p>
                  <p>- A fejedelemné állítólag már utban volt, - folytatá Apagyi, - de még meg nem
                     érkezett a táborba, s hogy a sorsnak ennyi csapása után még ez is növelte
                     ingerültségét, igen természetes; szóval Tökölyi kedélyében eddig szokatlan
                     hajlam mutatkozott bosszura s kivégeztetésekre. Ez okért is tehát óvakodnunk
                     kellett, nehogy portyázó tartalék-seregeink kezei közé kerüljünk, kikről tudva
                     volt, hogy az Erdély felőli szorosokon czirkálnak.</p>
                  <p>- A szabadulási vágy s a folytonos tétlenség unalmai legyőzték a félelemnek
                     minden ellenokait s így jóval hajnal előtt még sötétben utban valánk.</p>
                  <p>- Elől két fiatal székely lovagolt, mintegy száz lépésnyire kisded
                     dandárunktól. Soraink közt nehány némber találkozott, kik részint Tökölyi
                     táborába kisérték férjeiket s minden kincseiket magukkal hordozták; részint
                     később jöttek Havasalföldre. Ennek egyik oka az, hogy Tökölyi Józsa és
                     Brenkovics által azt a hírt terjesztette el Erdélyben, hogy a német vezérek
                     mindazoknak nejeit és leányait leöletik, kik Tökölyi táborában vannak.</p>
                  <p>- E kissé nehézkes adalék daczára, a hol az utak engedék, gyorsan és bátran
                     haladtunk előre; bár miként gondolhatja jó néném, társalgásra s tréfákra
                     egyikünk sem érzett különös hajlamot. Tudja-e, hol van Csigahágó?</p>
                  <p>- Igen jól, - felelt Ráfaelné, - férjem gyakran járt azon az uton.</p>
                  <p>- Így tehát jobban képzelheti magának a helyzeteket, folytatá Apagyi. - Épen e
                     Csigahágónak széles s néhol meredek utján haladtunk, mikor a két székely
                     suhancz közől egyik hátra nyargalt, s meglehetősen ijedt képpel jelenté, hogy
                     távolról a már világosodni kezdő hajnal első derüjében fegyvercsillogást vett
                     észre.</p>
                  <p>- Ez gonosz egy tréfa volt! mert nem lehetett kétség benne, hogy a közeledők
                     Tökölyi emberei. Még oly távolban voltak tőlünk, hogy e hegység kanyarulataitól
                     gyakran elfödetve, gyanú nélkül visszatérhetendénk; de én és Cserei
                     kinyilatkoztattuk, hogy ha egyedül maradunk s életünkbe kerül is, kiálljuk a
                     sarat, ha felkötöttük a kolompot.</p>
                  <p>- E szorongó pillanatban a hölgyek egyike, Bodonyi Pálné, kinek férjét nem
                     sokkal ezelőtt egy malom közelében orozva ölték meg az oláhok, egy szerencsés
                     eszmére bukkant.</p>
                  <p>- Uraim, - szólt, megállapítván lovát, - itt egy holttestet látok, szálljunk le
                     nehányan lovainkról s kegyetek kardjaikkal kezdjenek sírt kaparni; talán azok a
                     jó emberek, kik felénk közelednek, elhiszik, hogy csak azért jöttünk ide, mivel
                     szegény hontársunkat nem akartuk martalékul hagyni a varjaknak.</p>
                  <p>- Cserei azonnal leugrott lováról s én is követtem példáját, aztán nehányan
                     kardjainkkal a hogy lehetett, kaparni kezdettük a fagyos földet, míg mások a
                     szegény halottat fogták körül, ki alkalmasint megfagyott a rémítő hidegben, a
                     mi e hegységek közt igen gyakran megtörténik; mikép később megtudtuk, Benkő
                     Mihálynak szolgája volt, ki néhány nappal ezelőtt megszökött a táborból.</p>
                  <p>- Jobbra tőlünk meredek bércz nyúlt fel, balra pedig az út mellett mély
                     szakadás ásított, - mindenesetre ármányos egy feladat leende e szűk helyen
                     megvívni Tökölyi embereivel, kik háromszor meghaladták csekély számunkat.</p>
                  <p>- A nap már kezdé fejét az erdőség sötétéből kiemelni, mindnyájan el valánk a
                     temetés előkészületeivel foglalva, s a lehetőségig bús színt igyekezvén adni az
                     egésznek, nem minden aggály nélkül vártuk a közeledő czirkálókat, kik minket
                     eddig aligha észrevettek. De mihelyt az útnak egy kanyarulatánál
                     megpillantottak, magasra emelt kardokkal nyargaltak felénk.</p>
                  <p>- Legelől vaskos, szakállas férfiú jött, ki közelünkbe érvén, kissé időzni
                     látszott, azután dörgő hangon felkiáltott:</p>
                  <p>- Ugy-e szökni akartok semmirekelők, beste lélek ilyen amolyan gazfiai! lóra
                     mindjárt s vissza, mert egyszeribe nyakatok közé verek.</p>
                  <p>- Fia vagy a kinek vagy, ilyen amolyan nagyszájú medvéje, - kiáltottam én elébe
                     lépvén, - hogy mered így megtámadni a becsületes embereket?</p>
                  <p>- Nem látjátok-e - szólt közbe Cserei, félbehagyván a fáradságos ásást, - hogy
                     itt egy halottunk van, kit kedvetökért meg nem étetünk a farkasokkal. Csak nem
                     kivánhatják kelmetek, hogy egy jó vitéz hazánkfiát temetetlen hagyjuk, mint a
                     kutyát, kelmetek is meghalhatnak s jó lesz aztán, ha sírban fekhetnek, a
                     helyett, hogy az erdők vadjainak szolgáljanak lakomául.</p>
                  <p>- Jól van jól, - felelt a csapat szakállas vezetője, - ismerlek benneteket,
                     tudom hány pénzt értek! azért csak annyit mondok, hogy ha jóban jártok,
                     siessetek s kövessetek minket.</p>
                  <p>- Nem is fogunk itt hálni a havon, - felelt Cserei haragosan, - csak haladjanak
                     kelmetek Isten hírével, mi sem fogunk késni.</p>
                  <p>- Néhány káromkodás után a csapat előre haladott, mi pedig mindaddig, míg
                     láttuk, hogy szemmel tartanak bennünket, azon a helyen maradtunk s valahogy
                     jól-rosszul hóval és földdel el is temettük a halottat, kinek fejét a varjak
                     kikezdték volt már.</p>
                  <p>- Mikor Tökölyinek emberei jól elhaladtak, s bennünket többé nem láthattak,
                     felkaptunk lovainkra, s látott volna kegyelmed, drága néném, futást.</p>
                  <p>- Végre sok fáradság után megérkeztünk Erdélybe, hol elbucsuztam barátimtól s
                     mindig a legegyenesebb utat választván, ide érkeztem.</p>
                  <p>- És most mit fogsz cselekedni? - kérdi a nő.</p>
                  <p>- A jó ügy mellett maradok, néném, s az ellenségek teszek majd annyi kárt, a
                     mennyit csak lehet: tétlen verni nem akarok.</p>
                  <p>- S nem fogja-e Tökölyi azt árulásnak venni?</p>
                  <p>- Tökölyi csillaga lejárt; nemcsak én mondom ezt, úgy hiszi az egész világ; hej
                     pedig kár! de kinek Isten vesztét akarja, eszét veszi el. Ne hitt volna azoknak
                     a hitetlen pogány ebeknek, mert saját romlásukra ők buktatták meg, mikor
                     Nagyváradnál elfogatták.
                  </p>
                  <p>- Kiben bízzunk tehát ezután? - kérdé Ráfaelné indulatosan.</p>
                  <p>- Egy emberből áll-e Magyarország? s nem hagyták-e el sokan a havasalföldi
                     tábort; nem vagyunk-e elegen, kik fogyhatlan türelemmel lessük a kedvező
                     pillanatot. A láng el van fojtva, de ne higyd néném, hogy a hamu alatt kialudt
                     a parázs; míg e német vezérek azt hiszik, hogy az iga már nyakunkban, addig
                     ezrek várják nyugtalanul azt, ki el nem fog maradni, egy második
                     szabadítót.</p>
                  <p>- És ki lehetne az?</p>
                  <p>- Nincsen ott Bercsényi? - -</p>
                  <p>- E dühös ember, ki magának sem tud parancsolni?</p>
                  <p>- Nem él-e még Rákóczi Ferencznek fia Bécsben?</p>
                  <p>- Az a németté vált magyar! kinek nővére egy német tábornokot szeret!</p>
                  <p>- Ha senkiben sem bízol, néném, bízzál mindnyájunkban, összesen.</p>
                  <p>- Nemzet vagytok-e ti? néhány nemes, - folytatá Ráfaelné; - néhány nagy úr,
                     kiket a nép csak addig kegyel, míg fizetni tudjátok vagy a csatákra vezetitek,
                     s martalékra adtok alkalmat, míg a forradalmak kiváltságosok érdekében
                     történnek s a nemzet nem a nép, hanem a nemesség, menjetek aludni, jobbat nem
                     tehettek! Nép kell forradalomra, de a mely egy legyen s ne süvegét és nyelvét,
                     hanem Magyarországot keresse. Nálunk nincsen nép!</p>
                  <p>- Igazad van, néném, hatalom s erő fel vannak oszolva; ha a csatákat számítod,
                     mindig a magyar vér foly leginkább; de az időre is kell valamit bízni, s a nép,
                     mely most vak eszközül használtatik, s bérért, zsákmányért vív, talán egykor
                     érzendi a súlyt, melyet az állomány mérlegében képvisel.</p>
                  <p>- Jámbor óhajtás! - jegyzé meg a nő.</p>
                  <p>- Ne fűzzük ezt odább, néném, - szólt közbe az ifjú, el akarván e tárgyat
                     hagyni. - Inkább beszélje el nekem, mi történt kegyeddel az utóbbi időkben.
                     Mindenek előtt óhajtanám tudni, minő viszony az, melyre a bozzai táborban
                     hivatkozott, s melynek következtében a császár pártolását említé.</p>
                  <p>- Én, jó öcsém, nem igen szeretek pártolásra hivatkozni, s a nagyok kegyéhez,
                     árva lelkemre mondom, csak akkor nyúlok, mikor a hajótörést szenvedett a lenge
                     deszkához. Életemet nem vetem oda, mintha mit sem érne, s vagyonomért is vívok,
                     míg lehet, mert úgy hiszem, a gyáva odaengedés csupa bűn, s a legrútabb akkor,
                     ha aljas rablók ellen önként vallunk kudarczot. Ha a törvény megmelleszt
                     bennünket, ám lássa a törvény, s viselje szégyenét és átkát! Ezt azonban Teleki
                     Mihályon kívül, - ki a dologról már hallott valamit, - kevesen tudják. De elég
                     ennyit erről, ha a király s nejének kegyét el nem dobom magamtól, így itéld
                     meg.</p>
                  <p>- Hogy ezt megfejtsem előtted, messzi hátra kell mennünk - 1670-ig. Ez időben
                     Leopold császár hetek óta hanyatlani érzé erejét. Orvosa azt hitte, hogy a baj
                     vértódulásból származott, de itt-ott mérgezést kezdének gyanítani, melynek
                     azonban az orvosok hitelt nem adtak.</p>
                  
               
               <!-- milestone type="subChapter" n="III"/ -->
                  <p>- E tájban egy ügyes orvos és vegytanár, Borri József, milanói nemes, ki a
                     Rákócziak idejében nem egyszer fordult meg Erdélyben, ott, mikép előtted is
                     tudva van, férjem nővérét vette nejül, s az unitárius hitre tért át, a
                     jezsuiták által üldöztetett. Ezen emberek sohasem szalasztották ki kezükből, a
                     kit egyszer áldozatul tűztek ki. A pápa nunciusa Bécsben a jesuiták által
                     felingereltetve, mindenütt kiosztatá személyes leirását, s így történt, hogy az
                     ártatlanul üldözöttet, midőn Konstantinápolyba akarna menekülni, Szilézia
                     határinál elfogták és Bécsbe hurczolták. Őt szerencséjére Skotti nevű derék
                     lovas százados kisérte, ki a tudós férfiúval barátságosan társalgott útközben,
                     s ettől tudta meg a császár veszélyes állapotát.</p>
                  <p>- Borri kinyilatkoztatta a százados előtt, hogy ő, Isten segedelmével, képes a
                     császár életét megmenteni.</p>
                  <p>- Skottinak sikerült őt, az őrködő jezsuiták s orvosok figyelmének daczára,
                     titkon bevezetni a császárhoz.</p>
                  <p>- A tapasztalt orvos a császárt egészen kimerültnek s elaszottnak találta,
                     folytonos nyomás által mellén, s kiolthatlan szomjúságtól kínoztatva.</p>
                  <p>- Első találkozásakor a buzgó Leopold mindenekelőtt az orvos igazhitűségéről
                     akart meggyőződni. De nem ért reá, mert Borri ezen első találkozásakor már
                     észrevette, hogy a szobában égő két viaszgyertya lángja vörös, s hogy abból
                     vékony fehér pára szállong fel, mely felül a falon észrevehető foltot képezett.
                     Borri azonnal erősíté, hogy a szoba lége meg van mérgezve.</p>
                  <p>- Mikor Borri belépett, a császárt középnagyságú teremben találta, tágas
                     bársonykarosszékben, mely előtt egy kis asztalon néhány gyógyszer állt, míg a
                     hatágú tartóban égő gyertyák a szoba nehéz aranyozásokkal terhelt bútorait s
                     vörös kamukafalait csak gyéren világították.</p>
                  <p>- Mihelyt kinyilatkoztatta Borri, hogy a szoba lége meg van mérgezve; a
                     fejedelem azonnal felemelkedett székéből, s csengetésére kamarásai egyike
                     belépvén, orvosát parancsoltatta elő.</p>
                  <p>- A jött kimondhatlan felsőséggel tekintett az egyszerűen öltözött Borrira,
                     azután csudálkozással vegyült meglepetéssel lőn kénytelen benne vetélytársát
                     ismerni. A gyertyák világára figyelmeztetvén, az orvos azonnal észrevette, a mi
                     eddig figyelmét kikerülte.</p>
                  <p>- Ezen férfiú itt, Borri lovag, - szólt a császár, kedvetlenül s gyanúsan
                     szegezvén az orvosra szemeit, - azt állítja, hogy e gyertyák meg vannak
                     mérgezve.</p>
                  <p>- Úgy tudom, - felelt az orvos kissé habozva, - hogy fölséged termeiben hasonló
                     neme a gyertyáknak használtatik mindenhol.</p>
                  <p>- Erről meggyőződhetünk mindjárt, - jegyzé meg a császár, s a parancsra váró
                     kamaráshoz intézvén szavait, folytatá: - hozasson kegyed tüstént a császárné
                     szobáiból gyertyákat ide.</p>
                  <p>- Míg a kamarás távozott, addig Borri a tartóból a gyertyák egyikét kivévén,
                     látta, hogy annak végét aranyozott vonal keríti, alkalmasint azért, hogy ki ne
                     cseréltethessenek.</p>
                  <p>- Az áprilisi hüves éj daczára, gyorsan felnyittattak az ablakok, s nemsokára
                     az udvari tálnokok egyike behozta a császárné szobáiból a viaszgyertyákat s
                     azokat a háromágú tartóval együtt az asztalra helyezé.</p>
                  <p>- Szembetünő különbség mutatkozott a két nemű gyertyák világa közt. A császárné
                     szobáiból hozottak lángja szelidebb és tisztább volt, s minden gőz és perczegés
                     nélküli.</p>
                  <p>- A császár azonnal odahagyta a szobát, s még azon éji órákban szoros
                     vizsgálatot parancsolt.</p>
                  <p>- Kisült, hogy jó darab idő óta számára mindig e jegyzett gyertyák
                     használtattak: de az is, hogy a kanóczok mérges nedvbe voltak áztatva, s miután
                     kiszáradtak, viaszszal borítva. Még harminczöt font volt e gyertyákból
                     használatra letéve. Egy ebecske, melylyel a kanócz apróra vagdalt darabjait,
                     húsba göngyölve megetették, három óra múlva összeszorulva mint gombolyag halva
                     hevert. Mikor az orvosok néhány gyertya híján az egész viasztömeget
                     összeolvasztották kiderült, hogy a kanóczokba harmadfél font méreg volt
                        beitatva.
                  </p>
                  <p>- Borri az orvossal egyetértőleg oly ügyesen folytatta gyógyítását, hogy a
                     császár június 4‑ikén tökéletesen ép és egészséges volt.</p>
                  <p>- És mi jutalma lőn az életmentőnek? - kérdé Apagyi.</p>
                  <p>- Rómában halt meg örökös fogságban.
                  </p>
                  <p>- Szörnyűség! - kiáltott fel Apagyi.</p>
                  <p>- Szörnyűség! - ismétlé a nő, - de igaz; azonban halld tovább.</p>
                  <p>- Miután a császár egészsége egészen helyreállott, Borrit, ki a gyógyítás ideje
                     alatt is folytonosan Skotti százados felügyelete alatt maradott, átadták a
                     római pápa nunciusának, ki őt titkon Rómába küldötte, hol miután vallási elveit
                     megtagadni siker nélkül kényszerítették, örökös börtönre itélték.</p>
                  <p>- Lehetetlen!</p>
                  <p>- Gondolod? - De igen is lehető, mert oly tehetetlen volt nagy Leopold! s a
                     jezsuitáknak, e kegyenczeinek, oly nagy hatalma és befolyása, hogy élete
                     megmentőjének minden jutalma kétszáz arany évi díj lőn, melyet, mivel a császár
                     őt a vakbuzgóság bosszujának dühétől meg nem menthette, csak özvegye
                     élvezhetett, ki az üldöző jezsuiták tőreit csak az által kerülhette ki, hogy
                     férjénél jóval elébb Erdélybe szökött.
                  </p>
                  <p>- A szegény némber Borri megfoghatatlan eltünését hallván, álruhában, s
                     óvakodva lestől és üldöztetéstől, sok kiállt sanyar után Prágába jött, s
                     hosszas rimánkodások után sikerült neki a császárnéhoz jutni.</p>
                  <p>- Miután megismertette magát, Eleonora császárné volt az, kinek sikerült
                     kieszközölni, hogy a férjének szánt évdíjat ő kaphassa meg.</p>
                  <p>- Szerencsére a nő kedvező benyomást tőn a császárnéra; ki mivel a
                     szerencsétlen Borri megmentésére nem tehetett semmit, hálája jeléül gyémántokba
                     foglalt arczképét ajándékozta nejének, s ezt néhány sajátkezűleg írt sorral
                     kisérte, melyekben mind neki magának, mind rokonai közül annak, ki ez iratot s
                     az arczképet elő tudja mutatni, védelem igértetik, s egyszersmind azon
                     kiváltság, hogy bármikor, egyszerű bejelentés után magához a császári párhoz,
                     vagy annak maradékaihoz járulhasson.</p>
                  <p>- Ennyi volt jutalma azon nőnek, kinek férje Európa leghatalmasb uralkodójának
                     életét mentette meg. Mert akkor a hizelgők irataiban nem egyszer lehete
                     olvasni: maximus orbis princeps.</p>
                  <p>- Borriné halála után fivére, férjem, utána pedig én jutottam ezen ereklyének s
                     a császári levélnek birtokába.</p>
                  <p>Ráfaelné egy kis bőrszekrényből kivette a képet, s felnyitván annak tokját,
                     Apagyi elé tartotta, azután a levélkét mutatá meg, mely latinul volt írva, s
                     miután az ifjú mind a kettőt megnézte, visszahelyezvén kincseit, folytatá:</p>
                  <p>- Veszem-e mindennek valaha hasznát? nem tudom; de megkisértem egykor, ha van-e
                     visszhangja az igazság szavának ama fényes termekben.</p>
                  <p>- Ha hijába járok, s a győzelem mindig a szerencsés gazságé, meghagyom annak, a
                     ki szememet benyomja, talán annak a korhely fiamnak, ha előkerül valamikor,
                     hogy a gyémántokat adja el, e képet pedig akaszsza a pócsi szűz Mária nyakába,
                     jó lesz ex-voto-nak, tán Isten ád valamit érette, ha az
                     általa betett királyok, csak amúgy játszanak az igéretekkel; de a levelet
                     koporsómba tétetem fejem alá, jó lesz a sátánnak, hogy valami jezsuita üstje
                     alatt meggyújtsa vele a tüzet.</p>
                  <p>- Édes jó néném, - mond Apagyi, - kár biz ezért Prágába menni, evvel még ki nem
                     zaklatjuk a Hálom-atyafiakat; volna még elég visszavenni való azoknak a jó
                     királyoknak; ott van még Szerbia, Bosznia, a szép Nándor-fehérvár, - hej későn
                     jő a sor a Hálom atyafiakra!</p>
                  <p>Míg Apagyi így beszélgetett nénjével, anyja s a két fiatal hölgy a szobába
                     jöttek s a társalgás általános lőn.</p>
                  <p>. . . . . . . . . . . . . .</p>
                  <p>Négy csendes hét telt el így, mely idő közben Apagyi azt kezdé észrevenni, hogy
                     oly zajos életpálya s a sorsnak annyi csapásai után, a szokatlan nyugalom s
                     veszteglés altató s kábító erejét kezdi reá gyakorolni.</p>
                  <p>Ennek nem lehet így maradni! szólt Apagyi egy reggel magában: nekem nem szabad
                     életemet így elvesztegetni; igaz, nem sok becse van annak, azért valamit kell
                     gondolnom, mi értékét növelje, s azt kedvesebbé tegye.</p>
                  <p>Egykor egy alávaló teremtés meglopta szívem első mozdulatait, tartozom a
                     szerelemnek avval, hogy e tévedés igaz útba jőjjön; s hogy a mi most pirít,
                     büszkeségem lehessen; mernem kell s felednem e sok forradást arczomon, a szív
                     és az érzés úgy is régiek még.</p>
                  <p>Ily gondolatokba merülve telt el néhány óra, midőn a nőcselédek egyike jelenté,
                     hogy a család együtt van s az ebéd kész.</p>
                  <p>Apagyi erélyes ifjú volt, s csatában és küzdelmekben felnövekedve, jókor
                     megtanulta a csomót ketté vágni. Talán tudta, hogy a legjobb politika a
                     győzelem politikája, mert a győztesnek mindig igaza van. De később meg fogjuk
                     benne azon választottak egyikét ismerni, kikbe a gondviselés jövő korok
                     magasztos eszméinek magvát rakta le.</p>
                  <p>Jó étvágyat akarok magamnak szerezni, szólt az ifjú: végre is mit koczkáztatok,
                     legfeljebb egy szép visszavonulást, a német vezérek e főerényét. Az a szelid
                     teremtés, ki annyi rokonszenvet tanusít irántam, nem oly félelmes ellenség s ha
                     csatát vesztek, még sem fogok reá neheztelni. Menjünk, - a ki mer, az nyer!</p>
                  <p>Mikor Apagyi az ebédlő-szobába lépett, csak reá vártak még.</p>
                  <p>Jerne az egyik ablak mélyedésében állt, Apagyi hozzá közeledett s megragadván
                     kis fehér kezét, bensőséggel szólt: - Kedves Jerném, közel rokonok vagyunk,
                     unokák, s így talán a világ megbotránkozik, ha e rokoni szövetség köztünk más
                     bensőbbnek ad helyet; de hiszen erre sok példa van, s ha ellenedre nincsen, egy
                     jó szerencsére megkérlek anyádtól. Arczom nem szép, az igaz, segített rajta
                     Caraffa uram; de látod gyermekem, minden kardcsapás rajta olyan mint a rovás, s
                     mindig eszembe juttatja, hány vágással tartozom a német sógornak.</p>
                  <p>Jerne annyira meg volt lepetve, hogy képtelen lőn egy szót kiejteni, álomnak
                     tetszett az egész előtte.</p>
                  <p>- Anyám, nővérem, segítsetek, - szólt az ifjú, - mert fogytán van bölcseségem!
                     nem szeretnék pedig kudarczot vallani. Kegyed jó néném, Ráfaelné tudja,
                     körülbelől mit és mennyit érek, adja nekem leányát, legalább nem félhet, hogy
                     vejét valaki elüti leánya kezéről, én pedig, elhiheti, annyira fogom őt
                     szeretni s megőrizni minden bajtól, veszélytől, hogy a két magyar haza legszebb
                     fia sem inkább.</p>
                  <p>Míg Apagyi e sajátos módon tünteté elő leánykérői ékesenszólását, addig Jerne
                     még mindig pirulva állt, s szemei kérdő tekintettel függöttek anyján.</p>
                  <p>- Mit mondasz erre, leányom? - szólt Ráfaelné, ki a világi dolgokkal nem sokat
                     gondolt, oly hangon, mint ha bármit egyebet mondana. - Én, gyermekem, bele nem
                     elegyedem dolgotokba, sem nem ijesztelek, sem nem tanácsollak. Akár mégy jó
                     öcsémhez, akár nem, számodra az áldás nálam mindig kész; jó és jámbor gyermek
                     vagy, s az Isten adott elég eszet, hogy magad végezz, ha rólad van szó.</p>
                  <p>- Mindig hallgat, - mond Apagyi, - mi marad egyéb hátra, mint őt erőszakkal
                     elrabolni, majd kibékül sorsával; mindenesetre jobb, ha magyar ember neje lesz,
                     mint ha megbolondul s valami német tiszthez megy férjhez, miként nem egy
                     székely leány cselekedett az utóbbi időkben.</p>
                  <p>- Ment bizony, - mond Ráfaelné, mérgesen; - mert menettetett, kapna is
                     feleséget, ha árkánynyal nem fogná, mint a szilaj csikót! de hiszen azt próbáld
                     gyermekem, abba már beleelegyedem, még pedig úgy, hogy legelébb is nyakadat
                     tekerem ki.</p>
                  <p>E pillanatban Jerne ajkai körül szelid mosoly lebegett, azután maga sem tudta
                     mikép, Apagyi karjai közt találta magát.</p>
                  <p>- Egy boldog párral több a földön! - szólt Ráfaelné búskomoly hangon; - ne
                     várjatok sok jót, gyermekeim, mert míg egy idegen vezér tapossa e szent földet,
                     nincs irgalom reánk nézve! - Azután derültebben folytatá: - A boldogság
                     osztatlan, a bajt meg lehet osztani, ketten majd jobban birjátok, csak egészség
                     legyen. Ez is meg van, azért ne hagyjuk elhűlni a levest.</p>
                  <p>A szép Jernét az egész család körülfogta, s életében még soha annyi csókot s
                     ölelést nem kapott.</p>
                  
               
            </div>
            <div type="chapter">
               <head>EGY HELYETT KETTŐ.</head>
               <p>Míg az Apagyi-család szelid kedélyességgel tovább fonja egyszerű csendéletét,
                  addig történetünk visszatér egyhez legérdekesb személyei közől.</p>
               <p>Rákóczi Julia, mikép már tudva van, Prágába vitetett, s ott mindenkép ügyekeztek
                  vele a kolostori életet megkedveltetni. Volt szó róla, hogy a zárda
                  fejedelemnőjévé tegyék s a római pápától egyedül személyére nézve bizonyos
                  kiváltságokat nyerjenek.</p>
               <p>Kolonics bibornok, ki a fiatal herczegnő eltávozása után nem sokkal Prágába
                  érkezett, tökéletesen helyben hagyta Juliának Bécsbőli eltávolítását. Ő volt, ki
                  megigérte, hogy a római pápa hajlandó leend mindent elkövetni, hogy a herczegnő,
                  miután a fátyolt fölvette, s így magát örökösen az egyháznak szentelte, több nemű
                  szabadságokkal birjon, melyeket maga a rendnek szerkezete tilt: például megjelenni
                  udvari körben, kikocsizni, sőt néhány hetet, de mindig csak az udvar kiséretében,
                  a császár valamelyik falusi kastélyában tölteni.</p>
               <p>Mindezen előnyök oly kedvező színben hozattak elő, hogy igenis alkalmasak
                  leendének e soknemű zaklatást halálosan megunt fiatal hölgyet - elszédíteni: de
                  egy dolog mindenesetre kimaradt a számításból.</p>
               <p>A kevély bibornok, ki az egyház dicsősége mellett semminek sem tudott inkább
                  örülni, mint kincsnek és gazdagságnak, természetesen kifeledte önző tervei
                  szövegéből éppen azt, miben a fiatal hölgy élt és halt, t. i. szerelmét
                  Aspermonthoz, melyet e folytonos akadályok, s e szivtelen beavatkozások oly
                  szenvedélyre fokoztak föl, minőt alig gyaníthata az, ki e bájos, de nyugodt
                  vonásokra tekintett.</p>
               <p>Mióta azoknak számítása, kik őt a világ színhelyéről eltávolítani akarták,
                  ifjúsága barátnéját az élénk, vállalkozó szellemű Amadilt elszakasztották oldala
                  mellől, azóta a fiatal hölgy minden gondolatát keble rejtekébe zárta el, s ezer
                  unszolás és kecsegtetés daczára, mellőzvén minden fejtegetést, röviden s
                  elhatározottan kinyilatkoztatta: hogy ha a császári pár és Kolonics bibornok
                  vagyona felett akarnak rendelkezni, tegyék, bár ezt mindig rablásnak tekintendi,
                  de a rendelkezést saját személye fölött mindenesetre magának tartja föl, s azon
                  pillanattól fogva, hogy őt Prágába hozták s általában mióta anyjától
                  elválasztották, magát rabnak, szállását börtönnek
                     tekinti.
               </p>
               <p>Igy álltak a körülmények, midőn most őt újra megközelítjük.</p>
               <p>Sötét téli éj volt; az öreg Prága barna háztömegei fölött hóterítő hevert, s az
                  eget sűrű fellegek borították. Az agg Hradsinon süvöltött a vihar, s egy volt ez
                  azon - mondanánk - embergyűlölő éjek közől, melyekben ember és állat rejtekbe
                  vonul.</p>
               <p>Az emberek ilyenkor nyugosznak, s örülnek, ha az idő mostohaságától megóvhatják
                  magukat.</p>
               <p>Az őrök szőrcsuklyáik alatt, deszka rejtekeikben dideregtek, s úgy tetszett,
                  mintha Prágában minden kihalt volna.</p>
               <p>De talán sehol sem volt oly nagy csend mint a zárdában, hol Julia fogva tartatott;
                  mert ottléte fogság volt, nem egyéb.</p>
               <p>A magas tornyok egyikében kettőt ütött az óra, midőn a kolostor ajtajának
                  csengetyűjét hevesen rángatni kezdették.</p>
               <p>A jelre a kapuőrné ijedve riadt fel álmából, darabig fülelve ült ágyában, meg nem
                  foghatván, mi történhetett ily késő éjen, s ki az, ki a kolostort ily órában
                  akarja meglátogatni.</p>
               <p>Azonban a csengetyű folytonosan hangzott, kénytelen volt tehát fölkelni s az
                  ajtóhoz közeledni.</p>
               <p>Tudta jól, hogy a kolostorból senki sem hiányzik, s ha valaki beteg lenne, akkor a
                  csengetés nem kívülről történende; azonban lehetetlenség a dologban nem volt, hogy
                  valaki a növendékek közől, szülői betegsége miatt, ily késő órában is
                  felszólíttassék.</p>
               <p>- Ki van odakünn? - kérdé az öreg kapuőrné, a nélkül, hogy a kulcsot a zárba
                  illeszsze.</p>
               <p>- Ki kell az ajtót nyitni a császár nevében! - felelt künn egy hatalmas ismeretlen
                  hang.</p>
               <p>- A rend törvényei ellen van, - szólt a némber összeszedvén magát, - e kolostorba
                  férfiakat beereszteni; azért elébb jelentést teendek a ház fejedelemnőjének.</p>
               <p>- Az megtörténhetik, - volt a száraz felelet, - de gyorsan, mert ha az ajtó öt
                  percz mulva meg nem nyittatik, fel fogjuk azt törni.</p>
               <p>E felelet a kapuőrnét egészen kihozta sodrából, s a mi kis bátorsága volt, annyira
                  elvesztette, hogy alig birt nehány szót kiejteni.</p>
               <p>- Sietni fogok, addig béketürést kérek; - ezt tudta rebegni csak; azután a hágcsók
                  felé közeledett, hol a gyéren világított öblök alatt látjuk őt felvánszorogni a
                  széles kőfokozatokon, s egy hosszú folyóson végig a fejedelemnő lakása felé
                  haladni.</p>
               <p>Úgy látszott azonban, hogy az, vagy azok, kik őt álmából felriasztották, kevés
                  béketüréssel birtak; mert még csak most illesztette a megrettent soror kezét a
                  fejedelemnő előszobájának csengetyű-vonójára, s már is alant hatalmasan döngették
                  az ajtót.</p>
               <p>Mikor a fejedelemnő laka megnyilt a kapuőrnő előtt, azon fiatal apácza, ki az
                  előszobában őrködött, s mind az előbbi csengetést alant, mind az ajtónak
                  döngetését hallotta, ijedten kérdé:</p>
               <p>- Mi történt, soror Gervasia?</p>
               <p>- Vezessen kegyed sietve a fejedelemnőhez, - felelt ez, s nem várván több kérdést,
                  egyenesen a fejedelemnő szobájába nyitott.</p>
               <p>A tisztes némber, kit itt az éji lámpa csekély világításában látunk, szerfelett
                  különbözött mater Honoriától.</p>
               <p>A fejedelemnő, így kikelve nyoszolyájából, fehér főkötővel, mely félig borította
                  igen nagy fejét, s szerfelett kövér testével, nem igen kellemes benyomást teende
                  bárkire: de a két apácza ezt s folytonosan haragos képét rég megszokta már;
                  egyébiránt mindkettő annyira meg volt ijedve, hogy a most lábait papucsaiba
                  dugdosó mater haragját észre sem látszottak venni.</p>
               <p>A jövő perczben mater Dorothea, a tisztelt fejedelemnő, tág hamuszín porköpenyt
                  kerítvén vállára, előttök állt.</p>
               <p>- Mi történt, minő zaj ez? - kérdé oly vékony és éles hangon, mely váratlan
                  ellentétben volt e roppant szélességű alakkal.</p>
               <p>- A császár parancsából, - szólt a kapusnő, hogy mindenekelőtt azt tudassa vele,
                  mi a legfontosabb.</p>
               <p>- A császár parancsából döngetik és zörgetik az ajtót most éjfél után, mint valami
                  részeg emberek? lehetlen! - riadt fel a fejedelemnő, szemérmesen összevonván a
                  porköpenyt.</p>
               <p>- De úgy van - kiáltott közbe a kapusnő; - gyanítom, sokan vannak, mert több
                  hangot és fegyvercsörgést hallottam az előcsarnokban.</p>
               <p>- Valami rakonczátlan emberek! - szólt növekedő haraggal mater Dorothea; - az ajtó
                  erős, nincs veszély; hiszen itt békében élünk Prágában. - Menj le tüstént s mondd
                  meg nekik, hogy takarodjanak, mert félre vonatom a kolostor harangját.</p>
               <p>- Fenyegetődztek, hogy betörik az ajtót, s míg az egyház tornyába megyünk s a
                  harang megkondítására összegyűl a nép, addig elevenen megsüthetnek bennünket, -
                  jegyzé meg a kapusnő.</p>
               <p>Szembetünő volt a fejedelemnő felindulása s a kapuőrnő végszavai éppen betöltötték
                  a harag azon mértékét, melyet mater Dorothea kitörés s a nélkül, hogy kezei a
                  dologba avatkozzanak, elbirni tudott.</p>
               <p>Ha még nem oly régen, s talán itt-ott még most is, a nevelés és fegyelem egyik fő
                  tényezője kéz és bot: nem csudálhatjuk, hogy ez időben a kolostorokban nemcsak az
                  öncsigázás és büntetés gyakoroltatott, hanem az éltesb szüzek a fiatalabbakkal nem
                  egyszer éreztették kezök súlyát.</p>
               <p>Ily nyilatkozatra készült mater Dorothea, mit könnyen ki lehetett venni, mert jobb
                  kezét felemelvén, haragosan felkiáltott: - Nesze! - evvel a kapusnő kikapta a
                  magáét, míg a fiatalabb apácza czélszerűnek tartotta, egy karszék mögé egyikét a
                  leggyorsabb visszavonulásoknak eszközölni.</p>
               <p>De a fejedelemnőnek ezen rögtönözött erőfejlése, fájdalom, igen balul ütött ki;
                  mert köpenyének jobbik szárnyuszálya a támlásszéknek egyik kiálló szögébe akadván,
                  a hölgy féllábon tett rövid egyensulyozás után egyenesen földre zuhant.</p>
               <p>Meg kell jegyeznünk, hogy e baleset a szeméremnek minden megsértése nélkül
                  történt; mert bár a nagyterjedelmű maternak e bukás következtében éppen azon része
                  volt legfelül, mely a medium tenuere beati elvét képviseli: a főnöknő, mint
                  második Virginia, esés közben nem feledé, mivel erényének tartozik, s köpenyét
                  együtt tartotta.</p>
               <p>E válságos pillanatban az ajtó felnyilt s egyszerűen öltözött s fegyverezett
                  férfiú lépett be.</p>
               <p>Hiában ügyekeznénk a megrettenést leírni, mely a szálas hadfinak e váratlan
                  megjelenését követte.</p>
               <p>- Lehet-e szerencsém a tisztelt fejedelemnővel találkozni? - kérdé a jött.</p>
               <p>- Botrány! Kárhozat! Anathema! - kiáltott a fejedelemnő, némi fordulatok után
                  fölkelni ügyekezvén.</p>
               <p>A kapusnő s a fiatal apácza kisiettek a szobából, s a fejedelemnőt egyedül hagyták
                  a szentségtörő jövevénynyel.</p>
               <p>- Bocsánat, asszonyom, - szólt ez, alig tudván fékezni nevetési vágyát, -
                  kegyetekhez nehéz a szokott módon bejutni, s mivel zörgetésem s csengetésem czélra
                  nem vezettek, időm pedig ki van számítva, kénytelen valék e gyöngédtelen
                  betolakodást választani.</p>
               <p>Míg e férfiú beszélt, addig a fejedelemnő visszanyerte lélekjelenlétét, s hirtelen
                  még összébb vonván keble fölött az öltönyt, kitörő haraggal felkiáltott:</p>
               <p>- Mit látnak szemeim, kegyed gróf Aspermont, a császár tábornoka, kit már egyszer
                  a társalgó-terem rostélyai előtt láttam! Távozzék tüstént innen, egy szót sem
                  akarok tudni! Reszkessen kegyelmed ő császári felségök, sőt a római pápa
                  haragjától, ki nem fogja elmulatni a szentségtörő megrohanásért elégtételt kérni ő
                  felségöktől! mi nem lehet kevesebb, mint csúfos megfosztatás tábornoki hivatalától
                  és - -</p>
               <p>- Elég asszonyom! - szakítá félbe Aspermont a kimondhatatlan gyorsasággal és pergő
                  nyelvvel adott feddést. - Ha kegyed semmit sem akar hallani, annál jobb, én
                  megtettem a magamét. Őreim ajtaja előtt állnak, azért botrány elkerülésére
                  mérsékletet ajánlok.</p>
               <p>Evvel Aspermont meghajtotta magát s az ajtó felé közeledett.</p>
               <p>- Megállj philisteus, istentagadó, kolostorrabló; egy tapodtat sem! Mit akarsz,
                  sátán sarjadéka?! Tudom terveidet; a fiatal herczeghölgy nincsen a kolostorban! -
                  Erre a fejedelemnő hirtelen keresztet vetett s hallhatlanul mormogta: Szent szűz
                  Orsolya és Klarissa, bocsánat e hazugságért! - azután fennhangon folytatá: - Gróf
                  úr, az Isten nevére, saját becsületére és üdvösségére kérem, hagyjon fel
                  istentelen tervével.</p>
               <p>- Bir-e kegyed egy percznyi béketüréssel, asszonyom? ha igen, olvassa ezt. -
                  Aspermont egy irott lapot vont elő, s az asztalra helyezvén az éji lámpát,
                  nyugodtan várt.</p>
               <p>- Nem akarok semmit tudni, - mond a fejedelemnő, kiváncsi tekinteteket vetvén a
                  lapra.</p>
               <p>- A császárné irása, - szólt békítő s nyugodt hangon a tábornok - íme, győződjék
                  meg saját szemeivel.</p>
               <p>- Mit adhat a császárnő ily uton, s ily körülmények közt tudtomra? - mond a
                  fejedelemnő - e zárda fölött csak egyházi főnököknek van hatalma.</p>
               <p>Végre mater Dorothea, néhány percznyi habozás után, az éji lámpához közeledvén,
                  arczának legharagosabb kifejezésével olvasta a mi következik:</p>
               <p> «Kedves Mater Dorothea!</p>
               <p>Hivünk, gróf Aspermont tábornok, megnyervén tőlünk Rákóczi Julia herczegnő kezét,
                  kegyedet oda utasítjuk, hogy a herczegnő eltávozásában ne ellenkezzék; van okunk
                  reá, hogy a dolog darabig titokban maradjon. Kegyünkről biztosítjuk.</p>
               <p>Eleonora» </p>
               <p>- A sátán szemfényvesztése, csalás, árulás! - kiáltott fel a fejedelemnő. - Én
                  megmosom kezemet, zajt ütök, ellenmondok!</p>
               <p>- Asszonyom, - szólt Aspermont erélylyel s elvesztvén béketürését - cselekedjék
                  kegyed úgy, a mint azt saját hivatalának megtartásával s a kolostor becsületével
                  összeférőnek hiszi. Magára bizom megitélni, mire fog a zajütés vezethetni, annál
                  is inkább, ha, miként ezt ily szent szűzről fel kell tennem, nem hazugság, hogy a
                  fiatal herczegnő nincsen jelen.</p>
               <p>Mielőtt a fejedelemnő, kinek arcza az utóbbi szavakra majdnem kékké vált,
                  felelhetne, Aspermont sietve távozott.</p>
               <p>Mater Dorothea kimerülten s fujva haragjában, egy székre ereszkedett. Annyira
                  meglepte őt mindaz, a mi történt, hogy jó darabig el nem tudta magát határozni
                  semmire, s nem volt annyi ereje, hogy legyőzvén az ájulást, mely őt környezte,
                  zajt üssön vagy a tábornok után siessen.</p>
               <p>Egyébiránt mindez úgy sem vezetende czélra. Aspermont e hölgy elszöktetésére
                  néhány fiatal barátit hivta tanukul inkább, mint segítségül. Ezek vele együtt
                  hatan voltak, egyedüli tanui annak, a mi történik.</p>
               <p>A kapusnőt s a fiatal apáczát erélyesen, de minden udvariatlanság nélkül
                  feltartóztatták, s ama döngetések után megszünvén a zaj, nem csuda, hogy a többi
                  apáczák, ha kissé megrettentek is, nem mertek kibujni czelláikból.</p>
               <p>Midőn végre a fejedelemnő felüdült aléltságából, kissé nehézkesen fölkelvén
                  helyéről, az ajtót felrántotta, két elhatározott tekintetű férfiút pillantott meg,
                  kik egyetlen szót sem feleltek kikeléseire s bibliai idézésekkel fűszerezett
                  átkaira.</p>
               <p>Míg mater Dorothea, pongyolájában, mint egy szürke sajka evedzett fel s alá
                  szobájában, addig Aspermont kettőt a folyosón reá várakozó barátai közől magához
                  vevén, a kapusnőnek, kit a fiatal apáczával együtt barátai feltartóztattak volt,
                  fenyegető hangon parancsolta, hogy őt Rákóczi Julia szállásához vezesse.</p>
               <p>Kisérete közül kettő, mikép láttuk, mater Dorotheának ajtaja előtt őrködött; azok
                  pedig, kiket utóbb maga mellé vett, a kapusnőt kisérő fiatal apáczát el nem
                  eresztvén, vele a folyosón időztek; az ötödik végre a kolostor megtört zárú
                  ajtajánál őrködött.</p>
               <p>Aspermont az őt reszketve vezető kapusnő után végighaladván a folyosón, balra
                  fordult s eltűnt szem elől.</p>
               <p>Míg őt tovább kisérnők, nehány pillanatig megállunk a fiatal apácza közelében.</p>
               <p>E szűz, miként azt a komor folyosóra vetett hold sugaraiban pillanatokra kivenni
                  lehetett, szelid arczú barna hölgy volt.</p>
               <p>Az éji világítás okozta-e, vagy azon igen megfejthető ijedtség, melynek tanui
                  valánk, inkább hasonlított arcza szép fehér márványszoboréhez, mint élőhöz.</p>
               <p>Sokáig némán állt, azután félénken rebegte: - Vitéz urak, hányat fognak kegyetek
                  megszöktetni e kolostorból?</p>
               <p>- Beesküdt e kegyed már, s tett-e örök hitet? - kérdé a lovagok egyike, a fiatal
                  Wratislaw gróf, ki nem kevés kedvet mutatott a csinos hölgygyel bővebb
                  ismeretségbe elegyedni.</p>
               <p>- Az eszme nem utolsó, - jegyzé meg Spork Ottokár, a másik lovag - lehetlen
                  regényesebb uton nőkre szert tennünk. Mit gondolsz, barátom, ha én huszonnégy
                  évemmel mint tökéletesen szabad ember, kezemmel és szivemmel megkinálnék egyet e
                  jámbor szüzek közől?</p>
               <p>- Például a szeretetreméltó fejedelemnőt, kinek csak bájos hangját valánk
                  szerencsések hallani, - tevé nevetve hozzá Wratislaw.</p>
               <p>- Kegyetek, - rebegte még mindig félénk hangon az apácza - nagyon csalódnak, ha
                  azt hiszik, hogy a hitet tett fölszentelt hölgyek közől bármelyik ily lépésre
                  tudná határozni magát; egyébiránt fejedelem-asszonyunk gyűlöli a férfinemet.</p>
               <p>- Ismétlem kérdésemet, - szólt Wratislaw - örökös rabja-e kegyed e kolostornak,
                  kedves hölgy?</p>
               <p>- Hat hét mulva leend egybekelésem mennyei vőlegényemmel, - volt az alig
                  hallhatólag kiejtett felelet.</p>
               <p>- Szabad-e tudnom szülői nevét? - kérdé ujra Wratislaw, míg barátja nagy
                  kedvteléssel látszott e hevenyészett regénynek kifejlését várni.</p>
               <p>- Nevem Sternberg Ludovica, - viszonzá a hölgy, s talán ha e felelet közben nem az
                  éj királynéjának szelid sugára, hanem a nap világítná vonásait, észrevehetők
                  lennének a rózsák, melyeknek lehe futotta el azokat.</p>
               <p>- Istenemre, - kiáltott fel Wratislaw, - egyike legrégibb családainknak: az én
                  nevem Wratislaw Hugó; ha nem csalatkozom, családaink közt némi rokonság van, s
                  mivel nekem kötelességem, - folytatá nevetve - innen egy hölgyet elrabolnom,
                  kegyedre teszem kezemet s meglátom, ki veszi el tőlem e kedves martalékot.</p>
               <p>- Választásodat tökéletesen helybehagyom, barátom, - szólt Spork jókedvvel - s
                  szeretném, ha példádat követhetném; azért légy lovagias s őszinte barát, engedjük
                  a hölgynek a választást kettőnk közől. Szóljon kegyed, szép Ludovica!</p>
               <p>- Uraim, - felelt a kérdett - én kolostori életre szántam magamat, s hol ily
                  erőszakról van szó, lemondok a választásról.</p>
               <p>- Vége az enyelgésnek, - mond hirtelen Wratislaw, - s vége az erőszaknak. Én igen
                  komolyan szólok, ha nőtlen volnál és szabad mint én, köztünk csak kardjaink
                  határoznának. - -</p>
               <p>- Istenért! - sikoltott az apácza.</p>
               <p>- Ne féljen kegyed semmit, - mond Wratislaw békítő hangon - e barátom itt igen
                  szeretetre méltó nővel bir, de nem is engedném kegyedet neki át. Míg szép szemei
                  és szelid vonásai bennem valódi szerelmet ébresztettek, addig e vidor barátom
                  enyelgésnek hitte, a mit mondok. Kegyed nem e sötét falak közé való, s ha a világ
                  csábjaitól s veszélyeitől fél, én átvezetem az életen, óvni, védeni fogom,
                  mindenekfölött pedig szeretni. Oly szép így rögtön s meghatva a szerelem
                  ihletésének szent fuvallatától sorsot cserélni, valami új és erőt lehellő elszánás
                  van ebben, a mi magasztos sziveknek jól esik.</p>
               <p>Evvel Wratislaw kezet nyujtott a hölgynek, ki alkalmasint érezte, hogy ez egyike
                  azon pillanatoknak, melyek vissza nem térnek az életben, azért némi vonakodás után
                  reszketve nyujtá át kezét.</p>
               <p>- Lovag! - szólt - nem tagadom, hogy szüleim beszéltek reá a kolostori életre,
                  talán ugyanazon okokból, melyekből ez más családoknál is történik, hol igen sok a
                  gyermek. Kegyednek egész személyességében van valami, a mi bizodalmat gerjeszt,
                  azért legyen a koczka elvetve; de ne feledje, hogy e zárda nőknek is nyitva áll s
                  én egy életben, ha csalódni kell, egyszer akarok csalódni, s e menhelyet itt csak
                  akkor fogom elveszteni szem elől, ha kegyed jellemében és szerelmében biztosabbra
                  számíthatok. Utam innen az oltárhoz megy, nem máshová.</p>
               <p>Wratislaw annyira el volt ragadtatva, s magát annyira felfokozta, hogy egy perczet
                  sem akart veszteni s életet akart adni annak, mi tündérálomnak tetszett, azért a
                  szép Ludovica szavaira csak egy tekintettel és kézszorítással felelt, mik néha
                  többet mondanak szavaknál, azután barátjához fordult és szólt:</p>
               <p>- Barátom, Ottokár! te a legszerencsésebb ember vagy a világon, mert először
                  kedves és jó nőd van, másodszor egynek igértél segítséget hasonló kincsnek
                  megszerzésére, s íme két boldogságnak lehetsz tanuja; azért legjobb, drága
                  barátom, ha tégedet itthagylak egyedül a sötétben, saját érdemeid fölött
                  gondolkozni, magam pedig úgy teszek, mint az afrikai pusztákon ama mór lovag,
                  kinek megjósolták, hogy drága ereklyét fog találni és talált a pusztán egy
                  hölgyet, szépet és ifjat, éhtől és szomjtól kimerülten, s a jóslat igéjét
                  megértette: ereklyéjét felkarolta s gyorsan, mint a vihar, vitte ménén sátorába.
                  Mondj ennyit Aspermontnak: ez az én ereklyém itt, s úgy tetszik nekem, mintha
                  minden czellából pár fekete kar nyulna ellene; tehát elviszem magammal, el
                  Prágából, s mikép e hölgy szólt: egyenesen az oltárhoz.</p>
               <p>E szavak után Wratislaw a meglepett apáczanövendéket erős karjaival fölemelte s
                  oly gyorsan, mintha Libussa rémseregét uszítanák reá a kolostor szűzei, eltűnt a
                  hágcsót köröző homályban.</p>
               <p>* * *</p>
               <p>Míg a kövér fejedelemnő szobájában az istentelen rablók ellen a legendák minden
                  átkait kimerítette; míg Wratislaw ereklyéjét maga mellé ültette kocsijába,
                  melylyel Aspermontot akarta kisérni s barátját megelőzve, utját a közösen kitüzött
                  czél felé folytatta: addig Aspermont merényét alkalmasint végrehajtotta, miként
                  gyanítnunk kell.</p>
               <p>Láttuk, hogy a folyosó balra kanyarodó szárnyában tűnt el a kapusnővel. Nemsokára
                  a fiatal herczegnő szállásának ajtaja előtt álltak.</p>
               <p>A fejedelemnőnek gyóntató atyja egy négyszegű fiatal jezsuita volt, kitől a szent
                  hölgy megtanulta egyebekkel együtt azt is, hogy a vallás és szerzetének érdekében,
                  szükség esetében, éppen úgy szabad, sőt becsületes dolog fillenteni, miként
                  például: ha valakit csatában elfognak, igen becsületes dolgot cselekszik, ha az
                  ellenségnek igaz fölfedezések helyett nagyokat fillent. Ő tehát a szerzet
                  érdekében nem szólt igazat, midőn azt állította, hogy a herczegnő nincsen a
                  kolostorban.</p>
               <p>Egyébiránt teljes okunk van hinni, hogy Aspermont jó előre értésére adott a
                  herczegnőnek mindent, a mi Prágában, hol több ismerői valának mint Bécsben,
                  könnyen megtörténhetett, s hogy valóban megtörtént, a következés
                  bebizonyította.</p>
               <p>A tábornok a kapusnőt küldötte a herczegnőhöz bejelentetni magát. Mikor néhány
                  percznyi várakozás után a czella ajtaja megnyilt, s egy szép, tágas, már
                  kivilágított szobába lépett: Julia őt a szenvedély örömével fogadta.</p>
               <p>- Minden készen van - szólt a tábornok az első üdvözlés után. - Mikép sikerült
                  nekem ő felségök beleegyezését kieszközölni, s minden egyebet, a mi legközelebb
                  érdekel bennünket útközben elbeszélek.</p>
               <p>- Most használjuk az alkalmat; mert bár kegyednek főüldözője, a bibornok jelen
                  nincsen, a sohasem alvó ármányt meg kell előznünk.</p>
               <p>- Készen vagyok, barátom, - felelt szelíden a herczegnő - e kis nyaláb - folytatá
                  az asztalra mutatva - mindaz, a mit magammal viszek.</p>
               <p>- Mindenről gondoskodva van, - erősíté Aspermont, karját nyujtva a
                  herczegnőnek.</p>
               <p>- Még nehány pillanatnyi időt kérek, - szólt Julia, - a fejedelemnő, kinek heves
                  természetét többször hallottam említeni, e hevességének daczára több kímélettel
                  volt irántam, mint mater Honoria, ki buzgóságában betű szerint teljesítette a
                  bibornok szigorú rendeleteit: illő azért, hogy távozásom előtt e szelid bánást
                  nehány szives sorral megköszönjem s távozásom mentségéül is mondjak valamit.</p>
               <p>- Ezt később is tehetjük, - felelt Aspermont, kinek nyugtalansága megfejthető volt
                  s lábai alatt a föld égett.</p>
               <p>Azonban Julia nyugodt erélylyel biró jellemében meg volt az illemnek valami
                  eltávolíthatlan eszméje, s azon elszánás, mely a reményt ugyan ki nem rekeszti, de
                  a sikert nem tartja megállapított bizonyosságnak: ez oka, egyrészt, hogy ilynemű
                  levele készen nem volt, másrészt, hogy a hálátlan illedelmetlenség gyanujába rövid
                  időre sem akart jönni.</p>
               <p>A herczegnő iróasztalához ült s nemsokára a kész levelet a kapusnő kezébe adta, ki
                  a lehető legnagyobb kiváncsisággal időzött a szoba ajtajának közelében, reszketve
                  mérgében.</p>
               <p>A mit hallánk és láttunk, betöltötte azon időhézagot, mely alatt, mikép tanui
                  valánk, a tábornok egyik hű barátja regényét megkezdette és befejezte, úgy, hogy
                  Aspermont a fejedelemnő lakása elé érkezvén s ott időző barátait magához
                  szólítván, hallotta, nem csekély meglepetésére a történteket.</p>
               <p>Juliának vonásaiban, ha ezt a homály engedendé, könnyen ki lehetett volna olvasni
                  rosszalását, s talán, ha az elméjén elfutott gyors gondolatnak szavakat adhatnánk,
                  így hangzanának: a derék Wratislaw igen szeretetreméltó, de alighanem könnyelmű
                  nőre tett szert; mire legföljebb annyit válaszolhatnánk, hogy mentségére semmi sem
                  lehet bevehetőbb, mint az önkénytelen fátyolvétel közeli kilátása s a kinálkozó
                  alkalom, melyről a közmondás azt mondja: hogy meg kell ragadni üstökét, ha nem
                  akarjuk végkép elveszteni.</p>
               <p>Mi történt tovább a kolostorban, annak emlékezetét a történet fenn nem tartotta;
                  de annyi igaz, hogy ezen események után hat héttel Aspermont és Wratislaw, fiatal
                  nejeikkel együtt Bécsben láttattak, s mindkettőnek sikerült a színlelt haragot
                  megengesztelni s merényökért teljes bucsút nyerni.</p>
               
            </div>
            <div type="chapter">
               <head>KOLONICS.</head>
               <p>Nem irunk történelmet, azért gyorsan áthaladunk azon éveken, melyek bennünket
                  hősünknek, az ifju Rákóczi Ferencznek, fellépésétől elválasztanak.</p>
               <p>Fontosak és nagyszerűek voltak pedig ezen évek s nemzeti s országos életünk
                  legsúlyosbjai közé tartoznak. - Ha a szerencsétlenség oskolájában nagy és
                  magasztos jellemek fejlenek ki, maradjon meg Leopoldnak a nagy név, mert Magyarország soha s egy királya alatt sem szenvedett
                  annyit - mind ez ideig - mint e nagy ember alatt.</p>
               <p>Tökölyi fejedelemsége, a hannibali átmenet, sziklák, bérczek közt s a zernesti
                  csata dicsősége, mint fénylő álom vonultak el. Tizenkét nap tartott az egész, s
                  minden nyert előnyök eredménye, csekély és szomorú lőn.</p>
               <p>Miután Tökölyi Havasalföldre szoríttatott, s a török udvar látta, minő kevés
                  hasznot aratott föllépéséből, megtörtént, a mi az erkölcsiségnek s igazságérzetnek
                  diplomatikai fogalmai szerint mindig s minden időben megtörtént: nem vehette hasznát, tehát levette kezét róla.</p>
               <p>Tökölyi mindent vesztett, mert egy magasztos eszme kivitelének hitét vesztette el.
                  - A vezér, kinek első fellépésén annyi remény függött, szegény lőn, a haza árva.
                  De ha Tökölyi, mint vezető és vezér mindent vesztett, mint ember megbecsülhetlen
                  kincscsel birt. E kincs Zrinyi Ilona volt, hőslelkű neje, kit a bécsi kormány a
                  lehető legsavanyúbb képpel a világon, kénytelen volt Heusslerért és Doriáért
                  cserébe - szabadon bocsátani.</p>
               <p>A lelkes nő azonnal férje után sietett, de avval csak később találkozott
                  Konstantinápolyban. - Ki birná leírni a viszontlátás e menynyei óráját! Mikor
                  Tökölyi karjai közt tartotta nejét, csudálhatjuk-e, hogy az öröm első
                  pillanataiban hitte, hogy annyi vesztett remény s a szabadság s dicsőség elvei
                  helyett, melyeknek álmai egykor ifjú lelkét betöltötték, ezen egyetlen pillanatot
                  nyerte a sorstól kárpótlásul.</p>
               <p>Előtte állt ujra e fenséges nő, nemes halvány vonásaival, s a búskomoly,
                  kiábrándult mosolylyal ajkain. Egébe nézhetett ama lángoló szemeknek, melyek a
                  munkácsi vár férfias védelmében - lelket és bátorságot öntöttek a kétkedő férfiak
                     szivébe.
               </p>
               <p>A dicsőség és a tettszomj légköre olyan, mint a forró égalj, melynek övében a
                  természet kétszeres erővel bir, s óriási alakzatokat vesz fel. Hogyan nyugodna meg
                  a szem sokáig a szerény ibolya árnyékos életén, hogyan töltené be a szivet a
                  szerelem s a kedély gazdagságának romlatlan kincse, oly emberben, ki a csaták
                  robaja s az ágyúk dörgése közt ért férfiuvá. - Tökölyi érezte a boldogságot e
                  nőnek közelében; nem volt ez a szerény ibolya, bár nő-erényeinek koszorújában ezen
                  igénytelen virág sem hiányzott; a fehér liliom volt ő, a kertek éke, tiszta és
                  szent, de büszke s kevély egyszerre.</p>
               <p>Kelyhében e nemes virágnak magasztos érzések harmata dicső gyöngyöt érlelt meg: ez
                  a haza szeretete volt. - Ha valaki kérdi, miért nem élt fényes pompában, gazdag
                  váraiban e hölgy? melyeket visszanyerni egy hazugságba került volna, ha hitének
                  vallja, a mit nem hisz, ha e büszke homlokon megfér egy homályfoltocskája a
                  hidegségnek a haza iránt; ülhetett volna a szép várakban mint Bátori Zsófia. Azt
                  tanultátok gyermekkorotokban, hogy a jutalom az erény osztályrésze; - kábaság! a
                  jutalom a szerencsés gonoszságé és gyávaságé volt mindig.</p>
               <p>Tökölyi együtt érezhetett nejével, együvé ömlött a köny Magyarhon vesztén, együtt
                  kémelt bús tekintetük a szegény országon, hol most az idegen vezérek uralkodtak,
                  üldözvén mindent, a mi nemes, szabad és szent, a hazaszeretetet, a tántoríthatlan
                  hűséget s a vallást magát.</p>
               <p>Öt tallér naponkint s a borkereskedés egyedárusága volt a csekély jövedelem,
                  melyből a gazdag Magyarország leggazdagabb birtokosai egyike élt, vagy inkább
                  tengett Konstantinápolyban, a zsidóvárosban, hű s áldozatkész nejével és
                  kiséretével.</p>
               <p>Még egyszer 1697-ben vetette büszke szemeit a török szultán Mustafa, e nagyszerű
                  történeti alakra, még egyszer látjuk őt törhetlen erőben, fényes fegyver-ékben a
                  csaták és küzdelmek riadásai közt.</p>
               <p>Mustafa több mint 130,000 emberrel állt Nándor-Fehérvárnál. Tökölyi közelében
                  volt, ott ült a hadi tanácsban, értekezve a török vezérekkel s tanácsolván magát a
                  szultánt. Sok másként történt volna, ha szava és tanácsa győz, de Tökölyi élesebb
                  észszel birt, mint hogy át ne látná, hogy e népet magához emelni lehetetlen.
                  Mogorva volt, megvetette a fényes kört, melynek közepében élt, s melynek minden
                  politikája ármány és hazugság, minden ereje túlnyomó száma volt. Tökölyi szemeiben
                  nem villámlottak többé a bizalom s magasztos remények sugárai.</p>
               <p>Savoyai Eugen Ó-Becsénél táborozott, mikor Mustafa roppant hadseregével Zentához
                  sietett.</p>
               <p>A történelem részletesen fenntartotta ama nevezetes ütközet emlékét, mely, s nem Buda visszavétele, vetett örökre véget a török
                  uralkodásnak Magyarországban. Még fontosabb következménye volt az, hogy Európa
                  színe előtt megtörte a varázst, mely az osmánok fegyverét és vitézségét oly
                  félelmessé tette.</p>
               <p>Savoyai Eugen szelleme egy pillanat alatt átlátta a kinálkozó előnyöket: akadtak
                  ugyan alvezérei közt, azon fajához az embereknek tartozó egyének, mely minden
                  körülményekben talál okot kétkedésre és habozásra. Mintegy 130,000-ből álló
                  hadsereg várt itt készen az ütközetre, de a vezér nemcsak átlátni az előnyöket,
                  hanem parancsolni és hatni is tudott. A gyávák féltek szólni s engedelmeskedtek,
                  azzal vigasztalván magokat: hogy félhetnek: mert valamitől ezen embereknek félni
                  kell, ha nem félnek verekedni. - félnek szólni.</p>
               <p>Azon pillanatban, melyben Eugen kimozdította táborát ó-becsei állomásából,
                  lóhalálában érkezett egy futár, ki változtatott lovakon jött Bécsből, ama
                  lassúsága miatt híres s mindent, a mi feltünő, irigy szemmel kisérő, ugynevezett
                  főhaditanácstól - pedig épen a fő hiányzott a legtöbbször - s arcza verejtékében
                  hozta a világra ama szerencsétlen hadjárati terveket, melyeknek tavasza, nyara
                  sohasem volt, s melyek mindig többnyire a szőlővel értek meg őszkor.
               </p>
               <p>Hogyan van, hogy mégis végeredményben szerencse kisérte ezen embereket? ki fejti
                  meg a gyorsaság és vitézség hátrányait, e nehéz menetű szekér fölött, mely görről
                  görre hullva, feldőlve s összetörve, mégis mindig megérkezett a kitűzött
                  czélhoz?</p>
               <p>A sürgöny, melynek tartalmát a halálosan kimerült futár nem is sejtette, már
                  kezében volt Eugennek. A vezér lovon ült, mögötte fényes kisérete, s körüle a
                  hangszerek, melyeknek riadó csataéneke zengett.</p>
               <p>Felbontotta az irományt, egy tekintetet vetett tartalmára; szemöldei összevonultak
                  s gúnymosoly suhant el ajkai körül; azután derült arczczal tekintett kiséretére s
                  a sürgönyt oldalzsebébe rejtette.</p>
               <p>Ezen irat nem kevesebbet foglalt magában, mint a bécsi főhaditanácsnak szigorú s
                  fenyegető parancsát: hogy meg ne merjen ütközni. Egy része
                  ezen embereknek, a kényelmes meleg szobákban, attól rettegett, hogy a túlnyomó
                  török erő győzedelmet vivand ki: a másik attól, hogy Eugen fog győzni.
               </p>
               <p>Tudva van az elhatározó diadal, melyet az irigylett vezér kivivott. A török
                  nagyvezér, a jancsárok agája, 15 basa, 5 alvezér s több 20,000 töröknél veszett
                  oda, mintegy 10,000 a Tiszába fult, 100 ágyu, 900 társzekér, 10,000 sátor. 7
                  lófark s több 60 zászlónál lőn a győztes martaléka. Egy magyar, Boér Zsigmond,
                  maga kerítette le a török nagyvezér nyakáról a nehéz arany lánczon csüggő ország
                  pecsétjét, s adta át a herczegnek.</p>
               <p>Jutalmul e győzedelemért, mikor Eugen Bécsbe érkezett, Schlick Leopold gróf -
                  birtokosa a magyar csatákban e mindig szerencsétlen névnek, maga is párszor csatát
                  vesztő - a császár nevében kardját kérte el a győztesnek.</p>
               <p>- Itt van, vigye kegyed! - szólt nevetve Eugen, - még most is
                     füstölög ő felsége ellenségeinek vérétől.
               </p>
               <p>1698-ban megköttetett a karloviczi béke. El lőn határozva, a királyi eskük ellen,
                  a csonkítva maradott ország sorsa, róla, nélküle: sem a nádor, sem egy az ország
                  nagyjai közől alá nem irta a békepontokat. Magyarország törvényei, nemzeti
                  önérzete, s legközelebbi érdekei meg valának sértve s lábbal taposva. A nemzet
                  tűrt, de nem feledett!</p>
               <p>Tökölyi csillaga elhúnyt, pár üres czím volt minden, a mit e fényben s reményben
                  gazdag élet, hajótöréséből megmentett. Mint karánsebesi, lugosi s viddini czimzett
                  herczeg Nikodémiába vonult Kis Ázsiába, neje követte őt mint az őrangyal, fehér
                  szárnyaival födve végnapjainak éjjelét.</p>
               <p>A karloviczi béke pedig homlokán viselte a Kain jegyet,
                  pusztulására lévén számítva azon fajnak, melynek romlatlan, egészséges vérétől s
                  minden nyomatás után edzettebb, buzgóbb honszeretetétől - annyira rettegtek.
               </p>
               <p>Bécsben is sok változott: Aspermont egy hadosztályt vezénylett a császári
                  seregben; de miután Rákóczi Julia, Magyarhon legdicsőbb hajadona, s négy
                  történelmi hős család utódja, neje lőn, az irigység s féltékenység gonosz
                  szellemei ellene keltek föl, s minden léptét bizodalmatlanság és cselszövények
                  kisérték.</p>
               <p>Aspermont nem volt azon férfiú, kit e neme az ellenségeknek megijeszthetett, vagy
                  készületlen találhatott. Nem árthattak neki soha tartósan: ármány ellen
                  nyiltsággal, rágalom ellen az igazság rendítő szavával, a sötétség homálya ellen a
                  nap fényének világával felelt. Mellőzték, szomorították sokszor és sokképen, de e
                  vasjellemet meg nem törhették. Aspermont ellenségeinek kétszeres boszantásukra, a
                  leggazdagabb férfiak s a legboldogabb férjek egyike maradott.</p>
               <p>A dicső szövetséggel, melynek egész értékét fel birta fogni, magáévá tette fiatal
                  nejének minden igényeit s rokonszenveit.</p>
               <p>A fiatal Rákóczi Ferencz sógora lőn, s hév részvéttel s lelke egész erejével e
                  végzetszerű fiatal élet sorsára fordította figyelmét.
               </p>
               <p>Nem csekély fáradság után reábirta a császárt, hogy az ifjú herczegnek engedelmet
                  adjon utazásra.</p>
               <p>Kolonics látván, hogy a gazdag Rákócziak birtokának kezelése nemsokára el fog tőle
                  vétetni, Aspermont ezen utazási tervébe annál örömestebb beleegyezett, mennyivel
                  inkább gondolta, hogy ezáltal távollétében még folytathatja gyámnoki
                  hivatalát.</p>
               <p>Mielőtt czélba vett tárgyunk vezér-fonalát felfognók, nem leend érdektelen a
                  biboros gyámnok urat ügyködése színhelyén meglepni.</p>
               <p>Kolonics nem régen tért vissza Rómából, s első gondja lőn, miután a császárnak
                  Prágában tisztelkedett, a Rákóczi-uradalmakat megtekinteni, s a távolléte alatt
                  összegyűlt jövedelmeket gondos gyámnoki kezeihez venni.</p>
               <p>Egy zivataros éjjel látjuk őt befödött hintajában, csekély lovas kiséret őrködése
                  alatt, a makoviczi várba megérkezni.</p>
               <p>A szent férfiú már a főépület egyik teremében volt, midőn a nevezetes látogatásról
                  tudósított várnagy s később a lelkész, segédjével, s az uradalom gazdasági
                  tisztsége megjelentek előtte.</p>
               <p>A bibornok idős férfiú volt, arczának szabályos vonásai, részint nagy kövérség,
                  részint azoknak mindinkább növekedő hideg s gyanus kifejezésök által sokat
                  vesztettek ifjukori szépségökből.</p>
               <p>Jelenben egy ritkás haju, magas termetü, vastag, ősz férfiú áll előttünk, majdnem
                  bokáig érő, bő fekete dolmányban, melynek minden ékessége apró veres gombokból s
                  hasonló szín sujtáshímzésből állt. Nagyon kidomborodott derekát veres öv
                  kerítette, s nyakán arany lánczon gyémántokkal diszített zafir-kereszt
                  függött.</p>
               <p>Ő eminentiájának tartása s társalgása kevélységet árult el. Szavait gyorsan s
                  fogatlansága miatt nem a legérthetőbben ejtette ki, s igen rossz néven vette, ha
                  valaki a felelettel késett.</p>
               <p>Ugy látszott, hogy az öreg úr kissé el van fáradva, azért a tisztelgőket tág
                  támlásszékben fogadá.</p>
               <p>- Várnagy uram! - szólt, - üdvözlöm kegyelmedet. Készíttessen szobákat számomra:
                  fáradt vagyok, holnap hat órakor reggel elvárom kegyelmeteket bővebb
                  értekezésre.</p>
               <p>- Nehány szoba, mikép eminentiád tudja, mindig készen áll elfogadására, - felelt a
                  várnagy mély meghunyászkodással.</p>
               <p>- Tudom, tudom, várnagy uram, de az ágy alkalmasint nincs felvetve, s a gyertyák
                  meggyujtva; siessen kegyelmed, s legyen kiséretemre gondjuk, nekem egy tányér
                  meleg leves elég.</p>
               <p>Ezen utóbbi szavakat a bibornok kedvetlenül ejté ki, s a várnagy, a többi
                  jelenlevőkkel együtt, mély bókok után, rákmenetben közeledett az ajtóhoz.</p>
               <p>- Még egyet, - kiáltott utána a bibornok, - mikor fordult meg itt utoljára
                  Klobusiczki Ferencz uram?</p>
               <p>- A tisztelt úr nehány nappal ezelőtt indult el innen Patakra; megigérte, hogy
                  nehány nap mulva vissza fog érkezni.</p>
               <p>- Megvizsgálta-e a pénztárt? - kérdé a bibornok hirtelen.</p>
               <p>- Tartalmát magával vitte, - felelt megállva s mély bók után, a makoviczi uradalom
                  igazgatója, Schlenderer, mert meg kell itt jegyeznünk, hogy a bibornok, még azon
                  évben, mikor a gyámnokságot átvette, a Rákóczi-uradalmak egész tisztségét
                  megváltoztatta, s leginkább németeket alkalmazott. Még a várnagyok is többnyire
                  német tisztek, a bibornok teremtményei s vak eszközei voltak.</p>
               <p>Schlenderer uramnak e nyilatkozata után a bibornok igen kedvetlenül
                  összeszorította ajkait. Látszott, hogy Klobusiczki Ferencznek hivatali buzgósága
                  nem történt inyére; de nem akarván ezt elárulni, meglehetősen fékezett
                  indulatossággal szólt:</p>
               <p>- Mindezekről holnap! most elbocsájtom kegyelmeteket.</p>
               <p>Az éj csendesen eltölt, de mielőtt még a bibornok, szokása szerint igen korán,
                  elhagyná sibaritai kényelemmel felkészült nyughelyét, megérkezésének híre
                  mindenütt elterjedt.</p>
               <p>A Rákóczi-uradalmak jobbágyai, a minő hivek és türelmesek voltak még a két,
                  fösvénységéről és szigorúságáról ismeretes, Rákóczy György iránt is, annyira fel
                  voltak ingerülve főleg Kolonics ellen, kinek kormánya alatt folytonos
                  zaklatásoknak s igazságtalan üldöztetéseknek valának kitéve.
               </p>
               <p>Ehhez járult a német őrizet s a várakban elhelyezett német tisztek korlátlan
                  kicsapongása, kik, nem elégedvén meg bérükkel, mindegyre a birtokos jogait
                     keskenyíték.
               </p>
               <p>Ritka eszélylyel s nagy titokban forrott az összeesküvési terv a nép között, s
                  csak alkalomra vártak, hogy magukat az őrizet tisztjein s a bibornokon, ki
                  panaszaikra új zsarolásokkal felelt, megboszulhassák.</p>
               <p>A makoviczi uradalomban tartózkodott ekkortájban egy Aba Elek nevű ember, mintegy
                  huszonöt éves.</p>
               <p>Darabig Eszterházy Pál nádornak seregei közt szolgált, azután könnyű sebet kapván,
                  az első téli tanyázást használta, s állítólag nehány hónapra szülőihez ment
                  vissza. Később gyakran megfordult a makoviczi várban, hol őt a várnagy s az
                  uradalom gazdasági tisztjei küldözgetésekre, a egyéb megbizásokra használták.</p>
               <p>Alig volt a sokkép elnyomott nép közt valaki, kinek több alkalma lehetett a
                  várőrizet tisztjeinek, sőt az egész őrizetnek szellemével inkább megismerkedni,
                  mint ezen embernek.</p>
               <p>Gyakran őt magát használták a tisztek legigazságtalanabb követelések hírül
                  adására, s nem bámulhatjuk, hogy benne lassanként a legmélyebb gyűlölség fejlett
                  ki a nép elnyomói ellen.</p>
               <p>Titkon számos barátokat tudott magának szerezni, főleg a várban lévő cselédek
                  közt, s miután meggyőződött arról, hogy ezek, szintúgy mint ő, fel vannak a
                  bibornok ellen ingerülve, a néphez fordult, s nehány hét mulva annyiakkal
                  szövetkezett, hogy már bosszutervének végrehajtásán gondolkozott.</p>
               <p>Figyelemre méltó, hogy Aba Elek s nehány meghittje, kiknek a népre legtöbb
                  befolyásuk volt, nem akarták tervöket az ifjú Rákóczival tudatni, s ez által őt
                  kellemetlen surlódásoknak kitenni, vagy ellentmondást koczkáztatni.</p>
               <p>Nehány nappal a bibornok elérkezése előtt, az összeesküdtek elhatározták az adandó
                  jelt, melyre azonnal mindnyájoknak bizonyos helyen kellett megjelenni. Csak abban
                  tértek el a vélemények egymástól, bevárják-e a bibornokot, vagy a vár-őrizetet
                  öldössék le, mielőtt a bibornok, ki már rég nem volt a várban, megérkezne.</p>
               <p>Végre abban állapodtak meg, hogy egy egész hetet várjanak, s ha e közben a
                  bibornok meg nem érkezik, halaszszák személye iránti bosszujokat későbbre, s
                  elégedjenek meg a várőrizet legyilkolásával.</p>
               <p>Mikép mondva volt, Kolonics jelenléte a makoviczi várban, megérkezte utáni
                  hajnalban már Makoviczon s a közelebbi helységekben tudva volt.</p>
               <p>E gyorsaságát a hír elterjedésének Aba Elek éber figyelme fejti meg, ki a várban
                  volt, s jelen a megérkezés pillanatában.</p>
               <p>Tervét annál kevesebbé akarta halasztani, minél dühösebben fel volt éppen ez
                  időtájban a nép a várőrizet ellen ingerülve.</p>
               <p>A német fegyvereseknek havi bére, az akkori szokás szerint, ujra elkésett, vagy
                  idegen zsebekbe folyt; minek következtében nemcsak szemet húnytak a tisztek, ha
                  azok titkon, vagy nyilvánosan a szegény népen vették meg azt, a mi tőlök
                  elvonatott; hanem gyakran osztoztak velök, sőt volt példa, hogy e rablásokban
                  személyesen részt vettek.</p>
               <p>Így álltak a körülmények, midőn a bibornok Makoviczon mulatott, a nélkül, hogy
                  legtávolabb sejtelme lenne a fenyegető veszélyről.</p>
               <p>Reggel, rövid értekezés után a várnagygyal, az uradalom tisztjeit hivatta maga
                  elé, s a délelőtti órákat számadások, s naplóknak megvizsgálásával töltötte.
                  Szintoly gyanúsan kisérvén Klobusiczki Ferencznek intézkedéseit, mint a mennyire
                  sóvárgott a legkisebb tisztviselőnek jegyzéseiben valamit kifürkészni, mi
                  Klobusiczkinak netaláni csalfaságai felfödözésére vezethetne.</p>
               <p>Tizenkét óra után a bibornok saját szakácsa bőven ellátott ebédet készített,
                  melyet a herczegi pinczék soknemű jó borai fűszereztek. Mert tudva volt, hogy ő
                  eminentiája csak saját jövedelmei rovására kerüli inkább, mint gyűlöli a
                  fényüzést; ellenben a hol, miként a Rákóczi-várakban és uradalmakban, ingyen hullt
                  az áldás az égből; nagyon is bőkezű volt, s miként a közmondás szól, Henczhidától
                  Bonczhidáig folyt a lé. Ilyenkor a szent bibornok húsos vonásain a bőr tündöklött,
                  s néha még az elérzékenyülés könnyeit is lehetett kissé vörös szélű szemeiben
                  csillámlani látni. Kimondhatatlan unalmas volt ő eminentiája ilyenkor! S
                  nyájassága annál kellemetlenebb benyomást tőn, mennyivel inkább tudva volt, hogy
                  azon jámborok, kik a szent embernek ellágyulását hasznukra fordították, a
                  kijózanulás után kettőzött zsarolásoknak valának kitéve. Némelyek még azon
                  gondolatra is jöttek, hogy a vastag úr azon elvet: «adok,
                     hogy adj» úgy alkalmazza: «adok egy
                     keveset, hogy tízszer annyit vonhassak rajtad».</p>
               <p>Végre a délutáni órák valóságos rendőri vizsgálathoz hasonló kutatások közben
                  eltelvén, a bibornok még egyszer maga körül gyüjté a vár egyik termében azokat,
                  kiktől őt egész nap körülfogva láttuk, s velök jó darab ideig értekezett.</p>
               <p>Különösen a várnagynak óvatosságot ajánlott, hogy a mennyiben lehet, az
                  elkedvetlenített népet figyelemmel kisérje, s legkisebb jelére a nyugtalanságnak,
                  azonnal a legnagyobb szigorral és erélylyel lépjen föl.</p>
               <p>Ő eminentiájának szokása volt jókor lefeküdni, s magát, mikép többen ez idő tájban
                  tenni szokták, egész éjen át legyeztetni.</p>
               <p>Ezen érdekes működésre nem egyszer gyöngéd kezek választattak, de távol legyen
                  tőlünk a rossz világnak gyanusításait ismételni: sőt mi azt hiszszük, hogy ha néha
                  valami alkalmatlan legyecske neki bicsakolta magát, hogy a szent úrnak orrahegyén
                  állandó tanyát üssön, s ennek következtében őt felébreszsze, ez a legyezőnek csak
                  üdvösségére válhatott, mert nem kétkedünk, hogy ő eminentiája, mint a káptalanbéli
                  urak cselekedni szoktak, szeretetreméltó rokonaikkal, legfeljebb gyónását
                  hallgatta ki, feloldván őt bűneitől, s reá adván áldását.</p>
               <p>Már a tisztelt úr rég nyoszolyájában hevert, s alkalmasint igen csendesen pihent,
                  mert éjfélt már elütötte az óra, midőn egyszerre az ágya fejénél ülő legyező
                  hölgy, a vár kapusának leánya, figyelmessé lőn valami halk ajtónyitásokra s mindig
                  közeledő s hallhatóbbakká váló léptekre; végre úgy rémlett előtte, mintha a
                  mellékszoba ajtaja felnyilna, s valami zavart susogást hallana.</p>
               <p>Egyáltalában nem tudta magának a dolgot megfejteni, midőn a mellékszobában egy
                  sikoltás hangzott: alkalmasint a bibornoknak ott háló komornyikáé, mit csörömpölés
                  s nehány riasztó szó követtek.</p>
               <p>- Isten légy velünk! - sikoltott fel a hölgy.</p>
               <p>A bibornok azonnal felült ágyában, azután meghallván a mellékszobában keletkezett
                  zajt, úgy a mint volt, megfoghatlan könnyűséggel, leugrott fekhelyéből, s közel
                  oda, egy asztalon heverő egyenes kardját megragadván, az ajtó felé sietett, hogy
                  azt hirtelen bekulcsolja.</p>
               <p>De mielőtt ezt tehetné, s míg a hölgyecske a nyoszolya alatt keresett menhelyet,
                  az ajtó felnyilt, s azon nehányan berohantak, a bibornok pedig hirtelen egy
                  ablakot rántott fel, s kiáltott: - Segítség! - tolvajok - haramiák!</p>
               <p>- Kiálthatsz, míg torkod kiszárad, - riasztott rá egy durva hang.</p>
               <p>Az éji lámpának gyér világítása csak tökéletlenül engedé a bejötteknek vonásait
                  kivenni. De annyit Kolonics azonnal észrevett, hogy ezen emberek jól fel vannak
                  fegyverkezve, s kétségbeesett védelemre leend szüksége.</p>
               <p>A leányka az ágy alatt azonnal reá ismert Aba Elekre, mi őt annyival inkább
                  megnyugtatta, mivel alig lehetett valakire kevesebb gyanú, mint éppen a ficzkóra,
                  ki a szelidség, sőt ostobaságnak szerepét is igen természetesen tudta a várban
                  játszani; de tüstént alkalma lőn ellenkezőről meggyőződni.</p>
               <p>- Kend-e az a Kolonics? - kérdé mérges tekintettel de fojtott hangon Aba Elek,
                  kinek rövid kard volt kezében, s vad vonásai a legnagyobb elszántságra
                  mutattak.</p>
               <p>- Mit akartok, fiaim? - kérdé a bibornok, ki hófehér gyolcs lepleiben mindenhez
                  inkább hasonlított, mint fő egyházi méltósághoz, s kit főleg a köznép csak hegyes
                  infulában s aranynyal terhelt pluvialéban tudott magának képzelni.</p>
               <p>- Mit akarunk! - felelt Aba Elek, míg a többiek kiváncsi tekinteteket vetettek a
                  szobában körül. - Mindjárt megtudod vén pohos, mit akarunk.</p>
               <p>- Szóljatok, fiaim, - mond a bibornok, - a mi tehetségemben van, el nem fogom
                  mulasztani megnyugtatásotokra.</p>
               <p>- Legelőbb is, - szólt a ficzkó ujra, - nekünk pap úr nem kell, mi a Rákóczi
                  emberei vagyunk. A német katonák bőrünket is lehuzták már; ha tehát kegyelmed meg
                  akarja életét tartani, pusztuljon innen mindenestől, nekünk pedig kárunkat térítse
                  meg.</p>
               <p>- Gyermekeim, - felelt Kolonics, minden erejét összevévén, hogy félelmét el ne
                  árulja, - én nem vagyok a Rákóczi jószágoknak ura, csak gondviselője. Ő
                  herczegsége maga nemsokára átveszi a kormányt, addig tehát intelek mindnyájatokat,
                  mint jó keresztényeket s hű alattvalókat, térjetek vissza kunyhóitokba; irassátok
                  fel panaszaitokat, hogy azokkal megismerkedhessem, biztosítlak előre, hogy a
                  mennyiben igazságtok van, bennem legbuzgóbb védőtökre fogtok találni.</p>
               <p>- Kegyelmed a legnagyobb zsarnok, - szólt most egy éltes férfiú, öklét felemelvén,
                  - eleget szenvedtünk már, késő bennünket papolással megnyugtatni.</p>
               <p>- Kezünkben van életed, vén bűnös! - kiáltott egy harmadik. - Több van hatvan
                  emberünknél a várban, megtanítunk tégedet jószágot bitangolni.</p>
               <p>- Mit tehetek, fiaim? - felelt a bibornok békítőleg, - a várőrizet a király
                  hatalma alatt van, mit sem hallgatna szavamra, s magatok keveset nyernétek
                  erőszakkal, mert a császár és király sok fegyveres nép fölött rendelkezhetik, s
                  torkotokra forrna a merény.</p>
               <p>- Mi gondunk nekünk arra, - vágott közbe Aba Elek, - akár élünk, akár halunk!
                  elmegyünk Tökölyi táborába, üthetitek aztán bottal nyomainkat.</p>
               <p>- Vége a sok beszédnek, - kiáltott most egy negyedik, előre tolakodva, - hasítsuk
                  le egyik fülit ennek a vén ördögnek, majd gondol valamit, hogy a másikat
                  megtartsa.</p>
               <p>- Jól van: ennél jobbat nem gondolhattál volna, czimbora, - kiáltottak mások.</p>
               <p>Kolonics meg nem foghatta, mikép történt, hogy a két tisztből s harmincz emberből
                  álló őrizet, saját kisérete, s a mindig gondosan bezárt kapu daczára, e nép
                  szobáiba tolakodhatott, és alant az udvarban semmi zaj nem hallatszik.</p>
               <p>Valóban ő eminentiájának csudálkozása a legtermészetesebb magában, bár a mi e
                  bámulást előidézte, szintoly könnyen indokolható.</p>
               <p>Mintegy félórával azután, hogy a várnagy s az uradalmi tisztség bucsút vőnek a
                  bibornoktól s szállásukra vonultak vissza, Aba Elek, ki az utóbbi huszonnégy
                  órának minden perczét felhasználta, s mindent előkészített volt vakmerő tervének
                  sikerére, kopogtatott a várnagy ajtaján, s tudtára adta, hogy egy rabló csorda
                  közeledik Makoviczhoz, fel akarja a helységet gyujtani, s a zavarban rabolni és
                  gyilkolni.</p>
               <p>Ily hirek akkori időkben nem birtak semmi hihetetlenséggel, legkevesebbel pedig a
                  Rákóczi-uradalmakban, hol egyes kihágások, a portyázóknak olykori megugrattatása,
                  sőt egyes csatangolóknak legyilkolása is napirenden valának.</p>
               <p>A várnagy mámorosan a bibornok jó boraitól, s mindig készen erőszakra, ha erre
                  ürügyet talált, annál hajlandóbb volt a tudósításnak hitelt adni, mennyivel
                  nagyobb hévvel panaszkodott önmaga a bibornok előtt a nép makacssága ellen.</p>
               <p>Maga csendre intette Aba Eleket, s hirtelen felöltözködvén, a várőrizet embereit
                  legnagyobb óvakodással össze gyüjtötte s Aba utasítása szerint, személyes
                  vezénylete alatt kivezette a várból.</p>
               <p>Így mindössze nehány őr maradott hátra.</p>
               <p>Akkori időben várparancsnokságra többnyire hű s úgynevezett vak eszközök
                  választattak; értelem, eszély, vagy éppen lángész kívül estek a számításon; mert
                  zsarnok kormány s úgynevezett jámbor fejedelmek aegidje alatt, örök idők óta a
                  főérdem éppen abból állott, hogy a gondolkozást másokra bízzák s a legoktalanabb
                  parancsot vakon teljesítsék. Hogy az ily parancsokat vak engedelmesség mellett,
                  még igen bölcseknek és üdvösöknek is tartsák: az a későbbi, haladás korának
                  érdemei közé számítandó.</p>
               <p>Így történt, hogy a makoviczi várnagy vagy várparancsnok egy volt a
                  legmíveletlenebb s legdurvább egyéniségek közől; de a ki, mikép még mindig
                  történik, legnagyobb fogalommal volt saját belátásáról, s e mellett egy, nagy
                  szerencsére vezető tulajdonnal birt, s ez, dühös gyűlölet a magyarok ellen.</p>
               <p>Akkortájban a politika még fel nem födözte az ellenhatás azon gyászos emeltyűjét,
                  mely a nemzetiségek egymásrai uszításából áll. E dicső találmány az újabb kort
                  jellemzi, s első példáját a Hóra-világban láttuk.</p>
               <p>Ha egykor, miként bizonyosan történni fog, ezen emeltyű is el leend használva,
                  mint a vallási ellenszenvek; akkor még egy utolsó van hátra: a birtoktalanok nagy
                  száma a birtokosok csekély töredéke ellen! - - Kinek tartatott fel az Eumoenidák
                  ezen utolsó vészszövétnekét felgyujtani? vagy erre okot adni, hogy a
                  Pandora-szelencze egészen ürítve legyen? ki tudja!</p>
               <p>Mihelyt a várparancsnok Aba Elek hurkaiba indult, az ifjú azonnal magában a várban
                  létező néhány czimboráival az őröket lefegyverezte; szájaikat bedugdostatá, s
                  miután kezeik hátra köttettek, őket az őrszobába záratta be; ugyanez történt a
                  kapuőrrel; kitől a kulcsokat kézhez keríteni csekély feladat lőn.</p>
               <p>Mindez oly rögtön s eszélyes kiszámítás után, ugyanazon egy időben lőn
                  végrehajtva, hogy a bibornok, ki a várnak leghátulsó szobájában hált, s első
                  álmában lévő kisérete semmit sem vettek észre.</p>
               <p>Ekkor a suhancz, mintegy ötven-hatvan embert, kaszákkal s vasvillákkal
                  fegyverkezve, beeresztett a várba, s annak minden zugát elfoglalta.</p>
               <p>Ezt követte megjelenése a bibornok szobájában, melynek tanui vagyunk, s melynek
                  további kifejlését kisérni fogjuk.</p>
               <p>A lázadók egyikének a szent férfiú fülére számított tervét, minő teljes
                  helybenhagyással vette a jelenlevők többsége, annyira kellemetlenül hatott ő
                  eminentiájára magára.</p>
               <p>- Fiaim! - szólt, miután egy asztal mögé vonult, - garázdaságtok semmit sem
                  használ, mert tudjátok meg, hogy én egyházi magas hivatalomnál fogva, sorban állok
                  a királylyal magával, s mindazt, a mi rajtam történhetne, véres bosszú követné. De
                  nem vagyok bosszúálló; alkudozzunk, fiaim, végezzünk békességben, mit akartok?</p>
               <p>- Ej, mit nekünk a sok beszéd, - kiáltottak többen megrohanván Kolonicsot, - ki
                  meglehetős védelem daczára nehány kemény ütleget kapott, míg Aba Eleknek sikerült
                  felbőszült czimboráinak zsinata közben szóhoz jutni.</p>
               <p>Nem csekély fáradsággal hárította el a bibornoknak szánt további csapásokat s
                  felkiáltott:</p>
               <p>- A mi kivánataink ezuttal csekélységből állnak. Kegyelmed szedje fel a sátorfát,
                  s ha élete kedves, pusztuljon innen. Mi a várat magunknak tartjuk, s nem fogjuk
                  senkinek másnak átadni, mint Rákóczi Ferencznek.</p>
               <p>Kolonics látta, hogy itt minden alkudozásnak vége van, s a lázadóktól csak annyi
                  időt kért, míg siető készületeit megtehetné.</p>
               <p>Aba Elek, ki minden látszható vadsága mellett, legkevesebb hajlamot mutatott
                  kegyetlenkedésre, nem látszott idegennek attól, hogy a bibornok utóbbi kérését
                  teljesítse: de czimborái a bibornok halálát kérték.</p>
               <p>Végre sikerült a mérséklettebbeknek oda vinni a dolgot, hogy Kolonicsnak idő
                  engedtetett öltönyét magára venni, mit ez a lehető legnagyobb gyorsasággal
                  teljesített; azután nehányan karon ragadták, s a hágcsókon le, s az udvaron végig
                  hurczolván, a leeresztett hidon át kiutasították a várból.</p>
               <p>Ugyanez történt nemsokára kiséretével.</p>
               <p>Ekkor Aba Elek a várban lévő fegyverekkel s lőporral ellátván embereit, a hat,
                  mindig töltött taraczk mellé gyujtott kanóczokkal czimborái nehányait
                  parancsolván, a várat oly védelmi állapotba helyezé, hogy midőn a kijátszattatása
                  miatt dühös, s már kijózanodott várparancsnok a kapu elé ért, golyózáporral
                  fogadtatott s nem csekély veszteség után, kénytelen volt visszavonulni.</p>
               <p>A bibornok, egészen kiszedetve sodrából, miután ily csúfosan kitették szűrét, az
                  első meglepetés után egy makoviczi lakos házába vonult, kit kémként szokott volt
                  használni, s miután a várparancsnok által vallott kudarcznak egy ablakból
                  szemtanuja volt, értésére adatta jelenlétét s általa és katonái által kisértetve,
                  még azon éjjel odahagyta a vidéket.</p>
               <p>Nehány perczczel a bibornok eltávoztatása után, hálószobájából a kapuőrnek nyájas
                  leánya kidugta fejét az ágy alól; nagy rémülettel fülelt, azután elővánszorogván,
                  a lehető legnagyobb sietséggel, néha négykézláb hemperegvén le a hágcsókon, egy
                  fűtőlyukba rejtőzött, hol már a szolgálók egyike guggolt, reszketve az
                  ijedtségtől; mindketten fejöket vesztették e véletlen találkozásban, s eszmélet
                  nélkül egymás hajába ragadva, idő kellett, míg kölcsönös megismerés a néma mérges
                  tusának véget vetett.</p>
               
            </div>
            <div type="chapter">
               <head>ELSŐ SZERELEM.</head>
               <!-- milestone type="subChapter" n="I"/ -->
                  <p>A történelem feladata megmondani, mikép sikerült végre a nép közt elharapódzó
                     lázadást elfojtani; mi Rákóczi Ferenczhez térünk vissza.</p>
                  <p>Az ifjú, Aspermont tanácsából, Olaszhont választotta utazása czéljául.</p>
                  <p>Kiséretében két fiatal ember volt: az egyik német születésű, a másik olasz.
                     Ezeket maga a császár jelölte ki. Ridinger, a herczeg komornyika, titkos
                     utasításokkal, s még egy mogorva tekintetű, mintegy ötven éves egyén, követték
                     őt; az egész kiséret, ezeket beszámítván, nyolcz személyből állt, s a herczeg
                     két kocsival, s egy podgyász-szekérrel utazott.</p>
                  <p>Mindezen készületek közben az ősz és tél elmultak, s Rákóczi Ferencz először
                     életében élvezé Felső-Olaszhonban a legszebb tavaszt, melyet valaha látott, a
                     honunkban oly hideg s változatos márczius hónap első napjaiban.</p>
                  <p>Mikor vele ujra találkozunk, Verona közelében egy magányos major fogadta őt,
                     előre tett rendeletek következtében vendégül.</p>
                  <p>Mióta nem láttuk, nevezetes változás tünik fel egész személyében.</p>
                  <p>Vonásai érettebb kifejezést nyertek, s a középszerűnél valamivel magasabb
                     termete erőre és egészségre mutatott; de feltünőbb lőn a változás egész
                     módjában és tartásában: annyira, hogy a szemtelen tolakodáshoz szokott udvari
                     kém, Ridinger, napról-napra inkább meggyőződött arról, hogy a jezsuita-növendék
                     herczeggé s úrrá növi ki magát. Még nem volt Rákóczi két hétig útban, már a
                     nehézkes hetykeségű komornyik korlátiba lőn odázva, s úgy kisodratott
                     felügyelői minőségéből, hogy titkos jelentésében vége-hossza nem volt
                     panaszainak; egyik ága pedig utasításának, mely Rákóczi erkölcsi elaljasítására
                     lőn számítva, az ifjú nemes kedélytisztaságán és gyöngédségén hajótörést
                     szenvedett.</p>
                  <p>Első tekintetre látni lehetett a jóltévő hatást, melyet Rákóczira az utazás
                     gyakorolt. Arczának bőre az egészség szinét lehelte, s vonásaiban életöröm s
                     vidámság valának kifejezve.</p>
                  <p>Akkori időben Olaszhonnak csak nagyobb városai birtak oly fogadókkal, melyekben
                     magasb helyzetű utazók némi kényelmet találhattak: a közbeeső állomásokon az
                     utas úgy segített magán, a mint tudott, s néha legkisebb kényelemre sem
                     számíthatott. Ellenben oly helyzetű személyekre, mint például Rákóczi, maga a
                     kormány gondoskodott: főleg ha ezek jötte előre tudtára adatott.</p>
                  <p>Azon magányos major, melybe Rákóczi szállíttatott, görög stílben épült alházból
                     állt; hosszú, nyilt oszlopos csarnokkal, melynek szép művű rostélyzatai körül
                     szőllőlevelek és indák tapadtak.</p>
                  <p>Néhány melléképület nem kevesebb csínnal birt: a kert, magas falaktól
                     keríttetve, a főépület mögött terjedett, gyümölcstenyésztésre volt szánva, s
                     napfelőli kerítése mellett, majd száz ölnyi czitromház vonult el.</p>
                  <p>A herczeget, két fiatal kisérőjével, az alább említett nyitott csarnokban
                     látjuk, kerek asztal mellett ülve, s élénk, vidám beszélgetés közben, gyakran
                     jobbra tekintve, hol figyelmét három idegen alak vette igénybe.</p>
                  <p>Egy fiatal hölgy, kinek szőke fürtéit kerek s gyöngyökkel kerített föveg födte
                     félig, s németes szabású öltözete magas születésre gyaníttatott, majdnem
                     szemközt ült Rákóczival, ki székét szándékosan kissé jobbra fordította.</p>
                  <p>Az ifjú hölgy mellett egy agg nőt pillantunk meg, kiben az anyát, vagy igen
                     közel rokont, alig lehet félreismerni s ki vele szelid nyájassággal társalgott;
                     a másik oldalon egy férfiú áll, piros, életteljes arczczal s a legvilágosabb
                     szőke hajzattal, melyet első tekintetre, roppant bősége miatt, az akkori idők
                     szellemében, inkább álhajnak mint sajátjának lehete venni.</p>
                  <p>E férfiú mintegy negyven éves lehetett, s arczában a kifejezés nagy gőgre, s
                     nem igen fényes észre gyaníttatott.</p>
                  <p>Meg kell jegyeznünk, hogy a társalgás mind a két leírt csoportozatban német
                     nyelven folyt.</p>
                  <p>- Megvallom, - szólt a fiatal hölgyhöz intézvén beszédét az utóbb leírt világos
                     hajú férfiú, - várakozásomat nagyon lehűtötte e magyar nemes látása: - mit nem
                     beszéltek ezekről a Rákócziakról! emberevőknek hittük őket, s azután valami
                     óriási alakoknak, oly vonásokkal, melyekből csupa ész és erély világol ki, s
                     íme nehány fiatal gyerkőcze áll előttünk, kik közt éppen ama híres
                     Rákóczi-ivadék nekem a legcsekélyebb jelentésűnek látszik. Ismerjétek el, hogy
                     kiváncsiságtok egyáltalában kielégítve nincsen.</p>
                  <p>Vagy igen el voltak foglalva a hölgyek az idegenek vizsgálatával, vagy
                     megszokta ama szőke férfiú, hogy szavai gyakran felelet nélkül hagyassanak,
                     mert nem látszott a hölgyek szótlanságát hátrányára magyarázni, s rövid szünet
                     után, kissé elébb helyezvén jobb lábát, s vonásainak büszke kifejezést adván,
                     nagy önmegelégedéssel folytatá:</p>
                  <p>- A mennyire alkalmatlan volt előttem, gróf Labia ismerőnknek figyelmeztetése e
                     kalandorokra, s ez által elmellőzése, legalább egy éjre a városi kényelemnek,
                     annyira megbocsájtok neki, hogy ez által alkalom nyujtatott Magdaléna
                     magasztaltságát a dolog valódi értékére leszállítani.</p>
                  <p>E szavak után a férfiú egy széket vont elő, melyen a legnagyobb kényelemmel
                     helyet foglalván, a fiatalabb hölgyre meresztette szemeit.</p>
                  <p>E közben úgy látszott, hogy a hölgyek kettőzött figyelemmel ügyekeztek a tulsó
                     asztal melletti társalgásnak egyes elejtett szavait felfogni.</p>
                  <p>- Első tekintetre reá ismertem - szólt a fiatalabb, gyöngéd kezét az éltesb
                     nőnek karjára tévén - nem mondhatom, mennyire örülök e kirándulásunknak.</p>
                  <p>- Kedvesem, mikor udvarunkban a legelső czélzások történtek Aspermont részéről
                     egy szövetségről e magyar herczeggel, megvallom idegenkedtem az eszmétől.</p>
                  <p>- Elhiszem azt! - jegyzé meg a férfiú - a darmstadti ház, mely egyenlő
                     születési fokon áll az európai uralkodó házakkal, szövetségben e barbár
                     kalandorral, kinek nevét kimondani is némű feladat! nem igen magasztos kilátás!
                     Én nem tudom, az eszme bohóságán csudálkozzam-e inkább, vagy Aspermont
                     vakmerőségén; ki bátyámnak ezen ajánlatot merte tenni, főleg most, midőn e
                     vándor studiosust színről-színre láttuk; hehehe!</p>
                  <p>- Szeretném tudni, minő benyomást tenne a fiatal herczegre, ha jelenlétünket
                     tudná? - kérdé a hajadon.</p>
                  <p>- Úgy gondolom - felelt az idősb hölgy helyett, kihez e kérdés intézve volt, a
                     szőke férfiú - nem a legjobbat; bizonyos kézből tudom, hogy ezen magyar uraknak
                     sajátos ízlésük van, melyet még China szomszédságából hozott e tatárfaj
                     magával; hogy egy hölgy ezen emberek szemében érdeket nyerjen, mindenek felett
                     megkivántató, hogy két mázsát nyomjon, maga süssön és főzzön, szükség esetében
                     pedig, mint a legutolsó dsidás, kiálljon a vár rovátkái mellé s védje férjét,
                     ki addig rémítő nagy tajtpipából szíjja magába azon utálatos dohányleveleket,
                     melyeket a hagymázban sinlődőknek szokás adni, hogy egy bolondság a másikat
                     ölje meg.</p>
                  <p>Emberünk, miután e bölcs nyilatkozat észrevétel nélkül hagyatott, balkönyökére
                     nyugasztotta állát és folytatta:</p>
                  <p>- Tudva van, hogy e kalandornak anyja, ki egy hóhér által kivégeztetett
                     pártütőnek leánya, hetekig védelmezte a munkácsi várat. Mi magában csekélység,
                     bár igen nagy zajt ütöttek róla, mert tudni kell, hogy ezen munkácsi vár egy
                     háromszor oly magas kőszikla tetején áll, mint az István tornya Bécsben, hová
                     csak a varjak s egyébb ragadozó madarak férhetnek.</p>
                  <p>Ezen utóbbi észrevételére a szőke úrnak, a fiatal hölgy, bárcsak félfüllel
                     hallgatott szavaira, meg nem állhatta, hogy el ne mosolyodjék.</p>
                  <p>- Következőleg - jegyzé meg az ifjú herczegnő, kit már megneveznünk lehet -
                     kétségtelenül e nevezetes munkácsi várat, mely háromszor oly magas sziklagúlán
                     fészkel, mint a bécsi gót torony, vagy a ragadozó madarak, vagy az angyalok
                     építették.</p>
                  <p>- Enyelegsz, Magdaléna - szólt nevetve a lovag - de biztosíthatlak, hogy szép
                     karcsú termeteddel és szelid galambszemeiddel nem sok benyomást tennél a
                     barbárra, kinek gyakori idekacsintásait inkább saját előnyömre magyarázhatnám,
                     mert úgy látszik, hogy kiváncsiságát, talán irigységét erőteljes kinézésem
                     idézte föl.</p>
                  <p>- Erről meg kell győződnünk - viszonzá tréfásan az idős nő. - Tégedet itt senki
                     sem ismer igénytelen utazó minőségedben s mivel kiséret nélkül vagyunk, illő
                     irányunkban minden lovagi kötelességet teljesítni. Mi jobbkor érkeztünk ide,
                     számunkra a készületek megtétettek s szobáinkban némi üdítő italok állnak
                     készen. A fiatal magyar herczeg minket alkalmasint olaszoknak vél s így nem
                     leend feltünő, ha őt megvendégeljük, addig is, míg számára az estebéd elkészül.
                     Igen nagy udvariasságra mutatna részedről, Ernest, ha a herczeget, kisérőivel
                     együtt ozsonnára, nevünkben, meghínád.</p>
                  <p>- Mit gondoltok! én, ezen embereket!</p>
                  <p>- Annál szebb fényben fog kedves bátyám szeretetreméltósága feltűnni, ha e
                     barbár ifjú herczeggel, vagy miként őt nevezni szereti: studiosussal párvonalba
                     állíttatik; szólt a hajadon - egyébiránt a darmstadti vér lovagiassága hölgyek
                     iránt sokkal ismeretesebb, mint hogy kérésünket, ha ennek czélja csupa
                     mulattatásunk lenne is, megtagadhatná.</p>
                  <p>- Ez-e a te véleményed is, Auguszta?- kérdé a lovag lehető legbambább
                     arczkifejezéssel s még mindig kétkedvén, betüszerint vegye-e a méltósága alatti
                     felszólítást, vagy csak rokonainak tréfás szeszélyét tekintse abban.</p>
                  <p>- Komolyan szólunk s reményljük - felelt Auguszta, nem leend szükségünk
                     kérésünket ismételni, nehogy udvariságunk e fiatal utazók által megelőztetvén,
                     minden ellene s nemzete ellen tett észrevételeid tettleg megczáfoltassanak.</p>
                  <p>E pillanatban kelt föl székéről Rákóczi, egyenesen a hölgyek felé intézvén
                     lépteit, nem csekély tétovába hozta a darmstadti herczeget, ki éppen akkor
                     nyult kalapja után, hogy a hölgyek iránti engedelmességnek példáját
                     adhassa.</p>
                  <p>Félreismerhetlen volt a kellemes meglepetés Magdalénnak szép vonásaiban, midőn
                     a fiatal herczeg közeledett, s hirtelen kézszorítása látszott ezt az éltesb
                     nőnek tudtára adni.</p>
                  <p>Rákóczi, mikor a hölgyekhez ért, olaszul üdvözölte őket: kérvén, hogy a
                     szerencse véletlene a szép olasz ég alatt, ugyanazon éji tanyára vezetvén
                     mindnyájokat, fogadják el meghivását, a nemsokára kész estebédre.</p>
                  <p>- Udvariasságát, lovag, - felelt az éltes nő, kihez a herczegnek szavai intézve
                     valának, - nincsen okunk mellőzni, csak azt sajnáljuk, hogy e részben kegyed
                     által megelőztettünk, éppen most készült e derék rokonunk itt, magát s
                     társaságát ozsonnánkra meghivni.</p>
                  <p>- Egyeztessük a kettőt, - szólt Rákóczi bájos udvariassággal, mely a fiatal
                     Magdalénát kellemesen érinté, - én barátimmal, kiket megismertetni szerencsém
                     leend, a felszólítást kölcsönben elfogadom, s ha kegyeteknek ellenére nincsen,
                     a szép tavaszi estet használva, a kert fái közt költhetjük el estebédünket.</p>
                  <p>Az ajánlat a hölgyek részéről igen szivesen fogadtatott, s Rákóczi nemsokára
                     barátait ismerteté meg velök s a darmstadti herczeggel, a két csinos ifjú
                     egyikét Stratmannak, a másikát Montecuccolinak nevezvén, míg magát Regéczi név
                     alatt ismerteté meg.
                  </p>
                  <p>Mihelyt ezen utóbbi név ki volt mondva, az éltes herczegnő felkelt üléséből s
                     nyájasan kezet nyujtván Rákóczinak, németül szólt: - Örülök, hogy a fiatal
                     Rákóczit láthatom, mert tudom, kit kell a Regéczi álnév alatt üdvözölnöm: nincs
                     több ok, hogy idegen nyelven folytassuk a társalgást.</p>
                  <p>- Kegyed itt a darmstadti herczegnőt látja leányával Magdalénával, s itt, -
                     folytatá a szőke úrra mutatván, - kedves rokonunk, a darmstadti Erneszt
                     herczeget.</p>
                  <p>Alig birjuk azon kellemes meglepetést leírni, melylyel Rákóczi e váratlan
                     nyilatkozatot fogadta. Vonásait eleven pir futotta el, s pillanatra találkozván
                     szemei a fiatal herczegnőéivel, mindketten lesütötték azokat; végre Rákóczi
                     igyekezett a társalgást természetes folyamába visszavezetni.</p>
                  <p>A mennyire kellemesen hatott e találkozás a hölgyekre, annyira látszott a
                     darmstadti herczegen, hogy Rákóczinak jelenléte őt mind inkább kedvetleníté.
                     Alig is lehetett szembetünőbb ellentét, mint ama vaskos úrnak szögletes
                     mozdulatai, ügyetlen észrevételei s a három fiatal úr élénk s vidám társalgása
                     közt.</p>
                  <p>Mihelyt Rákóczinak tudtára esett, kikkel vezette őt a véletlen, vagy mások
                     véleményei szerint Aspermontnak kicsinált terve össze, azonnal élénken eszébe
                     jutott, a mit Bécsben és Prágában az érdekes fiatal herczegnőről hallott, s
                     összehasonlítván annak kedves vonásait azon mélyen emlékezetébe gyökerező
                     képével a hölgynek, melyet Bécsben annak egy barátnéjánál, Salis grófnőnél
                     látott: úgy találta, hogy az élet oly sajátos bájjal ajándékozta meg e
                     vonásokat, melyeket a hideg vászon nem vala képes egészen visszaadni; innen
                     megfejthető, hogy daczára azon benyomásnak, melyet ama kép gyakorlott reá, nem
                     ismert a most egyszerű útiöltönyben előtte álló herczegnőre.</p>
                  <p>A társalgás természetesen a közvetlen tárgyak körül forgott: Itália szép
                     éghajlata, kifejlettebb míveltsége, hasonlíthatlan nyelve, s a már akkortájban
                     nevezetesen kiképezett zene, sok dicséretre s nem kevés elmés észrevételekre
                     adtak alkalmat, melyek közben a darmstadti herczeg vaskos közbeszólásai, s
                     kissé nyers elménczkedései vagy pirt szállítottak a hölgyek vonásaira, vagy az
                     életvidor fiatal utasok vidámságát annyira felingerlették, hogy alig valának
                     képesek azt mindig fékezni. Egyébiránt mit sem koczkáztattak, ha olykor a
                     felizgatott nevetni-vágy hangokra tört ki; mert a herczeg azt mindig saját
                     előnyére magyarázta, s hangos hahotával kisérte.</p>
                  <p>Az ozsonna többnyire befőtt vagy aszalt déli gyümölcsökből, pár süteményből,
                     pármai s gorgonzolai sajtból állt, mi közben, főleg a fiatal Montecuccoli, alig
                     fékezhető bámulattal kisérte a darmstadti herczeg példás étvágyát, ki a fügéket
                     csak amúgy egészben nyelte le, s a pármai sajthoz annyira hozzálátott, hogy az
                     adag, melyet magához vett, tizenkét olasz étvágyát tökéletesen kielégítette
                     volna.</p>
                  <p>- Kegyed, - szólt a társalgás folyamában a fiatal herczegnő, - a holnapi napot
                     alkalmasint Veronában töltendi, hol egy szép régiséggel fog megismerkedni.</p>
                  <p>- Herczegséged alkalmasint az arénát érti, melyre igen kiváncsi vagyok, s mely
                     visszaemlékezési pontot képezend Róma történeteire, s egyik kedvencz költőmre,
                     Virgilre, kinek hazája Verona volt, - felelt Rákóczi.</p>
                  <p>- Atyám, - szólt most Montecuccoli, - beszélte nekem, hogy egykor a pápa
                     meglátogatta Veronát, s a többi közt az arénát is megtekintette.</p>
                  <p>A város e nevezetes vendégét minden tőle kitelhető módon tisztelte s igyekezett
                     nehány napig mulatását a legérdekesebb meglepetésekkel, maradandó
                     visszaemlékezetűvé tenni.</p>
                  <p>Verona, egyike élénkebb városainknak, hol tér és utczák állandó színhelyet
                     képeznek s hol hontársaim vidámsága s nagy hajlama a bohóczkodásra tágas tért
                     találnak.</p>
                  <p>Utczai szinészek, kötelen tánczolók, bábjátékok, zenészcsoportok egymást érik:
                     a szinházakban az estéket érdekes néma- és zenejátékok, olykor, mikép azt
                     herczegségtek s barátim eddig is tapasztalhatták, drámák s vigjátékok remek
                     előadása foglalják el; mind e mellett semmi sem lepte meg ő szentségét annyira,
                     mint azon nagyszerű jelenet, mely reá az arénában várt.</p>
                  <p>E régi építményben a bejárásak egyike oly ügyességgel volt elkárpitozva minden
                     oldalról, hogy a pápa mindaddig semmit sem láthatott, míg fényes kiséretével,
                     egy tágas, az aréna közép lépcsőzeteire emelt s pompásan felkészített páholyba
                     nem lépett.</p>
                  <p>Az olasz nép ismert élénkségének daczára, majdnem sürű csend uralkodott az
                     épület belső körözetében. A bámulatnak egy felkiáltása hangzott az egyházi
                     főnök kiséretében, midőn a páholy leplei kétfelé rántattak, s tekintetök a
                     roppant, felülről aljáig magas lépcsőzettel körözött körbe hatott.</p>
                  <p>Képzeljünk embert, ki egyszerre magát Caesar idejében, a római fórumon találná,
                     vagy a hajdani görög történetekből kiszakítva, előtte egy lap életbe lépne: ez
                     volt és ilyen, a mi a nézőket meglepte.</p>
                  <p>A régi Róma dicsnapjaiból, egy azon ünnepélyek közől, milyeneket Caesar,
                     Pompejus szoktak a kenyérre s circensekre áhitozó népnek ingyen adni, merült
                     föl az élet lehelletével az aggkor homályiból. Öltözet, rend, szokások, tartás
                     s magok a szép római jellegű olasz vonások, a leghívebb képet adták egy telt
                     arénának a Caesarok idejéből. Felülről le, minden lépcsőzet telve volt a híres
                     római togába öltözött néppel. Őrök, mint annyi római legionárok a hajdan
                     fegyvereivel, a festői öltönyökkel, a lictorok vesszőcsomaggal és bárddal, a
                     viadal birái, a gladiatorok hálóval vivók, birkozók és ökölbajnokok, kik rendre
                     váltakoztak a küzdhomokon, maga az imperator kiséretével s a legapróbb
                     részletekig, minden cselei, fordulatai az utánozhatlan ügyességgel végrehajtott
                     viadaloknak, a tömeg felkiáltásai a magasztaltság s rémület hangjai: mindez,
                     szétosztott s a tömeg közé vegyült szerepvivők által, oly hűn s oly
                     szabatossággal lőn életbe léptetve, hogy az érzékek csalódása tökéletes
                     lőn.</p>
                  <p>Ha az aréna külkörözete az idő senyvesztő fogának nyomait láttatá, belül
                     részint mesterség által, tökéletes szemcsalódásra kiszámítva, részint a sok
                     ezerekre menő, s a roppant kör minden hézagait elfoglaló sokaság miatt, egészen
                     ép s romlatlan kinézést nyert.</p>
                  <p>- Valami fölséges lehetett e jelenet! - kiáltott fel a fiatal herczegnő,
                     növekedő érdekkel kisérvén az előadást.</p>
                  <p>Montecuccoli a tárgyat itt elejté s a társalgás fonalát Rákóczi fogta fel.</p>
                  <p>Úgy látszott, hogy a fiatal hölgy igen kellemes benyomást tőn reá: mind a
                     mellett, ezen első találkozás alkalmával nehéz volt oly húrokat megpendíteni,
                     főleg ennyi tanu előtt, melyek Rákóczi Ferencz közelebbi érdekeit
                     érintették.</p>
                  <p>Tudva volt előtte, hogy Aspermont óhajtaná összekelését e szép hölgygyel: de
                     egy más gondolat is villant át elméjén; ha vajjon, nem ezen baráti hévvel
                     csatlakozó sógora intézte el a dolgot úgy, hogy a fiatal herczegnővel
                     találkozhassék.</p>
                  <p>Hogy igen szerette volna a tanukat nélkülözni, s a két herczegnővel saját
                     reményeiről és kilátásairól a jövőre beszélgetni, ebben kétség nincsen; azért
                     ügyekezett a társalgásnak oly fordulatot adni, mely a tanutlan beszélgetésre
                     reményt nyujtott.</p>
                  <p>- Midőn utazásra határoztam magamat, - szólt Rákóczi, nehány, az előbbi
                     beszélgetést tárgyazó kérdések és feleletek után, - leginkább e szép országba
                     vágytam. Nem tagadom, hogy itt, Felső-Olaszhonban, a vidék maga távol sem
                     felelt meg reményeimnek, ellenben a légmérsék, a gyönyörű égbolt, s a jókor
                     fejledező természet kedves kárpótlást adnak a vidék egyhanguságáért. E napokban
                     nálunk az estéket szabadban tölteni ritkán lehet; itt pedig e csinos épitmény
                     mögött zöld kert, virágba borult fák és szőllő-lugasok kinálkoznak: nem volna-e
                     herczegségteknek kedve egy esti sétára a kertben?</p>
                  <p>Az ajánlat szivesen elfogadtatott, bár a darmstadti herczegnek ellenére
                     látszott lenni Rákóczi közelítése Magdalénához, de szembetünő volt, hogy anyja
                     a közelebbi érintkezést inkább elősegíteni, mint hátrálni akarja.</p>
                  <p>- Az ajánlást elfogadjuk, herczeg, - szólt Auguszta; kegyedet, mint idegent
                     illeti a lovagi tiszt; én gróf Stratmannak karját kérem, kivel egy családomat
                     közelebbről érdeklő tárgyról akarok szólani. Kegyed, herczeg, szives leend
                     leányomnak nyujtani karját.</p>
                  <p>- Megvallom, - veté közbe könnyű mosolylyal Montecuccoli, - mikép a bevezetés
                     tiszte honom ege alatt engemet, mint olaszt illetne, s erről csak azon
                     reményben mondok le, hogy ő herczegségök egészen ki nem rekesztenek
                     szolgálatjukból, ezuttal azon kellemes szabadságot veendem magamnak a
                     darmstadti herczeghez mint cicerone ajánlkozni.</p>
                  <p>A két herczegnő e tréfás, némi czélzattal biró hangon adott nyilatkozatot,
                     bájos jóváhagyással fogadta, míg a darmstadti herczeg feszes bókkal
                     viszonozta.</p>
                  <p>Ezen eszélyes felosztás szerint, látjuk nem sokára, a hat személyből álló
                     társaságot, a kertnek széles utain haladni.</p>
                  <p>Rákóczinak s a fiatal herczegnőnek, hol egy nyiladozó virág, hol egy honunkban
                     szabad ég alatt nem látott fa, alkalmat nyujtottak mellékutakba betérni, s így
                     lassankint az anyagi tárgyakról a beszélgetést a szellem határiba vezetni.</p>
                  <p>- Kegyetek országa, - szólt a fiatal herczegnő, miután egy lugas árnyában
                     meglehetős távolban valának a többiektől, - szép és gazdag, mikép azt hallom,
                     bár meg kell jegyeznem, hogy mi, Némethonban, e gazdag országnak egyik
                     szögletét halljuk legtöbbször emlegetni, Erdélyt.</p>
                  <p>- Ez attól van, herczegnő, hogy jó idő óta Magyarhon története szoros
                     kapcsolatban van az erdélyi fejedelmek nyilvános életével.</p>
                  <p>- Ezek közt kegyednek és családjának nevét gyakran hallottam, - folytatá
                     Magdaléna, - s nekem mindig úgy tetszett, mintha e történelmi név, mint szintén
                     a Bátoriaké s Bethlen Gáboré, képezné azon gyúpontot, melyből Magyarországon a
                     nagy tettek áradtak ki. Szép előny ily névvel birni, s magasztos érzet ily
                     visszaemlékezéseket örökölni.</p>
                  <p>- A visszaemlékezések, - felelt Rákóczi, - olyanok, mint felleges égen túl a
                     csillagok, melyeket nem látunk, de létezésöket tudjuk, s a visszaemlékezés
                     sóvárgása olyan, mint a ki borult időkben a fellegek oszlását várja, hogy ama
                     szép csillagok fényében gyönyörködjék. Én nagy emlékezeteket öröklöttem, de
                     borult ég alatt születtem. A nemzet, melyet mesterséggel igyekeztek velem
                     megutáltatni, szerencsétlen s elnyomott, azért kétszeresen kedves lett
                     előttem.</p>
                  <p>- Örülök, - szólt a herczegnő hirtelen, s alig titkolhatván el a kellemes
                     benyomást, melyet az ifjúnak e szavai idéztek elő, - örülök, mondom, hogy
                     érzéseim e téren összhangzásban vannak oly névnek örökösével, kinek nem lehet
                     és nem szabad középszerűen föllépni az életben. Én német hölgy vagyok és hálát
                     adok sorsomnak, mely azon érzettel hagyott születnem, mely méltányolni tudja
                     herczegséged szavait. A feladat dicső és nagyszerű; nincs is kétségem benne,
                     hogy a gondviselés, mely fájdalom! többnyire csak végeredményeiben igazságos,
                     emberi fogalom szerint, nehány fényes lapját a történelemnek szánta azon ifjú
                     számára, kinek sok igazságtalanság ellen szót és talán fegyvert emelni látszik
                     feladatul kitűzve lenni. Én ohajtom, hogy a történelem e lapjai derültebbek
                     legyenek, mint ama visszaemlékezések, melyekben foglaltatik az igény ezekre.
                     Kegyed csodálkozik rajtam? hogy így a jövőt megelőzöm; de ne feledje soha, hogy
                     én azoknak előítéleteit nem osztom, kik közt születtem s növekedtem. Nem tudok
                     oly nagy és nemes népet, mint a mely Magyarországot lakja, ennyi inség közt
                     látni, a nélkül, hogy egy Messiást ne kivánjak neki: de ez köztünk
                     maradjon.</p>
                  <p>- Kit a sors a tett mezejére állít, annak, kedves herczegnő, alig szabad
                     magától és a sorstól kérdezni a jövő derült vagy komor szinezetét; a tett, mely
                     magáért felelni képes, csak egy vonalt tűzhet ki: az igazságét s a jogosságét,
                     történjék aztán bármi, a tett igazolva van, s a történelem ritkán ejt
                     igazságtalan ítéletet, ha szava néha késik is; közelebbi sáfárai pedig alkalom
                     emberei, kik néha csak annyit mondanak, a mennyit lehet.</p>
                  <p>Ily beszélgetések közben értek egy hosszú kőlóczához, mely mesterség által
                     emelt dombocskán áll. Közel ezen ülhelyhez egy talapzat volt emelve, melynek
                     tetején a régiség meglehetősen óvott maradványát látjuk, egy mellszobrot,
                     Hermest, szárnyas sisakkal. A hold magasan égett, s úgy látszott, hogy az éj
                     legszebb kék palástját ölté fel, s mintha égi kezek hímezték volna azt a
                     csillagokba, kettős fény ragyogott, szelid üde éji kép! Sík mező, hosszú
                     fasorok, feketén, az éji világítástól s összekötve sötét füzérektől, melyeknek
                     szélesb levélzete valamivel világosabban tűnt ki a legközelebbi fákon. Alant a
                     föld a szorgalom nyomait láttatá, s míg a nézőktől balra a szép, tiszta izlésű
                     villa márványszerűen fénylett a hold világában, túl a felső-olaszhoni hegység
                     kék gerinczei, mindig sötétülő színönteteket képeztek.</p>
                  <p>E hely oly csendes, oly kimondhatlan szelidségű bájjal birt, hogy a herczegnő
                     ellen nem állhatott a vágynak, hogy a széles kövön helyet foglaljon, míg
                     Rákóczi előtte állt, s a szürkületben a tért mérte ki szemeivel, mely köztök s
                     a többiek közt létezett.</p>
                  <p>A ki Olaszhont először látja, lehetlen, hogy emlékezetében a rómaiak története
                     el ne vonuljon, s annak nagyszerű jelenetei, fogékony szellemekben valami
                     magasztosságot elő ne idézzenek.</p>
                  <p>A két szép fiatal arcz halványan az éjtől s merengve az előtolongó
                     emlékezeteken, tanusítja ezen állításunkat.</p>
                  <p>A társalgás itt bensőbb szinezetet vőn: Rákóczinak úgy mint a fiatal
                     herczegnőnek szavaiban volt sok, mi csak kettejöket érdekelte; az érzelmek
                     vitorlái összébb vonattak, s ha mindaz, mit ez óra igért, teljesedne, talán a
                     történelem azon lapjai, melyek Rákóczinak legbensőbb viszonyait érintik,
                     másként hangzanának, ki tudja jobban-e? de annyi bizonyos, hogy e két szellem
                     közt bámulatos összhangzása volt szív- és értelemnek.</p>
                  <p>Az idős herczegnő mintegy száz lépésnyire lehetett e helytől, hová most a
                     többiekkel együtt közeledett, midőn Magdaléna fölkelt s ama római Hermes
                     talapzatának felső párkányára nyugasztá kezét, míg szemei merengve függtek a
                     holdvilágította szobor ódon idomain.</p>
                  <p>Egyszerre egy éles sikoltás hangzott, a herczegnő élénken rántotta vissza kezét
                     a talapzattól, s Rákóczi, ki közelében állt, rémülve pillantá meg a kis,
                     rákalakú fekete scorpiót, mely a gyöngéd kézen függött még.</p>
                  <p>A herczegnő inkább ijedtében mint a fájdalom miatt ájultan esett az ifjú karjai
                     közé, ki, a míg őt bal karjával támogatá, jobb kezével a scorpiót ragadta meg s
                     távol vetvén azt magától, a herczegnő kezeit vonta ajkaihoz, s az alig
                     észrevehető kis vörös pontból, melyet a veszélyes állat fullánkja okozott, a
                     vért kezdé kiszívni.</p>
                  <p>Néhány perez mulva mindnyájan a dombon álltak, s midőn a fiatal herczegnő
                     szemeit felnyitotta, Rákóczi még folytonosan szívta a vért kezéből; de néhány
                     pillanat mulva Montecuccoli, ki mint olasz, a legsietőbb teendőt tudta, már
                     visszatért a villából a csalhatlan sikerű scorpio-olajjal, mely Olaszhonban
                     ritka háznál nélkülöztetik.</p>
                  <p>Meglehet, hogy a szer, mely kissé régi is volt s a villának néhány száz
                     lépésnyi távolsága miatt, nem lőn rögtön alkalmazva, nem teende oly sikert, ha
                     Rákóczinak önfeláldozása, mert a veszélyre nem gondolt, a méreg gyors hatását
                     meg nem akadályozza.</p>
                  <p>Igaz ugyan, hogy a scorpio-méreg csak a vérre gyakorolja erejét, de mind a
                     mellett Rákóczinak nehány napi változása, az orvosi segély daczára
                     bebizonyította, hogy a gyorsan terjedő méreggel tréfálni nem lehet.</p>
                  <p>A fiatal herczegnőre ezen önfeláldozás oly hatást tőn, melyet sem nem akart,
                     sem nem tudott titkolni; ellenben ez órától fogva darmstadti Erneszt herczeg
                     esküdt, kibékülhetlen ellensége lőn Rákóczinak, a nélkül, hogy ezt, talán
                     óvtalan pillanatokat kivéve, elárulná. Egy eszméről tisztában volt magával:
                     hogy a magyar herczeg Magdaléna férje sohasem leend, bármibe kerüljön is ezt
                     megakadályozni.</p>
                  
               


               <!-- milestone type="subChapter" n="II"/ -->
                  <p>Rákóczi Ferencz nagyszerű politikai s hadi életének varázs-övén kívül állunk
                     még; az emberrel van dolgunk, nem a történelmi hőssel. A hajnal dereng itt
                     elénk, s az ifjan táguló szív szentélye, mely először doboghat szabadon, s
                     először élvezi az emberi jogok legelvitathatlanabbikát, az önállást.</p>
                  <p>E nemes, e minden tettre, az érdem s méltány dicskoszorúját szövő tulajdon az,
                     melyet állomány bölcseinknek még nem sikerült összhangzásba hozni
                     intézvényeikkel, hogy akadály helyett, melyet az elmélet emberei mindenütt
                     látnak, hol a szabadság szellemének szárnycsapásai érintik érzékeiket, az
                     állományi élet előnyéül s biztosítékául szolgáljon.</p>
                  <p>Egy tekintet az istenség míveinek széles határin végig, oly kézzel-foghatólag
                     tűzi elénk a gondviselés bölcseségét, melynek elve, ne csaljuk magunkat, ez:
                        oly keveset kormányozni, mint csak
                        lehet. A legtöbb ember, ki kormányra hivatott, mindig attól fél, hogy
                     nem lehet kormányozni, s a jármot a gyeplővel téveszti össze. A bölcseség pedig
                     nem abból áll, hogy sok és szigorú törvényeket hozzunk, s a gonoszság
                     kiirthatlanságának rögeszméjéből induljunk ki. A legtöbben az emberi társaságot
                     valódi haramia-csoportnak tekintik, mely ellen sohasem lehet elég fegyvert s
                     elég védbástyákat emelni. A bölcseség abból áll, hogy a káros szenvedélyek
                     szélsőségeit gyümölcsözhetlenekké tegyük, a gonosz szándék előnyére.</p>
                  <p>A mely társaságban megvan az erő és bátorság önérzete, az saját tehetségében
                     fogja az óvószert feltalálni nagy serege ellen a kárhozatos kihágásoknak és
                     szennyes bűnöknek, melyek többnyire s legalább hasonlíthatlanul nagyobb
                     arányban mutatkoznak ott, hol a tévedt politika bizodalom helyett, a folytonos
                     rettegés és óvakodás elvéből indul ki.</p>
                  <p>Az emberi társaságra nézve azon bűnök a legveszedelmesebbek, melyek a
                     gyanakodás s a béke felszíne alatt növekednek. Nem tanusítja semmi inkább a
                     nedveiben oszlásnak indult társadalmi szövetséget, mint ama sima bűnök serge,
                     melyek ellen törvény és büntetés nincsen.</p>
                  <p>* * *</p>
                  <p>Rákóczi másnapra a leírt jelenetek után, s mindazok, kikkel e villában
                     találkoztunk, Veronában voltak.</p>
                  <p>A Regéczi név alatt, mindenki tudta az élénk olasz városban, ki rejtődzik;
                     azért nem bámulhatunk, hogy utasunkra és kiséretére igen kényelmes szállás
                     várt.</p>
                  <p>A darmstadti herczegnők érdemes lovagjukkal együtt, hasonlóul a legszebb
                     paloták egyikében fogadtattak.</p>
                  <p>Nincs kétség benne, hogy Erneszt herczeg Rákóczi közeledését szép hugához
                     kedvetlenül vette. A történelem föl nem tartotta azon fontos okok emlékezetét,
                     melyek benne ezen ellenszenvet, nem merjük feltétlenül állítni, a
                     szeretetreméltó ifjú személye vagy csak a szövetség ellen hugával,
                     előidézték.</p>
                  <p>Nyilatkozataiból annyi kitűnt, hogy két erdélyi fejedelem utódját s a még
                     nyolcz éves korában fejedelemmé választott ifjú Rákóczi Ferenczet, nem tartotta
                     elég magas helyzetű s elég régi nevű embernek arra, hogy oly hölgygyel
                     szövetkezzék, kinek császár és királyok kezére lehete igénye születésénél
                     fogva. Ezen kívül gyakran erősíté, hogy a Rákóczi-család sohasem szült nyugodt
                     embereket, hogy mindnyájan lázadásra és pártütésre kész férfiak voltak, s jól
                     észrevette, hogy a császári udvarban elhatározott hidegség, s bizodalmatlanság
                     mutatkozik mindenkire, ki a Tökölyi és Rákóczi nevet viseli, végre hogy a
                     szelid Eleonora császárné maga a kegy s udvariság külszíne mellett, csak
                     annyival különbözik érzésében az elterjedt ellenszenvtől, hogy valamivel
                     óvatosabb, s közvéleménynyé vált szelidsége s keresztényi erényei hírét nem
                     akarja ellenséges föllépés által koczkáztatni, s több lelki ereje van, valódi
                     érzéseit eltitkolni. Már csak az, hogy e híres és hitté vált kegy s vallásosság
                     daczára, minden igazságtalanságot és szószegést Tökölyiné és gyermekei
                     irányában eltűr, és a szerencsétlen családot annak legnagyobb ellensége,
                     Kolonics bibornok önkényére bízta, czáfolhatlan bizonyítványa valódi
                     véleményének.</p>
                  <p>Mikép látjuk, Erneszt herczeg jól tudta, honnan fuj a szél; azért merően
                     állítá, hogy e szövetség nem fog szerencsére vezetni, mert előbb-utóbb
                     martaléka leend e veszedelmes név a tőlei rettegésnek; akár maga lépjen fel
                     ennyi bosszantás után, akár ármánynyal keríttessék oly hálóba, mely a vérpadra
                     visz.</p>
                  <p>E szavak még azt is tanusítják, hogy a herczegben több előrelátás volt, mint
                     azt valaki ily nagyúrban gyanítaná. Ellenben sokan azt állíták, hogy Erneszt
                     herczeg csak egy valódi okát hozhatná fel ellenséges indulatának, s ez azon
                     büszkeség, mely születés tekintetében sehol sem szigorúbb s kirekesztőbb, mint
                     a német apróbb uralkodóknál.</p>
                  <p>De legyen ez bármiként, a következés történelmileg tanusította, hogy a herczeg
                     főleg Rákóczi távozása után, mindent elkövetett, hogy a szövetséget lehetlenné
                     tegye.</p>
                  <p>Jelenben avval törekedett a bizodalmas szócserét akadályozni, hogy pillanatig
                     sem tágított, s mindig huga közelében volt. Rákóczinak alig maradt pár óvtalan
                     pillanata, melyben Magdalénának nehány bizodalmas szót mondhatott olaszul, mely
                     nyelvet Erneszt herczeg oly modorban beszélte, hogy az olaszok, mikép állíták,
                     sokkal jobban értették őt, mikor németül szólt.</p>
                  <p>Míg így Rákóczi s Magdaléna, Erneszt herczeg folytonos jelenlétével
                     szerencséltettek, s magánosan soha pillanatig nem voltak, addig időnk marad
                     rövid kitérésre, s egy új ismeretségre.</p>
                  <p>Tudva van, hogy a római császár hadseregében mindig számos külföldiek, s köztök
                     olaszok is szolgáltak. Ezek legtöbbnyire régi s gazdag családok utódai voltak,
                     kiknek fényüzése s régi neve, mint mindig, őket az udvar s fejedelmek
                     fénykörébe vezette. Minő kirekesztő a legtöbb kormány idegenek iránt, s minő
                     kiváló bizodalmat tanusít saját hona fiaihoz: oly nyilt menedéke volt a
                     császári udvar és hadsereg mindazoknak, kik idegen nevet viseltek. Határtalan
                     uralkodás s büszke igényteljes aristocratia, elválhatlanok egymástól, oka az,
                     hogy egyik a másikat támogatja. Hol a nép maga a nemzet, vagy a nemzetek
                     összesége sokkal távolabb esik a tróntól, s valami alárendelt tömeget képezvén,
                     nem érezhet iránta indokolt rokonszenvet: ott természetes, hogy az uralkodók
                     oly sereget gyüjtenek magok közelébe, melynek minden ároni hódolata őket a
                     rokonszenv s ragaszkodás hitébe ringathassa.</p>
                  <p>Egy nevezetes sajátsága van azon kor történelmének, melynek nehány lapját
                     kisérjük regényünkben, mi az élesben vizsgáló figyelmét ki nem kerülhette, s
                     ez, amaz erőltetett törekedés mindig elválasztani a fejedelem személyét
                     uralkodásának eredményeitől.</p>
                  <p>A történész érzi az igazmondás szükségét, öntudatával bir azon hagyományok
                     méltóságának és szentségének, melyeket az utókornak átadand, hogy okuljon a
                     multon; de világos, hogy a történész kezei kisebb nagyobb mértékben kötve
                     voltak mindig. Az okulás a multon egyedüli haszna a történelemnek, csak így van
                     annak értelme; ezt mulasztva, szentségtöréssé válik az örök igazságon, s az
                     utókortól álnokul és gyáván megvonja azt, a mi az egyedüli nyereség a sok
                     szerencsétlenségből, melyet a történészet följegyzett, - a
                        tanulságot.</p>
                  <p>Egy hazug történész nemcsak gyáva és hivatását nem érti, hanem felelős Isten és
                     az utókor előtt a sok rosszért, mely az aggkor ferde ismeretéből ered az
                     utókorra.</p>
                  <p>Olvassuk főleg hazai történelmünket elfogulatlanul, s meg fog bennünket lepni
                     ama sértőleg szemtelen gyámkodása a történészeknek az uralkodók egyéni
                     becsülete, jósága és vallásossága fölött, szemközt a legnagyobb
                     igazságtalanságokkal, melyek uralkodásuk alatt történtek: e gyámkodás, e
                     tisztába mosakodás, mely néha az összeállítás ellentétében satira színét ölti
                     föl.</p>
                  <p>Olaszhon nem egyet adott a bécsi s prágai kormánynak azon vak eszközök közől,
                     melyeknek átkos gazdálkodása, a felebb említett mentegetődző gyámkodást nagyon
                     is szükségessé tette.</p>
                  <p>A Lobkovitz, Ampringen, Cob, Caraffa, Basta, Caprara, Schlick, Nostiz,
                     Strasoldo s számtalan más nevek azon sorozatba tartoznak, melyre az utókor csak
                     borzadással emlékezik vissza. Pedig akkor, mikor éltek, magas fővel jártak ám,
                     s tisztelt férfiak valának a fényes palotákban; s a magas körökben volt
                     hizelgőjük elég, és a vérnyomot, mely lépteiket jegyzé, babérlevelekkel
                     hintették be a költők, s azon emberek, kik csak egy erényt ismernek, a siker
                     erényét.</p>
                  <p>Ama fiatal olasz, kit Rákóczi Ferencz kiséretében láttunk, Montecuccoli,
                     egyikéből eredt a legrégibb olasz családoknak. Nem kell e derék ifjut ama
                     mindig szerencsétlen s csak egyszer szerencsés kis Montecuccolival
                     összetéveszteni, kit a történelem oly nagygyá növelt; az ifjú, kiről itt szó
                     van, 25-26 éves lehetett legfeljebb, s egy volt a legnyiltabb s
                     legszeretetreméltóbb jellemek közől. Őszinte, néha a meggondolatlanságig, esze
                     sohasem tévesztette el a valót másokban is. Szemben vele a legmesterkéltebb
                     negély, a legfinomabb álszín veszve valának. Olyan volt szive s értelme, mint a
                     tiszta tükör, minden valódi szinében rajzolá le magát e világos értelemben,
                     azonnal tudta bárkivel szemközt, hányadán van emberével.</p>
                  <p>Montecuccoli volt első, ki a fiatal Stratmannt, Rákóczi egyik meghitt barátját
                     s híres atyjának rosszul sikerült fiát, mert messze esett az alma fájától,
                     Montecuccoli volt, mondjuk, első, ki őt figyelmeztette, hogy Erneszt herczeg
                     mindent el fog követni a huga s Rákóczi közti szövetség meggátlására.</p>
                  <p>Ha Stratmann a magyar alkotmányos szabadság ellenségei egyike, fiát úgy ismerte
                     volna, mikép Kolonics ő eminentiája Montecuccolit is tökéletesen félreismerte,
                     a jeles ifjú sohasem jövende Rákóczi kiséretébe.</p>
                  <p>Stratmann nagyon bosszankodott a német herczegre, s a két ifjú titkos
                     szövetségre lépett, az alkalmatlan felügyelő minden ároni eltávolítására. Hogy
                     ezt hosszabb időre tehessék, nem remélték, de pár óra is nyereség, s két ember,
                     ki egymást érti, egész élettervet fonhat ki egy magános negyedóra alatt.</p>
                  <p>Két dologban van legtöbb makacsság: féltékenységben s ostobaságban. Mennyire
                     törekedik az első mindent kifürkészni saját bosszuságára és
                     szerencsétlenségére, oly megátalkodott a korlátolt itélő tehetség, hogy ki ne
                     lépjen azon szűk körből, melyen túl esze s értelme hat.</p>
                  <p>A két ifjú minden csele veszve volt, jeléül annak, hogy a darmstadti herczeg, a
                     büszkeség s ellenszenv legnagyobb féltékenységével birt. Észszel meglehetősen
                     el volt látva; bár nem olyannal, mely a társalgást szerezi, sokkal kevesebbet
                     tanult, mintha e természet adományát másoknak esze zavarba hozhatná; azért
                     jóval előbb, mint a két ifjú álmodta, kitalálta, miben járnak, s a felfödözés e
                     pillanata óta, elválhatlan árnya lőn a két herczegnőnek. E mellett oly szónoki
                     tehetséget fejtett ki, s oly feltartóztathatlanul beszélt, hogy Rákóczi szóhoz
                     se jöhetett.</p>
                  <p>Ily mostoha körülmények közt igen természetes, hogy mind a két herczegnő, mind
                     Rákóczi ámulatig meg valának lepetve, midőn a magas ellenőr egyszerre
                     tökéletesen kilépett önmagából, ha szabad e kifejezéssel élnünk.</p>
                  <p>Ő herczegsége, a pontosak legpontosabbika, el kezdett késni és maradozni a
                     szokott estélyekről, melyeket a két herczegnő többnyire a szabadban, födözve
                     Olaszhon átlátszó egétől, rendezett el, s melyekben nemcsak Rákóczi barátival,
                     hanem számosan a városnak előkelői közől megjelentek. Alig szükség mondanunk,
                     hogy az utóbbiak, a magok részéről valódi olasz leleményességgel s tapintattal,
                     mindent elkövettek érdekes vendégeik mulattatására, s e részben, az ottani
                     ízlés s míveltség nem csekély előnyeit nyujtá az élvezetnek.</p>
                  <p>Erneszt herczeg olykor igen nevetségesen mentegette elmaradásait, a nélkül,
                     hogy ezek valakinek terhére lennének; többnyire szórakozott volt, s pár mérges
                     tekintetet kivéve, melyeket Rákóczira s hugára olykor vetett, igen szenvedhető
                     úri ember lőn, s azon örökös felügyelés, mely eddig főgondja volt, csak egyes
                     csipős, éles észrevételeknek adott helyet.</p>
                  <p>Ha mindez feltűnt, Rákóczi hálával a véletlen iránt, mely őt ezen alkalmatlan s
                     kellemetlen felügyelőtől megszabadította, használta ezen alkalmat, s legtöbb
                     idejét a két herczegnőnél töltötte.</p>
                  <p>Bár a szerencsés változás nem egy megjegyzésre adott alkalmat; a bámulat
                     tetőpontját érte el, midőn egy reggel az éltes herczegnő a következő tartalmú
                     levélkét kapta:</p>
                  <p>«Egy előre nem látott körülmény, kedves Auguszta! melynek részleteit nincs
                     hatalmamban veled közleni, pár napi távozásra kényszerít. Ne aggódj, mielőbb
                     visszatérek, hogy veletek együtt Milánóba s Flórenczbe mehessek. -
                     Erneszt.»</p>
                  <p>E levelet rövid utánirat kisérte, mely így hangzott:</p>
                  <p>«Tréfa nélkül, Rákóczitól minél előbb menekülnünk kell, ezen ember nem
                     Magdalénához illő férj, - óva intelek!»</p>
                  <p>A levél egész tartalma, a hanyag irás, s átalában nem herczegi hang, s magok a
                     szanaszét fekvő, alig olvasható betűk mindannyi talányok valának.</p>
                  <p>Későn s csak Magdaléna és társalkodónéi segedelmével sikerült a derék herczeg
                     hyeroglipháiból némi értelmet kisütni.</p>
                  <p>- Párviadal nem lehet, - mond az éltes herczegnő, az első eset volna a
                     darmstadti herczegek s valami kisebb ember közt. Szerelmi kaland? alig hiszem,
                     mégis ilyesnek kell lenni, mert darab idő óta valami ünnepélyességet s érzelgő
                     rajongást veszek észre szeretetreméltó sógoromban, miről nem vagyok elég
                     vakmerő állítni, hogy különös előnyére szolgál.</p>
                  <p>Magdaléna oly igen szeretett volna őszintén felelni, hogy a minő kevessé
                     érdekli őt a kimaradás oka, oly hajlandó magát a kimaradást teljes szivéből
                     megbocsátani.</p>
                  <p>Magdaléna mély kedélyesség mellett egy volt a legelevenebb s legderültebb
                     hölgyek közől. Minden kellemes tréfára kész, s őszintesége, szendesége valóban
                     bájossá s elragadóvá tevék társalgását.</p>
                  <p>Ünnepies alkalmakkor herczegnő volt a szó teljes értelmében, családi körben
                     egyike ama kedves kedélyes német hölgyeknek, kik meg nem neheztelnek reánk, ha
                     ismeretes szerénységük daczára kimondtuk itt az igazat.</p>
                  <p>Mihelyt a fiatal herczegnő társalkodónéival egyedül maradott, színletlen
                     örömmel felkiáltott: - Istennek hála!</p>
                  <p>- Mi történhetett ő herczegségével? - mond a hölgyek egyike, - mintha
                     kicserélték volna ő magasságát.</p>
                  <p>- Ismerhetlen, - felelt a másik, - hasztalan! ezek a szép olasz nők komoly
                     férfiainkat csudás módon fel tudják elevenítni, a minap ő magassága Balbi
                     marquisnővel még monferinót is tánczolt, s oly kaczérságra adta magát, hogy ha
                     visszatér a római szent birodalomba, valóságos veszedelmet hoz fiatal
                     hölgyeinkre.</p>
                  <p>E pillanatban lépett be a komornyik, jelentvén Rákóczit, kit nemsokára a
                     visszatért éltes herczegnő s Magdaléna társaságában látunk.</p>
                  
               
               <!-- milestone type="subChapter" n="III"/ -->
                  <p>Veronának egy pompás palotája előtt állunk.</p>
                  <p>Ezen épület a legszebbek közé tartozott a városban. A szem mindenhol becses
                     márványnyal, remek aranyozásokkal s a művészet dicső mutatványaival
                     találkozott. A palota párkányzatának tetején, a kapu öblében s a hágcsóknál
                     gyönyörű szobrok emelkedtek. Mihelyt a boltozatos s féldomború faragványokkal
                     ékes előtermen át a belső osztályzatokba lépünk, azonnal meggyőződünk, hogy itt
                     a fényüzés üde s fiatal ízléssel, s a művészet előnyeivel párosult, hogy e
                     lakot egyikévé tegye a legkényelmesebbek s legpompásabbaknak.</p>
                  <p>Lakója s birtokosa a húsz éves özvegy Balbi marquisnő, nem tartozván
                     történetünk főszemélyzetéhez, csak mint bájos meteor villan át e rövid
                     oldaljeleneten. Czélt tévesztenénk, ha korlátolni akarnók a képzelőtehetséget,
                     fölékesítvén e lakot, az adott rövid előzmény után, mindazzal, a mit művészet,
                     ízlés és kényelem egyesülve nyujtanak.</p>
                  <p>A fiatal nő három évvel ezelőtt vesztette el alig négy-öt évvel idősb férjét,
                     kihez minden regényes akadályok nélkül valódi vonzalom csatolá. Élete folytonos
                     lánczolata lőn azon ünnepélyeknek s szórakozásoknak, melyek közepette gazdagok
                     és nagyok a nép millióinak nélkülözéseit s szenvedéseit észre sem veszik. Mikép
                     fogamzana ezen örökös mámorában az örömnek, ama dicső, isteni eszme, mely nem
                     retteg az emberi társaság összeségére a bőség szaruját s az áldást
                     óhajtani.</p>
                  <p>Igazságtalanok lennénk mégis, ha e nemes, vidám, minden ártatlan csintalanságra
                     kész, de a rosszat s aljast ösztönből gyűlölő fiatal teremtést kárhoztatnók,
                     hogy zsenge éveiben csak örömre és mulatságra gondolt.</p>
                  <p>Ő nem alkotta a dicső rendszert, melyben az emberi nem jót remélve s rosszat
                     érve el, a lángészteljes intézvények egyikét sem indítványozta, melyeknek
                     átalános elve azt a kis szabadságot, mit a földön birhatnánk, a lehető
                     legszorosabb korlátok közé nyügözni.</p>
                  <p>Szive olyan volt, mint az arany, - örült, ha szabad így szólnunk, - örült az
                     örömnek, istene volt ez: azért hol könyet látott, hol szükség sértette szemét,
                     vagy szivét szorítá össze, gyorsan s pazarul segített. Veronában őt mindenki
                     ismerte, a szegények leginkább, mert kevesen birtak azon erénynyel, melyet az
                     emberi társaság szivtelensége erényének nevezhetnénk, - a
                        jótevőség erényével nagyobb mértékben mint ő: mintegy ösztönből
                     gyógyítván a sebeket, melyeket az intézvények hidegsége vagy tehetlensége
                     ejt.</p>
                  <p>Ha idegen jött, bizonyosan felkereste házát, azon meggyőződésben, hogy ott
                     egész társaságát a jeles embereknek találja, s a mi oly ritkaság,
                     változhatlanul nyilt s derült elfogadtatást, negély és szeszélyek nélkül.</p>
                  <p>Oh hányan vágytak kezére! és mennyien dús vagyonára!! s ezek közt minő serege
                     volt azoknak, kik előtt tiszta kedélye s nemes szive számításba sem jöttek.</p>
                  <p>Ilyen volt a bájos marquisnő, kit most termei egyikében, közel egy ablakhoz,
                     sibaritai támlaszékben pillantunk meg. Mellette ismerőnk, a fiatal Montecuccoli
                     áll. A nő fehér mint a galamb tetőtől talpig, csak haja fekete s fényes mint a
                     jaspis. A gróf egész öltözete sötét, csak a csipkegallér, melyen barna fürtei
                     hevernek, fehér mint a hó.</p>
                  <p>Vidáman beszélgetnek együtt, Montecuccoli szemközt foglalt véle helyet.
                     Régebben ismerte már az érdekes hölgyet, még mint gyermeket, talán rokonok is
                     voltak, de erre nem volt szükség, hogy a szép özvegyet valaki fölkeresse, s
                     hozzá bevezettetni vágyjék.</p>
                  <p>- Ah! - szólt a marquisnő, mint egy feleletül Montecuccoli utóbbi szavaira,
                     vidáman és tréfás haraggal - ez már rémítően unalmas dolog! - Istenem, pedig
                     minő mulatságos ember lehetne ez, én már igen sokat nevettem rajta. Nem
                     lehetne-e valamit kigondolni?</p>
                  <p>- Mindent megkisértettünk, én és barátom Stratmann; hasztalan, egy pyramist
                     előbb ki lehetne mozdítani helyéből.</p>
                  <p>- Stratmann pedig - viszonzá a nő - ha szemem nem csal, pyramisokat ugyan még
                     nem - de pár hölgyszivecskét csakugyan megingatott.</p>
                  <p>- Gondolja kegyed? - Elég legyen annyit mondanom, hogy ezen emberrel, akarám
                     mondani herczeggel, minden bölcseségünk veszve van.</p>
                  <p>- Az egésznek kulcsa - szólt a nő nevetve - az, hogy a herczeg úr szerelmes
                     szép hugába.</p>
                  <p>Montecuccoli nevetett: - Valóban - szólt - alig lehetne ő herczegsége sürgőbb,
                     elválhatlanabb s főleg unalmasabb, mintha ön eltalálandá az igazat.</p>
                  <p>- Fönséges bók a szerelmeseknek, Montecuccoli. - viszonzá a nő, - s
                     elvitathatlan bizonysága annak, hogy kegyed, számtalan esküi daczára, nem
                     szerelmes, mert egyáltalában nem találom unalmasnak.</p>
                  <p>- Minő hamis észrevétel! pedig igen jól tudja, - hogy az vagyok.</p>
                  <p>- A ki elhinné! Folytassa csak barátom, fenségesen mulattat sárga fürtű
                     herczege elválhatlan sarkantyúival - csizmáin.</p>
                  <p>- Rákóczi Ferencz, - folytatá Montecuccoli - mindössze aligha tíz óvtalan szót
                     mondhatott a herczegnőnek.</p>
                  <p>- Rettenetes! tudja-e gróf, hogy én óránkint kezdem veszteni nagy eszméimet a
                     férfiak ügyességéről: s e mellett, főleg a magyar és német eszélyről. Két
                     fiatal teremtés, ki ég egymással tudatni, hogy szeret, s minden akadály egy
                     vaskos úr, ki még olaszul sem tud. Tegnap ilyen társalgásunk volt együtt:</p>
                  <p>Si lei non parla, o meno intende l’italiano? mondtam én, ő herczegsége pedig a
                     következő értelemben felelt:</p>
                  <p>Italiano rogo humillime, nichts Italiano, latine valde bene et galliee uno
                     poco, questo lingua est teufelmässig difficilissima.</p>
                  <p>- Hiszen úgy beszél, mint Cicero, - mond Montecuccoli, - az embernek csak három
                     nyelvet kellene érteni, hogy némi sejtelme legyen ő fensége véleményéről.</p>
                  <p>A marquisnő nemcsak a herczeg remek előadását utánozta igen tréfásan, hanem
                     egész merev tartását s mély hangját úgy tudta másolni, hogy az ifjú hangosan
                     fölnevetett.</p>
                  <p>- Mi ketten - folytatá a marquisnő - mindig így beszélünk s meglehetősen értjük
                     egymást.</p>
                  <p>- Oh, ezt vettem észre, - mond az ifjú lovag.</p>
                  <p>- Kegyed sokat vesz észre, a mi nem úgy van, de legkevésbbé azt, a mit föl
                     lehetne a szerelmesek előnyére használni.</p>
                  <p>- Oh kérem, adjon egy kis jó tanácsot, a szerelmesek istene megáldja kegyedet,
                     hogyan lehetne ezen embert, ha csak pár órára is naponkint lekötni, hogy mindig
                     nyakunkon ne üljön.</p>
                  <p>A fiatal nő kissé gondolkozott, azután tréfás komolysággal szólt: - Ha kegyed
                     megigéri, hogy féltékeny nem leend -</p>
                  <p>- Nem-nem! - kiáltott fel Montecuccoli, semmit sem igérek, legkevésbbé pedig,
                     hogy nem leendek az, a mi máris vagyok, féltékeny mint egy perzsa.</p>
                  <p>- Bohó ember; - nevetett a marquisnő, - s mégis elkerülhetetlen, hogy ő
                     magasságának szép szemeket mutassak.</p>
                  <p>- Szép szemeket! No, már szeretném tudni, mikép viszi ön véghez, hogy más
                     neműeket mutasson.</p>
                  <p>- Hizelgő; tehát másként fejezem ki magamat: ha azt akarja, hogy a vitéz
                     herczeg - gondolom vitéz?</p>
                  <p>- Mindenesetre.</p>
                  <p>- Hogy a vitéz herczeg feledje szép unokahugát, kedves egy angyal annyi igaz! -
                     okvetetlenül hálómat kell utána terjesztenem, s bár távolról sem mernék a bájos
                     Magdalénával sorompóba lépni, tudom kegyeteknek eredendő bűne a változtatást
                     szeretni, s így még veszedelmes lehetnék, főleg mivel vetélytársnőm legbuzgóbb
                     szövetségesem.</p>
                  <p>Montecuccoli gondolkozott, egy tekintete esett a roppant velenczei tükrök
                     egyikébe, melyek e szép teremnek főbb ékei közé tartoztak, azután némi negéddel
                     mondá: - Akarja-e kegyed, hogy őszinte legyek?</p>
                  <p>- Természetesen, őszinte és sohasem más, - felelt a nő bájos kifejezésével azon
                     nyiltságnak, mely minden vonásaiban lehelt.</p>
                  <p>- Megvallom tehát, - kezdé ujra az ifjú, - hogy pillanatnyi kétségem sincsen,
                     hogy kegyednek - mihelyt akarja - sikerülend a herczeget lángok martalékává
                     tenni; ellenben úgy hiszem, hogy ő maga a legkevésbbé veszedelmes ember a föld
                     kerekségén.</p>
                  <p>- Ah, minő kevés emberismeret! - mond a nő; - egy gazdag herczeg, tele
                     önhittséggel, nem igen fényes ész mellett; birtokosa a legrégibb nevek
                     egyikének, hiszen ezek azon előnyök, melyekért nemünk legtöbbjei minden egyebet
                     felednek.</p>
                  <p>- Legyen, de kegyed nem tartozik a többséghez, s ha szeszélyből többre menne,
                     igen hirtelen kiábrándulna, mihelyt innen márvány palotáiból s szelid fénylő
                     ege alól egyszerre a mogorva német várakba szállna át, s néhány öreg tanácsos,
                     s igen jó ivó, de annál unalmasabban társalgó ember feszes bókjai volnának
                     minden előnye fényes sorsának. Aztán a herczeg elég észszel bir házi s némi más
                     szükségekre, s ha ez nem is volna, a kevés ész csak föltételesen jó a
                     háztartásban; - de miért ezt tovább fűzni, Isten neki, igérem, nem leendek
                     féltékeny, de kegyed is ígérje.</p>
                  <p>- Én sem kötelezem magamat semmire - vágott szavába a marquisnő; egyen kívül,
                     hogy t. i. Rákóczi s Magdaléna kedvükért, sajátos szórakozást vagy mulatságot
                     szerzendek magamnak, más szavakkal, megkisértem béketürésemet s bővítendem
                     emberismeretemet azáltal, hogy egy német herczeget kétségbe ejtsek, - ha
                     kétségbe akar esni.</p>
                  <p>- Felséges! - kiáltott fel Montecuccoli s felkelvén; - csak az Istenre kérem,
                     ne legyen kegyed igen szeretetreméltó!</p>
                  <p>- Bátorság! barátom, - mond a nő, hasonlóan felkelvén; - mi úgy sem vagyunk
                     egymásnak szánva a gondviselés könyvében.</p>
                  <p>- S miért nem? - mond az ifjú; - ez az, a mit meg nem foghatok; - talán
                     szerelmes kegyed?</p>
                  <p>- Ne vonja össze szemöldeit, barátom, - felelt nevetve a fiatal hölgy, - a
                     dolog egyszerű, én férjemet halálba szerettem, minő ember! - még szemembe mer
                     nevetni.</p>
                  <p>- Én? Csalatkozik, hiszen két évig gyászolta kegyed, s kész leend, mint a
                     malabari özvegyek, megégettetni magát sírjánál.</p>
                  <p>- Talán igazabbat szólt, - mint hiszi; egyről biztosíthatom, ha nem lépek
                     máglyára, oltárhoz sem lépek.</p>
                  <p>- Ez nem is éppen feltétlenül szükséges, - jegyzé meg az ifjú alig
                     hallhatólag.</p>
                  <p>- Vakmerő ember! - de ilyenek mindnyájan.</p>
                  <p>- Nem látom át, miért ne lehetnék kegyednek lovagja, s mi tilthatna el a
                     legszebb fiatal özvegynek a világon, ha kedvem tartja, holtom napjáig
                     hódolni.</p>
                  <p>- Sok lesz - Montecuccoli! - Tehát beleegyezik, hogy a herczeg után vessem ki
                     hálómat?</p>
                  <p>- Egy feltét alatt.</p>
                  <p>- Kegyed az első ember, ki kér, s mégis maga akar föltételeket szabni; halljuk
                     a föltételeket. De üljünk le, ilyen diplomatikai tanácskozásoknak illő
                     komolysággal kell véghez menni.</p>
                  <p>Miután leültek ujra, Montecuccoli rövid szünet után szólt: Bolondság az egész!
                     hogyan félthetném kegyedet ezen -</p>
                  <p>- Herczegtől - egészíté ki a nő - ki Madarász Henrik óta elé tudja számlálni
                     őseit, ki alig haladta meg a negyven évet, haja olyan mint az arany, szeme mint
                     az ég.</p>
                  <p>- Csak mulassa kegyed magát.</p>
                  <p>- S a feltétel? - halljuk a feltételt.</p>
                  <p>- A feltétel az, hogy tanuja akarok lenni azon syreni és circei fogásoknak,
                     melyeket kegyed ő magassága vesztére használand, - nem üdvére! ezt világosan
                     kikötöttük.</p>
                  <p>- Kikötöttük? nem tudtam, jó; tehát az üdvöt kikötöttük.</p>
                  <p>- A vesztést kötöttük ki! - szóval, mindent tudni és látni akarok.</p>
                  <p>- Hiszen ez lehetlen, csak el nem árulhatom érzéseimet egy harmadik előtt - még
                     pedig -</p>
                  <p>- Folytassa kérem - még pedig -</p>
                  <p>- Oly ember előtt, ki holta napjáig akar nekem hódolni.</p>
                  <p>- Ugy van, minden tréfán kívül, kegyed igen jól felfogta a dolgot, de mind a
                     mellett az ellenőrködés szükséges.</p>
                  <p>- Szükséges?</p>
                  <p>- Sőt elkerülhetlen, az ördög nem alszik. Én itt a mellékszobában lehetek,
                     kegyed e helyen ül, a hol most, a herczeg itt, a hol én: a kristályajtókat
                     borító selyem függönyökön át maradhat egy kis rés.</p>
                  <p>- Kegyed tehát föltételezi, hogy én folytonosan ülni fogok, minő
                     zsarnokság!</p>
                  <p>E pillanatban lépett be a komornyik, a lehető legrosszabb időben látogatókat
                     jelentvén. A legrosszabb időben, mert a kedves marquisnő, minden hindu
                     búsongásai mellett, igen jól találta magát a csinos ifjú olasz társaságában; ez
                     pedig halálosan szerelmes volt a szép hölgybe. - Bárminő különösnek látszassák,
                     ha a deli ifjut a vastag herczeggel összehasonlítjuk, mégis igaz, hogy
                     Montecuccoli nagy áldozatot tőn Rákóczi iránti benső barátságának, midőn e kis
                     cselszövény szálait maga segített összeburkolni - mert az ördög nem aludt - a
                     féltékenység ördöge.</p>
                  <p>- Szivesen fogadom - felelt a hölgy a komornyiknak, azután míg ez távozott,
                     hirtelen sugta Montecuccolinak:</p>
                  <p>- Semmi veszély nincs a dologban, elhiheti, a szövetség tehát áll, keresztényi
                     kötelesség! s a siker nagyon mulattatna.</p>
                  <p>- Hát a függöny?</p>
                  <p>- Legyen - felelt a nő, - beleegyezem a függöny mögötti őrködésbe is. - Holnap
                     többet.</p>
                  <p>- Minő angyal kegyed!</p>
                  <p>A fiatal hölgynek nem maradt ideje egyébbel mint lángoló szemeinek egy fényes,
                     sokat jelentő és igérő tekintetével felelni, mert az ajtó megnyilt, s a
                     vendégek a szobába léptek.</p>
                  <p>* * *</p>
                  <p>Minden hódoló tiszteletünk mellett Erneszt herczeg ő magassága iránt, meg kell
                     vallanunk azon gyöngeségünket, hogy Rákóczi Ferencz lévén történetünk
                     főszemélye, nem érzünk különös hajlamot ő herczegsége minden kétségen kívül
                     érdekes szerelmi kalandjait kisérni, s a fényes sikert, melyet annyira fel vala
                     jogosítva puszta megjelenése által aratni, egész dicsőségében feltárni.</p>
                  <p>Elég legyen tehát annyit mondanunk, hogy valóban fényes eredmény koronázta a
                     herczeg fellépését mint Alcibiad s Adonis; csakhogy e sikernek egész nyeresége,
                     Rákóczi s Magdaléna mellett, a csintalan olasz nő mérlegébe esett.</p>
                  <p>A kedves nő az első ünnepély alkalmával, melyet Verona előkelői a még akkor nem
                     annyira gyűlölt német vendégek szives elfogadására, szokott ízléssel
                     elrendeztek: valódi kis nő Caesar volt, s a veni vidi vici! néhány olvadó
                     tekintetébe került, melyeket a herczeg egyrészt megérdemlett adóként fogadván,
                     másrészt tökéletesen készpénz gyanánt vett, s innen megfejthető, hogy
                     lassankint élvezetesebbeknek tartotta a szép olasz hölgy, még eddig, fájdalom,
                     csak az igéretek körében sugárzó társaságát, mint az örökös ellenőrködést egy
                     vándor tanuló s annak két szemtelen barátja fölött, mikép Rákóczit s kisérőit
                     czímezni méltóztatott.</p>
                  <p>Egy szép olasz est alkalmával, midőn a csillagok mindannyian lebámultak kék
                     boltozatjukról, a szeszélyes nő igen jelentő tekintettel a herczegre, mondá egy
                     barátnéjának: hogy néhány napot Milánóban szándékozik tölteni.</p>
                  <p>Másnap reggel, meggyőződvén a herczeg a marquisnő eltávozásáról, tele arany
                     reményekkel, családja szokása szerint, valami oldalbárók és grófok által a
                     magas aristocratiát bővitendő álmak kiséretében, Milánóba sietett.</p>
                  <p>Leírhatatlan ő magasságának csudálkozása és neheztelése, midőn egész Milánóban
                     nyomába sem akadott a marquisnőnek. Talán eszébe sem jutott, hogy húsz évvel s
                     oly seraphi vonásokkal, minőkkel e hölgy birt, nem tartotta megbocsájthatlan
                     bűnnek, nem oda utazni holnap, hová tegnap szándékozott.</p>
                  <p>A legkellemetlenebb e csalódásban az volt, hogy ő herczegsége nem is
                     neheztelhetett a nőre jogosan, mivel ez őt meg nem hivta, s nem lehete felelős
                     arról, hogy a herczegnek tetszett szép tekinteteit saját előnyére
                     magyarázni.</p>
                  <p>Hogy Rákóczi ez alkalmat használta s a bájos Magdaléna közelléte nem hibázhatá
                     hatását oly ifjúra, ki most szeretett először, nem szükséges fejtegetnünk.</p>
                  <p>Történetünk folyama tanusítandja, mennyire ment e viszony, s ha, midőn végre
                     Erneszt herczeg duzzadtan visszatért Milánóból, Rákóczi pedig elvált az érdekes
                     herczegi családtól, rövid ismeretség s mulandó szerelmi kalandnak színét
                     viselte e viszony, vagy pedig a két összhangzó lélek közt frigy köttetett az
                     egész életre, s a szövetség magasb jelentékenységű lőn.</p>
                  <p>* * *</p>
                  <p>Rákóczi, miután Olaszország nagyobb részét beutazta s még egyszer találkozott
                     Magdalénával Flórenczben, visszasietett Bécsbe, s ottani hosszas mulatása
                     közben sikerült neki titkos levelezésben maradni Magdalénával.</p>
                  <p>Minden ármánya, éber figyelme mellett Erneszt herczeg ellenőrködésének, semmi
                     egyéb eredménye nem volt, mint az, hogy az ifjú herczegnő mindig vigyázóbb s
                     leleményesb lőn viszonyának eltitkolásában.</p>
                  <p>De egyszerre e levelek megszüntek, s Rákóczinak embere, kit e küldeményekkel
                     megbizott, azon leverő hírt hozta, hogy a fiatal herczegnő halálán van.</p>
                  <p>Két héttel az irtózatos tudósítás után, melynek valóságát a császári udvarnál
                     is erősítették, Erneszt herczeg mély gyászban megjelent Bécsben s Rákóczi
                     megtudta annak halálát, ki első szerelmét birta.
                  </p>
                  <p>Mihelyt a császári udvarnál a baleset tudva lőn, azonnal lépéseket kezdettek
                     tenni Rákóczi megházasítására.</p>
                  <p>Ugy vélekedtek azok, kik e lelkes ifjút oly makacsul félreismerték mindig, hogy
                     semmi sem távolítandja el őt a politikai viszonyoktól inkább, mint ha
                     megházasodik, s valami oly családdal szövetkezik, mely feltétlenül hódol az
                     udvarnak.</p>
                  <p>Aspermont azonnal észrevette e szándékot s nem ok nélkül sejtvén, hogy az
                     udvarnál tervezett szövetség olyan leend mint az, mely az ifjú Apafi Mihálylyal
                     sikerült, azt gondolta, hogy jó leend e titkos mesterkedéseket valami fényes
                     összeköttetés által kijátszani.
                  </p>
                  <p>Tudva van, hogy az öreg Apafi Mihály halála után fiával, Erdély választott
                     fejedelmével, Bethlen Gergelynek leányát vétették el: azután pedig e házasságot
                     ürügyül használták, hogy őt az erdélyi fejedelemségtől megfoszszák.</p>
                  <p>Rákóczi fiatal ember volt: Magdaléna távolléte s bármi akadály, mely őt ez
                     élőtől akarná megfosztani, sohasem leende képes szerelmét s elhatározását
                     megingatni. De Magdaléna halva volt, s így a fájdalom első éve után, mikor
                     Rákóczi Ferencz a 25-ik tavaszt látta, Julia nővére forró résztvétének s
                     Aspermont tanácsának sikerült őt arra birni, hogy hessen-rheinfelsi Amália
                     herczegnő kezét kéresse meg.</p>
                  <p>A szép s lelkes fiatal herczegnő szülői azonnal beleegyeztek e szövetségbe, s
                     maga leányuk Amália, leghajlandóbbnak mutatkozott Rákóczi ajánlatát
                     elfogadni.</p>
                  <p>Látandjuk később, minő híven ragaszkodott e feltünő hölgy férjéhez.</p>
                  <p>Rákóczi Ferencz egy évvel az egybekelés előtt, törvényesen nagykorúnak lőn
                     nyilatkoztatva, s azért nem tartotta szükségesnek e szövetségre a császártól
                     engedelmet nyerni.</p>
                  <p>A lakodalom számos vendég jelenlétében Kölnben ünnepeltetett.
                  </p>
                  <p>A császári udvar s a kormány sohasem bocsájtották meg neki e figyelmetlenséget,
                     s a neheztelés azon nevetséges szélsőségig ment, hogy midőn Rákóczi fiatal
                     nejével Bécsbe érkezett, parancs következtében nem vala szabad szobáját
                     elhagyni, csak miután az őt nagykorúnak nyilvánító oklevelet előmutatta, nyerte
                     vissza szabadságát s tartá az udvar illőnek sajgó kedvetlenségét színlett
                     udvariságba burkolni.</p>
                  <p>Nősülése után nemsokára, a római - úgynevezett szent
                     birodalmi herczegséget nyerte meg, mit lehetlen lőn tőle megtagadni a szövetség
                        után.
                  </p>
                  <p>Azon előnyök mellett, melyek e házasságból folytak, Rákóczi néhányat uradalmai
                     közől is visszanyert.</p>
                  <p>Nem csekély bajba került e birtokfoglalás, mert Kolonics bibornok magán kívül
                     felindulásában, hogy nemcsak Rákóczi uradalmainak kezelése kisiklik kezei
                     közől, hanem azért is, mivel Julia s Rákóczi kijátszták minden ármányait:
                     leírhatatlan akadályokat tőn, s Aspermontnak s Rákóczinak csak hosszas
                     vesződségek után sikerült a szép uradalmak néhányait egyenkint kicsikarni kezei
                     közől. Kolonics kibékülhetlen ellensége lőn Rákóczinak s folytonos gyűlölséget
                     forralt magában Aspermont s fiatal neje iránt is.</p>
                  <p>Hirtelen vetettük e viszonyok vázlatát lapjainkra, mivel mindezekben semmi sem
                     volt Rákóczi egész helyzetének költőiségével összhangzásban.</p>
                  <p>E szövetség s annak minden körülményei, azon hideg s kimért diplomatikai
                     alkudozások szellemével birtak, melyeket csak később s hosszabb ismeretség után
                     kezdett a fiatal Rákócziné személyessége érdekesekké tenni.</p>
                  <p>Sietünk tehát oly események elbeszélését megkezdeni, melyek képesek leendenek
                     Rákóczi Ferencz életének ezen újabb s következéseiben fontos szakát a költőiség
                     tündérzetében föltüntetni.</p>
                  
               
               <!-- milestone type="subChapter" n="IV"/ -->
                  <p>Bécsben vagyunk, egy sötét téli éj födi a keskeny utczákat, s Rákóczi Ferencz
                     egyedül ül irószobájában, melynek ablakai az urak utczájára nyiltak.</p>
                  <p>Neje az udvarnál volt, s részt vett azon igen kirekesztő s választott körben,
                     melynek Eleonora császárné hetenkint párszor lakó osztályát nyitotta meg.</p>
                  <p>A hó széles, nehéz pelyhekben csapkodott az ablakokra, Rákóczi Ferencz vonásai
                     mély felindulást árultak el, előtte az asztalon néhány Magyarhonból vett,
                     felbontott levél hevert.</p>
                  <p>Mióta visszanyerte szabadságát s javainak egy része fölött rendelkezhetett, ki
                     csudálná, hogy Magyarország ifjuságának minden reménye rajta csüggött.</p>
                  <p>Emberek, kiket sohasem ismert, sohasem látott, személyesen, vagy levelek által
                     felkeresték őt.</p>
                  <p>Rákóczi jól fel birta fogni egész helyzetét: a lehetőségig óvakodott minden oly
                     közlésektől, melyek őt magát vagy azokat, kik benne bíztak, veszélybe
                     dönthetnék. Jól átlátta, hogy ha valaha nagyot akar tenni honáért, szándékát
                     semmivel sem szabad elárulni; de nem mindig sikerült neki baráti s tisztelőinek
                     túlbuzgóságát a szükséges korlátok közt tartani.</p>
                  <p>Azon levelek, melyeket csak most vett Magyarhonból, ártatlan tartalmúak voltak
                     ugyan mindenkire nézve, de Rákóczi világosan értette azon eszélyesen elfödött
                     czélzásokat, melyeket magukban foglaltak. Ha ezek képesek valának önbizodalmát
                     növelni, a tények, melyek tudtára adattak, mélyen elszomorították szivét.</p>
                  <p>Egy volt ez azon magános órák közől, melyekben emlékezetén átvonult családjának
                     végzetszerű szerencsétlensége, minden fény és dicsőség mellett, mely annak
                     nyilvános életét kisérte.</p>
                  <p>Látta, hogy a legnemesebb családok, kikben még a nemzetiség s alkotmányos
                     szabadság szelleme él, hogyan fosztatnak ki rendszeresen, s miként olvad
                     szűkebbre s mindig szűkebbre azoknak száma, kik ennyi inség s ennyi zaklattatás
                     után, elég erősek még a hazát szeretni, mely iránti buzgóságuknak egyedüli
                     jutalma az üldöztetés.</p>
                  <p>Így merengett, s egy-egy magasztos gondolat mint futó csillag vonult át
                     elméjén, olyan volt ez, mint tündér álom, mely fellegek közől tör utat magának,
                     kitárja csillámló képeit, azután egyszerre megszakad s a szem és az eszmélet
                     előtt a végtelen sivatag setéte terül.</p>
                  <p>Az ajtó megnyilt, s Rákóczinak egy meghitt embere lépett be, levelet tartván
                     kezében.</p>
                  <p>Rákóczi legyőzvén a kellemetlen érzést, melyet neki, kémektől körözött
                     helyzetében, minden bizodalmas levél okozott, átvette azt, s közönyösen vetette
                     az asztalra a többi levelek mellé.</p>
                  <p>Mihelyt a hű inas távozott, a szórakozás kifejezésével bontotta fel azt, de
                     beletekintvén, arcza halvány lőn, s vonásai a legnagyobb meglepetés kifejezését
                     nyerték.</p>
                  <p>Reszkető kezében tartotta az iratot, - azután homlokát simogatá, mintha valami
                     nehéz álmot akarna elűzni. Végre nem tudjuk, öröm vagy harag pirja volt-e, mely
                     arczát elöntötte, de látszott, hogy őt valami egészen váratlan dolog lepte meg;
                     a négyágú aranyozott gyertyatartót közelebb vonta s olvasta, a mi
                     következik:</p>
                  <p>«A sírok felnyilnak, herczeg! a halottak felszólalnak s felkeresik egymást,
                     hogy az élők gonoszságát és ármányait megfejtsék. El valánk árulva mindketten,
                     de a mi sziveinket egykor összeköté, még teljes erőben él, ha saját érzéseimről
                     szabad ítéletet hoznom. Reménylem tehát, hogy e levelem vétele után nem fog
                     késni egyedül, kiséret nélkül, s a legnagyobb titokban a Grabenből a
                     Kohlmarktra vezető keskeny utcza végén, balra a kocsiba ülni, mely ott kegyedre
                     vár, s ide hozandja.»</p>
                  <p>E levél alatt nem volt semmi aláirás, - de Rákóczi jól ismerte a kezet, mely a
                     szép betüket rajzolá, még sem tudott hinni szemeinek, - egy kagyló-szekrénykét
                     vett ki iróasztalának egyik rejtekéből, s kiemelvén abból egy levelet, a, két
                     irást összehasonlította.</p>
                  <p>- Nincs kétség többé! - szólt magában, - a levelet Magdaléna írta, így utánozni
                     írást lehetetlen.
                  </p>
                  <p>Mit tegyen? ő, a házas; férje a legszeretetreméltóbb hölgyek egyikének, s ki
                     eddig hű s buzgó ragaszkodásának annyi tanuságát adá! - ez volt a kérdés; de
                     Rákóczi - mikép az ily szövetségekben gyakori tünemény - minden tisztelete s
                     szeretete mellett fiatal neje iránt nem érzett szerelmet, - szeretet és szerelem közt pedig éles különbség van.</p>
                  <p>Magdaléna volt az első, ki szerelmet ébresztett szivében, a sir hideg homálya
                     háttérbe idézte azt, de a visszaemlékezés varázsában mint Vestaláng
                     világítottak ama szép órák, melyek sziveiket forrasztották össze.</p>
                  <p>Rákóczi, kit a szerelem visszaemlékezései, szövetkezve e váratlan
                     feltámadással, megragadtak, nem volt tisztában magával, miért vonatik
                     ellenállhatatlan erővel, s mi űzi őt jobb meggyőződése s talán elvei ellen
                     arra, hogy engedjen a szenvedély delejes erejének. Talán avval nyugtatta meg az
                     ifjú szív - melynek ilyenkor mindig az első szerep jut - érzelmét, hogy e
                     találkozás nemcsak lovagias kötelesség, hanem saját lelke nyugalmára s a jövő
                     békéjére elkerülhetlen.</p>
                  <p>Hogy belső harczot vívott ki, ezt vonásainak változó kifejezése tanusítá, de az
                     elhatározás nem késett, érezte a kötelezettséget azon nemes teremtés iránt, ki
                     győztesen minden negély s előitéletek fölött, felkereste őt s úgyszólván a
                     sírból intézett hozzá bizodalmas szavakat.</p>
                  <p>Ritka eset, hogy oly helyzetű férfiú, mint Rákóczi, egész estéken át magánosan
                     lehessen, de az ifjú megszoktatta embereit arra, hogy néha a magányt keresi, s
                     nem egyszer föl nem tünő öltözetben egyedül hosszú sétákat s lovaglásokat
                     tegyen.</p>
                  <p>Kik kedélyét jobban ismerték, s kik előtt viszonyai nem valának titok,
                     természetesnek találták ezt, s onnan fejtették meg, hogy őt a császári udvar,
                     főleg pedig Kolonics bibornok, 23 éves koráig majdnem fogva tartották a
                     jezsuiták közt, s vele a magányt ha meg nem kedveltették, legalább szokássá
                     érlelték.</p>
                  <p>Rákóczi csengetett, s nemsokára megtudta, hogy a levelet ismeretlen, de csinos
                     bérruhában öltözött cseléd hozta, s hogy ez be nem akarván a választ várni,
                     elsietett.</p>
                  <p>Rákóczi mellékszobájába tűnt el, honnan őt - kevés idő mulva - egyszerű, de
                     választékos német szabású öltönyben látjuk kilépni. Oly egyszerű volt e
                     készület, hogy Bécs utczáiban, melyek korántsem voltak úgy világítva mint most,
                     senki sem gyaníthatá benne a gazdag s fényes Rákóczi család utódját.</p>
                  <p>Rákóczi tökéletesen bízhatott azon hű emberben, ki neki a levelet átadta s kit
                     nem szabad összetévesztenünk ama szöszhajú komornyikkal, ki a jezsuiták s Isten
                     tudja még kinek bérében oly buzgón kémkedett minden lépte fölött. Tudta, hogy
                     neje 11 óra előtt nem jő haza, három szabad óra volt tehát előtte, pár
                     bizodalmas szót sugott cselédjének, s egy oldalhágcsón lesietvén, a szabadban
                     volt s nemsokára az István-tér egyik szögletét átvágván, a keskeny grabeni
                     téren haladott végig. Mikor a Kohlmarktra ért, azonnal észrevette a kocsit,
                     mely mellett tágas köpenybe burkolva magas férfiú állt.</p>
                  <p>Az egyszerű járműhez érvén, ama férfiú egy kis lámpást vont ki köpenye alól, s
                     a herczeg képébe világított.</p>
                  <p>- Bocsánat - barátom! - szólt a magas férfiú halk hangon, - nem ismeretlen, nem
                     inas, ifjú Stratmann, Rákóczi meghitt barátja s kisérője Olaszhonban, állt
                     előtte.</p>
                  <p>- Te Stratmann? - kiáltott fel Rákóczi meglepetve.</p>
                  <p>- Én, nem más! - viszonzá az ifjú - üljünk be a kocsiba, az inast előre
                     küldöttem, majd megfejtek mindent, de ne késsünk.</p>
                  <p>Rákóczi meg nem tudta egyeztetni a vett levelet Stratmann jelenlétével.
                     Pillanatra azon eszme villant fel, hogy talán Stratmann - egy a legderültebb
                     emberek közől - s több régibb ismerői és baráti, kik mindnyájan nem valának az
                     élet s élvek megvetői, a fiatal házast ki akarták a mézes hetek mámorából
                     csalni, s az egész valami tréfás meglepetésre van számítva. De e gondolat
                     inkább a mindig munkás képzelőtehetség játéka volt, mint a lehetőségeket
                     mérlegelő értelemé.</p>
                  <p>Rákóczi tudta, hogy a vidám német ifjú jól ismeri azon mély szenvedélyt, mely
                     őt a fiatal herczegnőhöz csatolá, míg élt: azonban azt is jól tudta, hogy
                     Rákóczi sohasem feledte Magdalénát, azért föl nem tehette barátjáról, hogy e
                     gyöngédtelen, sebző ürügyet válaszsza tréfára s bohóságra.</p>
                  <p>Nem csalatkozott; Stratmann képtelen leende barátja szivét ily érzékeny oldalon
                     sebzeni, s be nem hegedett fájdalmat érinteni.</p>
                  <p>Mihelyt a kocsiban ültek, az hirtelen a Hof nevű tér felé kanyarodott.
                     Stratmann megragadta Rákóczi kezét és szólt:</p>
                  <p>- Bocsánat még egyszer, hogy nem tudtam ellenállani ezen angyal kérésének,
                     kinek irigyeid s ellenségeid ármánya egész életét megmérgezték.</p>
                  <p>- Él tehát! - mond Rákóczi, még mindig hihetlennek találván e feltámadást ennyi
                     idő után.</p>
                  <p>- Él, barátom! - felelt az ifjú, - él és szebb, dicsőbb mint valaha.</p>
                  <p>- Minő talány! - viszonzá Rákóczi, ki mindinkább kezdé átlátni helyzete
                     sajátos, bár érdekes voltát.</p>
                  <p>- Kevés időnk van, - folytatá Stratmann - tehát rövid leendek; a herczegnő
                     három nap óta van itt, mindent tud, - ezt megnyugtatásodra, - szive erős és
                     nemes; ne bámuld tehát, hogy ily természet a szerelemben sem czáfolhatja meg
                     önmagát. Őt imádni kell! ez mindaz, a mit mondhatok. Tegnap hivatott magához, s
                     elbeszélte a gyalázatos játékot, melyet Erneszt herczeg s többen űztek
                     jövőjével és annak minden boldogságával. Mondta, hogy vele elhitették, hogy te
                     őt egészen feledted, s megházasodtál: - elmaradván leveleid s megtudván a
                     házasság valóságát, átgondolhatod a vérző sebet, mely szivén ejtetett. Hosszú
                     betegséget állt ki, életét féltették, s mikor az ifjúság ereje őt megmentette,
                     távoli kolostorban találta magát, egy öreg rokonánál, ki e szent helynek
                     apátnője.</p>
                  <p>- Gyalázat! - kiáltott fel Rákóczi, kiben e közlések egész szerelmét, s
                     egyszersmind egész haragját felidézték. Hiszen azon levél, melyet anyjának
                     írtam leánya halálának hírére, világos tanulsága volt érzéseimnek!</p>
                  <p>- E levél, - viszonzá Stratmann keserűn, - s még néhány, nincs kétség benne, el
                     lőnek sikkasztva.</p>
                  <p>- S ki merte ezt tenni? - kiáltott fel Rákóczi.</p>
                  <p>- Ki? azok, a kik mindent mernek, s mindent mertek örök idők óta, mióta a
                     hatalom a világ első tényezője s országok, nemzetek birtokká váltak, mely
                     fiuról fiura, örökösről örökösre száll. Ki merte tenni? ki tudja? talán
                     Kolonics, talán saját atyám, vagy talán azon hű barátok s tisztelők egyike,
                     kiket sima képpel s bájos mosolylyal látsz termeidben bókolni.</p>
                  <p>- Tehát nyilt hazugság! átkos játék a halállal és a sírral! - mond Rákóczi
                     növekedő haraggal; - ah! minő gyalázat!</p>
                  <p>- Gyalázat! - ismétlé Stratmann, - de nem első és nem utolsó, hiszen ezen
                     emberek erkölcsi tana nem jobb a banditáénál, ki egy sötét szegletben rád
                     kiált: életed vagy erszényed!</p>
                  <p>Rákóczi szive hevesen vert, azután megragadván Stratmann kezét, mély
                     felindulással szólt: - És most, miután Amáliának tiszta szive s bizalomteljes
                     lelke mitsem gyanít, összekötve vele, őt mélyen tisztelve, - el vagyok
                     ifjuságom első szerelmétől tépve.</p>
                  <p>- Úgy van, barátom! - felelt részvéttel az ifjú, neved, kezed a másé, de nem
                     szived.</p>
                  <p>- Hogyan, barátom! - szólt Rákóczi, - te azt tanácsolnád nekem, hogy e viszonyt
                     feléleszszem s Amália nyugalmát aláássam?</p>
                  <p>- És Magdaléna! - kiáltott fel hevesen Stratmann, - hát az ő élete, feldúlt
                     nyugalma s megtört reményei nem jőnek számításba? Hát az ármánynak s
                     kajánságnak elég a kulcsot reáfordítani a zárra, egy hazugságot röpiteni a
                     világba, hogy műve be legyen fejezve örökre?</p>
                  <p>- Magdaléna nyugalma szivemen fekszik, mond Rákóczi kínos feszültséggel, de -
                     Amália ártatlan bizodalommal s a szerelem nemes hitével adta nekem át egész
                     jövőjét, szeret; megtörhetem-e szivét? érzem e nehéz állásnak egész súlyát,
                     azért ne vádolj részvétlenséggel, ha fel birom fogni a választás egész
                     nehézségét.</p>
                  <p>- Nem szereted őt többé! ez az egész, - szólt Stratmann szigorú hangon. - Két
                     hölgy közt kell választanod: egyikét megkéretted a nélkül, hogy valaha láttad
                     volna; - mérlegbe tétettek neved, gazdagságod, kinézéseid, s a hölgy nem
                     vonakodott, s akkor kezdett szeretni, mikor nőd lett. A másik ismer, szive
                     választott, ezer akadály és ellenkező tanács daczára szerettétek mindketten
                     egymást, s e hölgyben hűtlenséged hírére sem változott meg az érzés irántad.
                     Amazt a kötelesség tanította szeretni, ebben te költötted fel a fiatal szív
                     első érzéseit. Amália szerencsés, s meg van elégedve avval, mi neki véletlenül
                     nyujtatott ama sorsjátékban, melyet házasságnak nevezünk, - Magdaléna
                     szerencsétlen, egy gondolata, egy eszméje van csak: szeret - kész mindenre!</p>
                  <p>Rákóczi hallgatott, tévednénk, ha azt hinnők, hogy keblében a küzdelem csak
                     pillanatokra is megszünt. Látta, hogy a nemtelen játék, mely vele üzetett, fel
                     nem jogosíthatja őt, hogy Magdalénát eltaszítsa keblétől. - Szeretni fogom őt
                     véglehelletemig! - ezt mondta magának, - de Amáliát nem szabad feláldoznom.</p>
                  <p>Ha Stratmann barátjának e néma vitatkozását kisérhette volna, azt felelné reá:
                     Okoskodik - fontolgat - szegény Magdaléna!</p>
                  <p>És az ifjú csalatkoznék, mert ha Rákóczi mindazt, a mit kilestünk, valóban
                     gondolta, s ha el is akarta hitetni magával, hogy a mit bölcsesége határoz s a
                     vallás és erkölcsiség parancsolnak, az élet valóságában sem fogják feltételeit
                     megczáfolni, kénytelenek vagyunk az emberi gyarlóság elől felrántani a leplet s
                     őszintén bevallani, hogy Rákóczinak azon pillanat óta, mikor Magdalénának
                     irására ráismert, s megtudta, hogy él, minden okoskodása a képzelet játéka lőn,
                     mely okokat s ellenérveket idéz előtérbe, s mintegy falat von muló ködképekből
                     azon eszme elfödésére, mely egyedül a való.</p>
                  <p>Stratmann leborult volna a szerelem, az igaz, a nemes szerelem hatalma előtt,
                     ha világosan olvashatna barátja kedélyének szentélyében.</p>
                  <p>Ah, mennyire szerette e pillanatban Rákóczi azt, kit egy óra előtt még
                     halottnak hitt, minő kész volt szive minden áldozatra s mennyire háttérbe
                     vonult, a mit az okosság, a tisztelet s a szánalom mondhatnának ezen angyali
                     kép előtt, mely az apotheosis fényében éledt föl emlékezetében!</p>
                  <p>Igy beszélgetve haladtak át több utczán; látszott, hogy a kocsis szándékosan
                     hosszabbítja, bonyolítja az utat, szükségtelenül hol egybe, hol másba Bécs
                     szűkebb utczái közől hajtván be.</p>
                  <p>Stratmann utóbbi szavaira Rákóczi egy sóhajjal felelt, azután önkénytelenül s
                     bensőséggel szólt: - Ha szivemben olvashatnál, inkább meg lennél velem
                     elégedve, mint én vagyok magammal.</p>
                  <p>- Adja Isten! - volt a felelet, - sohasem tehetsz eleget ezen angyal
                     megnyugtatására; ne feledd, hogy élete forgott már egyszer kérdésben, hogy
                     viszonyaitok kivételesek, s hasztalanul törekedtek mindketten hozzájok
                     illeszteni a szokásos szabályoknak hideg mérvét.</p>
                  <p>- Csak egy kérdést még, - mond Rákóczi, - úgy látom, hogy kocsisunk háromszor
                     is megkerüli a várost velünk, azért van idő feleletre. Fejtsd meg nekem, miként
                     van, hogy oly helyzetű és születésű hajadon, mint Magdaléna, e titkos lépésre
                     szánta magát? beleegyezett-e anyja s nem fog-e mindez sértő és kellemetlen
                     fejtegetésekre okot adni?</p>
                  <p>- Istenem! - kiáltott fel Stratmann, - mennyi mellékességre terjed ki
                     óvakodásod; mintha tisztelendő Kelliót, az égetendő lutheranusok hős üldözőjét
                     látnám a feszülettel kezében, úgy kergeted magad előtt a kételyek rémseregét.
                     Itt van! pár pillanat mulva látni, talán karjaid közt tartani fogod - és
                     te!</p>
                  <p>- És én, ki előtt ezen üdv áll, ama pillanatban, melyet szivem a kételyek mérge
                     által még fölélesített szenvedélylyel óhajt, megrohanva a boldogságtól,
                     rágondolok, de nem magamra! Ilyen a ti ítéletetek, emberek, mindenben és
                     mindig!</p>
                  <p>- Ha Kellióban a tudományos, irányomban részvétteljes férfiú iránt némi
                     rokonszenv fejlett ki keblemben, annyi hideg s mogorva nép közt, melynek rossz
                     szándéka homlokára volt írva: ad‑e ez jogot arra, hogy rólam csak pillanatig is
                     feltegyed, hogy Kelliónak és mindazon túlbuzgó egyházi férfiaknak dühét
                     helybehagyjam, kik a protestánsok s azoknak hős lelkészei, ama szent vértanuk
                     ellen, oly emberietlen kegyetlenséget követtek el? Nem, barátom, én sajnálnám,
                     ha perczig hinnéd, - tevé fenyegető hangon hozzá, - hogy ezt valaha feledni
                     tudjam. De még adós vagy felelettel kérdésemre.</p>
                  <p>- A felelet egyszerű, - viszonzá Stratmann, kit Rákóczinak szavai távol attól,
                     hogy felingereljék, megengeszteltek.</p>
                  <p>- Magdalénával éppen azon gyalázatos játék üzetett, a mint mondám, mely veled,
                     s ennek következtében férjhez menni kényszerítették.</p>
                  <p>- Hogyan! - kiáltott fel Rákóczi, nem tudván számot adni magának azon érzés
                     természetéről, mely őt e nyilatkozatra megkapta; nem tudván, vigaszt érzett-e,
                     olyat, mely saját bűnsúlyát könnyíteni látszatott, vagy egy villáma a
                     féltékenységnek kerülgeti, másnak birtokában tudván azt, kiről csak nem régiben
                     el akarta hitetni magával, hogy le tud mondani.</p>
                  <p>A sötétség, mely a két ifjut - a bezárt kocsiban - borította, nem engedé
                     Rákóczi vonásaiból kiolvasni, mi lelkében hányatik, mint a tenger hulláma.</p>
                  <p>- Igen, - folytatá Stratmann, - ez megtörtént, s ha férfiut 24 évvel képes az
                     ármány ily lépésre birni, vádolhatod-e e fiatal hajadont, ki függésben
                     növekedvén, nem tud egyebet, mint engedelmeskedni. De férje nincsen többé,
                     Magdaléna özvegy, s ez megfejt mindent.</p>
                  <p>E pillanatban állt meg a kocsi, s az inas leugorván a bakról, ajtaját nyitotta
                     fel.</p>
                  <p>Rákóczinak nem maradt ideje több kérdésre s barátjának feleletre, de látszott
                     az első vonásain a hatás, melyet barátja végszavai idéztek föl.</p>
                  <p>- Helyt vagyunk, - ezt mondá az utóbbi, - siessünk megnyugtatni a
                     herczegnőt.</p>
                  <p>Ismeretlen utczában voltak, legalább olyanban, melyre Rákóczi nem emlékezett és
                     szép magas ház előtt. A kapu csak akkor nyilt fel, mikor a két ifjú már
                     leszállt a kocsiból.</p>
                  <p>Mielőtt lépteiket követnők, szabad legyen itt pár szót mondanunk az ifjú
                     Stratmannról.</p>
                  <p>Aspermont az öreg Stratmannak, Rákóczi barátja atyjának, meghitt barátja volt,
                     s leginkább e nagy befolyású férfiúnak segedelmével vitte ki mindazt, a mit
                     sógorának előnyére nyert. Hogy a magyarok ezen egyik nagy ellenségének fia
                     egészen másként gondolkozott mint atyja, s a magyarok iránt változatlan
                     rokonszenvet érzett, ezt annyival kevésbbé szükséges indokolnunk, mivel
                     történelmileg tudva van, hogy nehány, fájdalom mindenható ellensége mellett
                     azon szent földnek, melyet hazájának nevezni a magyar dicsősége, elláthatlanul
                     többen voltak, főleg a német családok közől, kik részint baráti, részint még
                     szorosb viszonyban éltek a magyarokkal. Nem egy e családok közől kérte s
                     megnyerte a magyar nemességet, s később szívvel, lélekkel s névvel magyarrá
                     vált.</p>
                  <p>Nem hagyhatjuk itt említetlen azon gyermeki tévedését némely külhoni tudósnak,
                     hogy a magyar elemet meg lehet németesíteni.
                     Gyógyuljatok ki e csalódásból, urak, ez lehetetlen! s ha
                     azt állítjátok, - mint akad ily bölcs, - hogy sem irodalmunk, sem történelmünk
                     nincsen, mi az európai történelem lapjaira utalunk, mert volt idő, s ez sokáig
                     tartott, mikor a magyar királyoktól Európa sorsa függött. Ha ti ezt nem
                     tudjátok, nem a mi hibánk, annyit mondhatunk, mikép pirulnánk, ha a külhon
                     történelmében ily árva tudatlanságban tetten éretnénk.</p>
                  <p>* * *</p>
                  <p>Míg a kocsi lassan és óvatosan suhant be a kapun, ifjaink szép, világított
                     hágcsón haladtak fel, s nemsokára tágas előszobába léptek.</p>
                  <p>Rákóczi első tekintete egy becsületes öreg inas-arczczal találkozott, melyre
                     olaszhoni utazásából jól emlékezett. Az öreg nyilt, bár búskomoly tekintete őt
                     félreismerhetlen rokonszenvvel üdvözölte.</p>
                  <p>- Isten üdvözletül! - szólt Rákóczi németül s németesen: jelentsen be a
                     herczegnőnél Hermann.</p>
                  <p>Az inas alig maradt ki néhány perczig, az ajtó felnyilt, s Rákóczi barátjával
                     egy tágas termen át jobbra nyiló s az akkori ízlés szerint fényesen bútorozott
                     szobába lépett.</p>
                  <p>Két fiatal hölgy ült aranyozott, nehéz zöld selyemmel borított pamlagon. Ezek
                     egyike azonnal fölkelt, s a jöttek elé sietett.</p>
                  <p>- Isten hozta, herczeg! - szólt derült arczczal egy ismeretes hang, - gondolom,
                     megbocsájt nekem, - - de miért mentség! jőjjön, herczeg, reméllem, a
                     pillanatok, melyek itt Fönségedre várnak, kellemesbek mind annál, a mit én
                     mondhatnék. - Evvel a szép karcsú barna nő Rákóczit a pamlaghoz kísérte.</p>
                  <p>Rákóczi feleletül az őt elfogadó hölgy szavaira, igen megfogható
                     elfogultságában csak ennyit tudott mondani: - Salis grófnő!?</p>
                  <p>Nem volt csalódás, Magdaléna, a fönséges, szőke hölgy - szebb mint valaha - bár
                     halvány, mint a liliom, ült a pamlagon.</p>
                  <p>Nem tudott szólni, nagy kék szemeiben könny szivárgott, de a tekintet, melyet
                     Rákóczira vetett, több ékesenszólással birt, mint minden, a mit ajkai
                     szólhatnának.</p>
                  <p>Rákóczi mindent feledett e pillanatban, nem gondolt semmire s nem látott
                     egyebet, csak a kedves, nyilt s ártatlan arczot, a rég nélkülözött üdvöt, s
                     mindazt, a mit ama gondolat áraszt a lélekbe, hogy előttünk áll és él, kit
                     annyira szeretünk s kit halottnak hittünk.</p>
                  <p>- Jőjjön Stratmann, - mond a fiatal Salis grófnő, életteljes barna szemeivel
                     intvén neki: pár szép olajfestménynyel ajándékozott meg férjem, itt a
                     mellékszobában függnek, akarom hallani kegyed bölcs itéletét fölöttök.</p>
                  <p>A szoba ajtaja, melybe a grófnő Stratmannt bevezette, nyitva maradott, s
                     lépteik nemsokára elhangoztak. Ott maradtak-e, vagy még messzebb távoztak, nem
                     tudjuk elhatározni, annyi igaz, hogy lépteiket mély csend követte.</p>
                  <p>Rákóczi a halvány hölgy reszkető kezét tartá a magáéban, s némán állt előtte,
                     mintha be nem tudna elégedni az angyali vonások szemlélésével.</p>
                  <p>Magdaléna fölkelt s majdnem öntudatlan fonta karjait Rákóczi nyaka körül,
                     mintha nem akarna többé elválni tőle, s mintha szivén keresne enyhet a vihar
                     ellen, mely keblében zúgott.</p>
                  <p>Miután így a szenvedély örök jogaival élt, s a hölgy szeliden kifejtekezett az
                     ölelő karok közől, könnyektől csillogó szemekkel rebegte: Még szeretsz
                     tehát!</p>
                  <p>Magdaléna nem csalatkozott; igen, inkább mint valaha szerette őt Rákóczi,
                     inkább mint valaha érezte, minő kincset raboltak el tőle azon emberek, kik
                     mindent a számítás és nyerészkedés mérlegébe vetnek, s nincsen eszméjök a
                     gonoszról, mit néha erős szándékkal s kevesebb kegyetlenséggel követnek el,
                     mint az ember hinné: mert minden csalásra, minden ármányra elvitathatlan
                     érvekkel bir e faj; ott áll egy különös erkölcsi tan, ama összehasonlítása a
                     kisebb s nagyobb rossznak, s ebből aztán ama szép okoskodás fejlik ki, mely,
                     fájdalom, mindig azok vesztét okozza, kiknek e csalfa érvek boldogságát tűzik
                     ki.</p>
                  <p>Végre egymás mellett ültek, s miután minden meg volt köztök mondva, mit ily
                     pillanatokban két lény, a sorstól reménytelenül visszaadatva egymásnak
                     mondhatott, vallomásokra jött a sor.</p>
                  <p>Nem szóltak ezen első szép pillanatokban sokat, rövid szavakból állt a
                     társalgás, s a homály elől szellőzött lepel, s kedély legtitkosabb szentélyének
                     egyes rejtekeit födözte fel, hol lélek lélekkel találkozott.</p>
                  <p>Vonjuk össze e titkos gyónását két rokon léleknek, melyek összhangzását, a
                     gyűlölet és félelem politikája nem birta megzavarni, ha életútjaikat el is
                     választotta egymástól.</p>
                  <p>Mikép már Stratmann röviden érinté, elbeszélte Magdaléna, hogyan törekedett
                     Erneszt herczeg Rákóczinak, szintoly sértő mint sebző hűtlenségét irányában a
                     legsötétebb szinekkel festeni.</p>
                  <p>Látszott e vallomásokból, hogy azon férfiú, kit leveleik vitelére használtak,
                     meg lőn vesztegetve, s utóbbi leveleiket kétségen kívül Kolonicsnak s Erneszt
                     herczegnek adta át. Nem tagadta azon orvosolhatlan fájdalmat Magdaléna, melyet
                     neki Rákóczi nősülése okozott, mit az utolsó pillanatig nem akart elhinni, de a
                     min annál kevésbbé kétkedhetett később, mivel Amália rokona lévén, e nősülés
                     tudtára adatott anyjának.</p>
                  <p>Mihelyt bizonyost tudott, minden oldalról ostromolni kezdették, hogy férjet
                     válaszszon, s nem maradván több elfogadható ürügye az ellenkezésre, végre
                     kénytelen volt beleegyezni, hogy egy ifjú Hohenlohe herczeg ajánlatát
                     elfogadja.</p>
                  <p>Az egész összeköttetés, természetes ellenszenve mellett minden szövetséggel,
                     fájdalmas csalatás után, kétszeresen visszataszítónak s gyűlöletesnek tetszett
                     előtte: mivel a leghíresebb orvosok egyikétől megtudta, hogy a herczeg
                     fiatalsága daczára orvosolhatlan betegségben sinlődik, s így e házasság nem
                     hasonlított semmihez egyébhez, mint a legnemtelenebb alkuhoz, egy fiatal hölgy
                     sorsának biztosítására.</p>
                  <p>Négy hónappal férje halála után tudta meg, a szép Salis grófnőtől, hogy Rákóczi
                     őt halottnak hitte, mikép e barátnéja maga is, mint mindenki, e meggyőződésben
                     volt mindaddig, míg Magdaléna számos levelei közől, végre egy, melyet titkosan
                     küldött, kezéhez érkezett.</p>
                  <p>Ha Rákóczi akkor Bécsben leend, a grófnő, mind a mellett, hogy Prágában
                     mulatott s mind a mellett, hogy tudva lőn, minő ellenőrködés alatt vannak a
                     Rákóczihoz intézett levelek, talált volna módot vele az ármányt megtudatni. De
                     éppen akkor lévén Kölnben, s már az Amáliávali szövetség tény, késő volt
                     minden.</p>
                  <p>Magdalénát férjhez menetele előtt, kolostorba zárták, minden levelét
                     elsikkasztották s a bécsi udvarnak sikerült, nemcsak az ifjú személyes
                     ellenségét, az úgy is kész szövetségest, Erneszt herczeget tevékeny munkásságra
                     birni, hanem a herczegnő anyjával is elhitetni, hogy e veszedelmes hirű
                     családdali összeköttetés, melyet az öreg herczegnő egyébiránt nagyon óhajtott,
                     a legszerencsétlenebb eredményekre fog vezetni.</p>
                  <p>Annyi kicsinyes és gyűlöletes volt ezen egész nemtelen cselszövényben, oly
                     alacsony, gyáva eszközök s nyilt hazugság használtattak a házasság
                     meggátlására, hogy nem lehet csudálni, ha Rákóczinak arany tisztaságú jelleme
                     nem birhatott sejtelmével is azon rút játéknak, mely vele üzetett.
                  </p>
                  <p>Hasonló volt tehát az undor is, mely e felfödözés után betöltötte szivét.
                     Világosan látta most, a min darab idő óta már megszünt kétkedni, hogy minden
                     szép szavak, s a kegynek minden sima álarcza mellett, mely őt a császári
                     udvarnál körözte, örökös rettegésnek s ellenszenvnek tárgya.</p>
                  <p>Miután Magdaléna az egész ármányt felfödözte előtte, mély bensőséggel
                     szólt:</p>
                  <p>- Igen, barátom, szomorú tapasztalás tanított arra, hogy az életben csak saját
                     erőnkben bízhatunk, minden egyéb tág tért nyit tévedésekre. Nemde mindketten
                     szerelmünk hűsége s állhatatossága mellett önkénytelen eszközeivé levénk az
                     ellenünk koholt ármánynak? Hitedet hűségemben meg nem ingathatták, azért meg
                     kelle halnom, s hogy én hűtelennek higyjelek, sírom fölött kelle nősülnöd.</p>
                  <p>- Van még egy erő, egy hatalom - mond Rákóczi szigorú hangon, - melylyel
                     szemközt eltűnik az egyéni élet! Isten tanúm, hogy a sok szenvedés daczára,
                     melyet honom ellenségei mindazokra árasztottak, kik szivemhez a legközelebb
                     vannak, bosszú nincsen lelkemben. Akartam honom ezer bajain könnyíteni, de nem
                     fegyvert fogni, azonban látom, hogy sorsom egy Magyarországéval, a koczka el
                     van vetve, fel ne rázzanak! megsirathatnák.</p>
                  <p>Magdaléna halvány arczán nemes harag pirja vonult fel. - Ferencz! - szólt mély
                     érzelemmel, - minket az ármány erőszakosan választa el egymástól, de a
                     szövetségnek, melyet sziveink kötöttek, nem szabad megszakadni.</p>
                  <p>- Oh soha! - kiáltott fel Rákóczi szenvedélylyel, ki most látta, minő
                     összhangzó lélek az, melyet álnokul halottnak hirdettek, hogy tőle örökre
                     elszakítsák.</p>
                  <p>- A viszony közöttünk - folytatá a szép herczegnő - olyan leend, melyért ne
                     kelljen sem Isten, sem ember előtt pirulnunk.</p>
                  <p>- Ne szabjuk ki határit, - mond Rákóczi, - ne kössük le a boldogságot, melyet
                     ezen óra adott, bízzuk a jövőt sziveinkre s a végzetre, mely felettünk őrködik.
                     Oh Magdaléna, gyermekkorom óta gyakorlatában voltam a bocsánatnak s
                     önfeláldozásnak; hálára s hódolatra tanítottak azok iránt, kik mindenből
                     kifosztottak s czélul tűzték ki, hogy velem hazámat s annak hős faját
                     meggyűlöltessék: nem sikerült, s most azért gyűlölnek, miért egykor, ha jutalom
                     vár földi küzdéseinkért a felhők fölött, - koszorút reméllek.</p>
                  <p>- Mert félnek tőled! - mond Magdaléna, fényes, büszke tekintetet vetvén
                     Rákóczira. - Légy jámbor vagy álnok, gyáva vagy erős, egyre megy, e rettegés
                     nem fog szűnni s az ármány tovább intézi cseleit. A félelem természete
                     felidézni a rémeket, melyek nincsenek, s mindenkori cselszövények által
                     felkölteni az oroszlánt, mely alszik. Utálom a hatalom ezen embereit, kik a
                     fejedelmeket körül állják, elrabolván tőlök a bizodalmat szintúgy, mint a
                     hatalmat. Ne csald magadat: ezen emberek azt hiszik, hogy beolvaszthatják a
                     legszabadabb nemzetet Európában azon fajok közé, melyek egytől-egyig a római fönség rabszolgái voltak: e járomhoz szokott
                     népek közé, kiknek oly kevés eszméjük van a valódi szabadságról, hogy a
                     rabságot, melyben élnek, féktelenségnek tartják. Hizeleg nekik benneteket
                     hódított népnek kikiáltani, miután a törököt veletek győzték le; ismerem
                     Magyarország történelmét, azért üres hang volt előttem mindig, a mit e nép
                     ellenetek mondott. Te nagy nevet viselsz, rajtad függ Magyarország reménye,
                     tégedet a sors nagyszerű dolgok kivitelére választott. Ne nyomja szivedet, hogy
                     ellenségeid vannak, hogy meg akarnak szegényítni, s miután gondolják, hogy már
                     hiteledet aláásták, szeretnék, ha gondatlan hevességgel megelőznéd az órát,
                     mely még nem ütött. Ne feledd ezt, s ha egy Rákóczi félni tudna, azt javalnám
                     neked, barátidtól inkább tarts, mint ellenségeidtől.</p>
                  <p>- Ismerem őket,- felelt Rákóczi komolyan, - szemem nyitva leend.</p>
                  <p>- Jól mondtad - folytatá Magdaléna - ne szabjunk korlátot ama nemes és
                     kivételes viszonynak, mely közé e nép egy sírkövet gördített, s melléje egy
                     angyalt - nődet állított, magunk s jellemünk fog őrködni felettünk; de ha
                     akarod, hogy lelkem egész bensőségével tied legyek, tisztába kell jönnünk
                     jövőnk felett.</p>
                  <p>- Tárva áll ez előttünk, - felelt Rákóczi szivélyes hangon, szövetség ez
                     örökre, mely nem az oltár előtt köttetett, de az Isten színe előtt, kedélyeink
                     szentélyében. Oh, ha lehettél volna nőm, oldalam mellett mindig, osztozva
                     sorsomban, szenvedve s örülve velem, minő erős lennék akkor!</p>
                  <p>- Oldalad mellett leendek mindig, barátom, - felelt Magdaléna ihletett hangon -
                     titkon s láthatlanul osztozva jó és balsorsodban, csak benned élve s lélekben
                     barátnéd és nőd! Van két élet, mely bennünket szorosabban összeköt, mint rövid
                     egyéni életünk: egy itt a földön, nemzeted élete a hazáé, a népé; s egy másik,
                     túl a földi léten, melyet senki sem ért, senki sem fejtett meg s titka Isten
                     kezében van.</p>
                  <p>Rákóczi elragadtatással hallgatta Magdalénát; új s magasztos életeszmék
                     ébredtek keblében, a költőiség azon dicsövében, melyet a keleti faj sohasem fog
                     egészen nélkülözni.</p>
                  <p>- Oh szép Egériám - kiáltott fel, - kisérj mindenhova, míg te mellettem állsz,
                     nem fogom az utat elveszteni soha.</p>
                  <p>- Bízzál bennem, - felelt a hölgy szelíd komolysággal, - az életnek e magasztos
                     köre nyitva áll előttünk. Ifjuságom szép álmai közé tartozott, a legszabadabb
                     nemzet, legszabadabb jellemű neve történeti örökösének oldala mellett,
                     engesztelni nemzetedet a német névvel, - veled együtt elkövetni mindent, hogy a
                     nagy és gazdag ország, melynek fia vagy, visszafoglalja helyét Európában,
                     melyet egy Mátyás és Nagy Lajos korában viselt a világ történelmében. Isten nem
                     úgy akarta! de bennem egy hit, nevezd előérzetnek, él, hogy a gondviselésnek
                     nagy czéljai lehetnek hazáddal; mert oly sokszor felvétette vele a tűz és
                     vérnek keresztségét, hogy példáját adja a világ előtt, egy romlatlan faj
                     állhatatosságának és kitartásának.</p>
                  <p>- Igy legyünk tehát egymáséi, - mond Rákóczi, - nem fogsz gyöngének találni
                     soha!</p>
                  <p>Rákóczi szivéhez ölelte a szép hölgyet, ki szenvedélylyel a bizalommal simult
                     kebléhez; egyét ünnepelték azon ritka óráknak az életben, melyek néha ütnek,
                     hogy az embernek hitét erősítsék meg, s egy tekintetet nyissanak magasb nemére
                     a boldogságnak s élvezetnek, minőt Isten a jobbak és erősbek számára fenntart
                     valaha, hol? és mikor? miért fürkészné az emberi elme? a porszem s a harmat
                     csöppje el nem vesznek, minden a mi létezik, örök enyészhetlen s a lélek, mely
                     gondol, mely nevet ád érzéseinek, mely magasra túl emel, a földön elenyésznék?
                     - lehetetlen!</p>
                  <p>A ki Magdaléna szavaiban valami megállapított tervet s ingatlan elveit az
                     erkölcsi erőnek, s öntagadásnak keresné, emberien felül becsülné őt; a pillanat
                     lendülete volt, a mi ajkaira szállt, érezte e helyzetben, hogy a szerelem, mely
                     egész szivét elfoglalta, s melynek ellentállani nem tudott s nem akart, oly
                     kivételes korlátok közé idéztetett, melyeket áthágni igazságérzete tiltá. Tudta
                     jól, hogy nincsen feljogosítva, Amália boldogságát leölni s hitét férjében
                     megtörni; lelke tehát feltörekedett, hogy szerelmének nemes öntagadás szárnyain
                     fönségesebb pályát tűzzön ki.</p>
                  <p>Mindezt úgy, miként mondá, akarta is, gazdag s tiszta kedélye megfejti ezt,
                     csak egy maradt ki a számításból, a számítás maga.</p>
                  <p>Rákóczi úgy érzett mint Magdaléna, e két lélek egy mintába volt öntve; minden
                     gondolataik találkoztak, s a mit e kedves nő hitt s feltett magában, ő is
                     vallá.</p>
                  <p>Nála még ez hihetőbb, mint a fiatal hölgynél, ki mint ily zsenge özvegy,
                     ünnepelten s óhajtva annyiaktól, de egyedül s önállólag úrnője sorsának, s nem
                     volt felelős érzéseiről senkinek, csak magának.</p>
                  <p>Rákóczi ellenben azon hatás alatt volt, mely oly közvetlen szövetségben mint az
                     övé Amáliával, természetes s könnyen indokolható.</p>
                  <p>A szerelemnek azonban egyik sajátja lévén, érzése tárgyát kívül s magasabban
                     helyezni minden egyében túl, nincsen helye s módja összehasonlításokra. Ez oka,
                     hogy a hála s tisztelet, sőt a hosszas együttlét hatalmas lelki s érzéki
                     befolyásai által előidézett rokonszenvnek nincsen hatalma a szerelem
                     fölött.</p>
                  <p>Maga, ki az ily befolyások egész erejét tapasztalja, nevet gondol s nevet ád e
                     hatásnak, s mind a mellett érzi, hogy ez könnyen megállhat a mellett, a mi
                     mindenen felül van, a szerelem mellett; mert ez nem ismer más felelősséget,
                     mint az egyetlent - önmagát.</p>
                  <p>Rákóczi, úgy mint Magdaléna, a legnemesebbet akarták, de a viszontlátás e
                     pillanataiban nem volt sejtelmük e perczeknek veszélyéről s varázsáról.</p>
                  <p>Mikor egy magasztosb szövetségnek oltárköveit emelték, s a tisztaság edényeiben
                     e tömjén terjedett, akkor a szerelem minden jogait s előnyeit érővé tette, s
                     szárnyai, miként a viharnak haladtában, - növekedtek.</p>
                  <p>Magdaléna mikor Rákóczi karjai közől kifejledezett, mintegy elragadtatásból
                     ébredt fel, s kezdett annak sejtelmével birni, hogy lelkének több erőt,
                     elveinek több szilárdságot tulajdonított, mint a mennyit azok megbirnak. De oly
                     boldog volt, oly üdve az örömnek karolta őt körül, hogy képtelen lőn magának,
                     vagy másnak szemrehányást tenni. Rákóczi hasonló varázs alatt volt, úgy
                     tetszett neki, mintha elvitathatlan joga lenne visszafoglalni elvesztett
                     kincsét s védeni azt minden újabb ármány ellen.</p>
                  <p>- Oh Ferencz! - kiáltott fel Magdaléna, még egész hatalmában a hosszú ölelés
                     üdvének, - mennyire szeretlek, minő boldog vagyok! - azután fehér kezét vonta
                     homlokán végig, s majdnem reszketve rebegte: - s mindez csak álom, egy rövid
                     óra, egy pillanat!</p>
                  <p>- Nem, nem, - mond Rákóczi, - ha egy pillanat ez, óhajtanám, hogy örökké
                     tartson.</p>
                  <p>- És Amália? - szólt a hölgy.</p>
                  <p>- Kegyetlen! - mond Rákóczi.</p>
                  <p>- Nem vagyok kegyetlen, Ferencz, nézz szemembe s merd mondani, hogy valami
                     egyéb jutott eszembe, mint téged karjaim közt tartani? de fösvény vagyok
                     kincsemmel, azért e szűkön mért időt, bárminő nehéz nekem, arra akarom
                     használni, hogy a boldogságot, mely számunkra fennmarad, s az egyedül lehető,
                     biztosítsuk. Légy béketürő s hallj engemet.</p>
                  <p>Magdaléna halk hangon folytatá: - Amália előtt a szellemi szövetség, mely
                     köztünk létezik, örökre titok maradjon. Nem szabad őt sem szomorítanunk, sem
                     sértenünk; azért itt e jó emberek előtt, kik találkozásunk tanúi, örök bucsút
                     veendünk egymástól.</p>
                  <p>- Örök bucsút! hogyan kivánhatod, hogy erre reáálljak?</p>
                  <p>- Rá fogsz állani, ha mondom, hogy ezen örök bucsúnak csak másokra nézve leend
                     jelentősége; ha csak két ember tudja titkunkat, fel leend az fedezve. Itt
                     Bécsben engemet senki sem ismer, utazásomat a legmélyebb titok leple födte,
                     csak ifjukori barátném Hedwig, Salis grófnő és Stratmann tudják azt. Kénytelen
                     valók felfödözni magamat előttök, s így azon lehetlenséget legyőzni, mely első
                     találkozásunk előtt állt. A mi ezután történik, az kettőnk titka, senkinek sem
                     szabad tudni, sőt még gyanítani is, hogy többször mint egyszer találkoztunk
                     egymással.</p>
                  <p>- Stratmann és Salisné sokkal biztosb jelemmel birnak, mint hogy tőlök félnünk
                     lehetne - mond Rákóczi.</p>
                  <p>- Félni! - viszonzá Magdaléna, nyiltan szegezvén szép szemeit Rákóczira, -
                     miért félni? mivel vádolhatjuk magunkat? de azért nem merném tűzbe tenni
                     kezemet, hogy e találkozásunk is rejtély marad. Azon titkok, melyeket nehezebb
                     felfödözni s néha egy életen át két összhangzó lélek kirekesztő birtokai
                     maradnak, mélyebbek s más természetűek.</p>
                  <p>- Mikor ide jöttem, - folytatá rövid szünet után, - nem tudtam még, él-e
                     emlékezetem szivedben, vagy földi életemet visszanyervén, erkölcsi halott
                     vagyok-e? íme vedd e kis könyvecskét, - ezzel kebléből egyet a legkisebb s
                     legfinomabb kötésű könyveknek vette ki, s adta át Rákóczinak, - ne bontsd fel,
                     - folytatá, - megtalálsz abban mindent, rejtsd el, szánj egy magános órát, hogy
                     tartalmával megismerkedjél; mert ha nem tudtam, a mi reám vár, hittem, reméltem
                     és szerettem, azért tervemmel készen valék. Bízom benned és biztam mindig; ha
                     csalatkoztam volna, e kis könyv minden titka a lángok martaléka leende.</p>
                  <p>- Látni foglak tehát s nem válunk el egymástól?</p>
                  <p>- Soha, soha! - mond Magdaléna bensőséggel, - de e pillanat óta bármi s minő
                     váratlan történjék, igérj nekem hitet, hűséget.</p>
                  <p>- És engedelmességet! - tevé hozzá Rákóczi.</p>
                  <p>- Legyen - viszonzá a hölgy, - de én szigorú parancsnoknő vagyok országom
                     határáig, mely a szerelem.</p>
                  <p>- Tehát határtalan!</p>
                  <p>Magdaléna egy angyali tekintete volt a felelet e felkiáltásra.</p>
                  <p>- Később jobban meg fogsz engemet érteni, - folytatá azután szelid hangon; - a
                     hol én téged akarlak látni, hová lelkem ihlettsége helyhezett, az engedelmesség
                     s öntagadás gyakorlata - az én osztályrészem.</p>
                  <p>- Hogyan értselek?</p>
                  <p>- Majd meg fogsz érteni: esküdj tehát, hogy akármi s akármikép, most vagy
                     később, vagy akármikor történjék, bármit mondjak én és mondjál te tanuk előtt,
                     s szóljon bármit más valaki, szövetségünkben semmi sem változik. Esküdj, hogy a
                     mit mások előtt mondunk, annak értelme s befolyása nincsen viszonyunkra, s
                     akármi válaszszon el színleg, akármi! nem leendünk elválva.</p>
                  <p>- Térdeidnél szeretném ezt esküdni, - mond Rákóczi, fölemelvén két ujját.</p>
                  <p>- Vedd az én eskümet is, - viszonzá Magdaléna átszellemült vonásokkal, e csókom
                     tüzi azt homlokodra. Evvel a hölgy üde ajkaival érinté Rákóczi magas fehér
                     homlokát.</p>
                  <p>- Hol foglak újra láthatni, és mikor? - kérdé Rákóczi, ölelve tartván
                     Magdalénát.</p>
                  <p>- Ne kérdezz semmit! - felelt ez, - én sokat akarok és sokat várok tőled, azért
                     méltányos, hogy nekem is jusson teendő; légy nyugodt mindig s mindent fogsz
                     tudni.</p>
                  <p>A kedves fiatal nő kifejlett a gyöngéden ölelő karok közől és fölkelt, Rákóczi
                     követte példáját.</p>
                  <p>- Az idő késő, - szólt Magdaléna, - mikép az óra mutatja; fel tehát az
                     álarczczal, barátom, mely ezután a világ előtt födözendi vonásainkat, hogy
                     lelkeink mindig álarcz nélkül maradhassanak.</p>
                  <p>- Hedvig! - kiáltott fel az utóbbi szavak után, a nélkül, hogy e felszólításra
                     feleletet nyerne.</p>
                  <p>E pillanatban a tulsó ajtó megnyilt, s azon egy fönséges hölgy lépett be, ékes,
                     fénylő, mint egy királynő, oly arczczal, melynek nemes, komoly vonásai sem
                     haragot, sem meglepetést el nem árultak; olyannal, mint a tiszta ég,
                     homálytalannal, hogy a lelket gondolnád rajta átsugározni látni.</p>
                  <p>Magdaléna sokat jelentő tekintetet vetett Rákóczira, azután fönséggel, melylyel
                     nyájasság s udvariság párult, sietett az előtte ismeretlen elé.</p>
                  <p>Rákóczi szive gyorsan vert s bár tartása semmit sem változott, vonásai
                     elhalványodtak.</p>
                  <p>
                     A jött Amália, Rákóczi Ferenczné
                        volt!
                  </p>
               
            </div>
         </div>
        <div type="group">
            <head>MÁSODIK KÖTET. </head>
            <div type="chapter">
               <head>KÉT NŐ.</head>
               <p>Ott szakasztottuk félbe történetünket, hol Amália belépett s Rákóczi legyőzte a
                  hatást, melyet a váratlan megjelenés neki okozott.</p>
               <p>Magdaléna, ki Amáliát nem látta soha, őt Salis grófnő számos ösmerői egyikének
                  gondolta. E nő akkor tájban igen kellemes házat tartott Bécsben, s derült
                  jellemeért s feltünő jeles alkalmazásáért kedvelték, még az annyira kimért és
                  feszes udvarnál is.</p>
               <p>Amália volt első, ki félbeszakítá a kínos hallgatást, mert hogy a helyzet
                  Magdalénára nézve is terhelő, nem szükség indokolnunk; miután tudjuk, hogy
                  ismeretlen akart maradni, s Salis grófné távolléte is tétovába hozta őt.</p>
               <p>- Kedves rokonom! - szólt Amália elébb gyöngéd kezét nyújtván férjének, azután
                  megölelvén Magdalénát, - megbocsáss, ha váratlan jövök, de első találkozásunk
                  alkalmával azon bensőséggel és rokonszenvvel közelítek hozzád, melyet óhajtok s
                  reméllek örökíteni köztünk. Én e barátodnak neje, közeli rokonod s ismeretlenül
                  barátnéd vagyok, Amália.</p>
               <p>Sok oly helyzet van az életben, melybe ha a sors vezetett, ha egyszer abban
                  találjuk magunkat, csudásan meglepetünk az által: minő különség létezik a közt, a
                  mit gondolunk, remélünk, vagy a mitől félünk, s a közt, mibe reménytelenül s
                  minden előkészület nélkül sodratunk.</p>
               <p>Magdalénát s Rákóczit rövid negyed órával ezelőtt, azon eszme, hogy őket Amália
                  meglephetné, nem csekély aggodalomba hozandá; de ez oly hihetlen is volt, hogy az
                  erkölcsi lehetlenségek közé látszott tartozni; most ellenben, midőn - bár
                  különböző érzések közt - látták azon nyilt s nemes bizodalmat, melylyel Amália e
                  veszedelmes vetélytársnője elé lépett, mindketten könnyebbülést ugyan, de
                  egyszersmind titkos vádat éreztek.</p>
               <p>Rákóczi nem tagadhatá magától, minő érdekes oldalról ismerteti meg vele e pillanat
                  azon szép és kedves teremtést, kit pár perczczel előbb majdnem megtagadott.
                  Magdaléna ellenben szerető kedélye egész érzékenységével látta magát új választás
                  s újabb elhatározás küszöbén. Nem fért szivéhez ily őszinte bizodalmat másként,
                  mint bensőséggel fogadni, s bármennyire kezdett szerelme e meglepetés első
                  perczében már ügyvédkedni s őt és czéljait menteni és igazolni, Magdaléna
                  szivélyesen viszonzá az ölelést.</p>
               <p>- Gondolom - felelt azután - a bocsánatkérés sora rajtam van, hogy együtt s
                  egyedül találsz bennünket, ismeretlen rokonodat s a herczeget, ki szives volt
                  saját felszólításomra ide jőni.</p>
               <p>- És örülök ez elhatározásomnak, - mond Rákóczi, - mi egyébiránt nem több mint
                  kötelességem, mert alig várhatott reám kellemesb érzés, mint itt kegyedet,
                  herczegnő, Amália karjai közt látni.</p>
               <p>Amália bájos vonásai változatlanul megtarták azon nemes bizodalom s ártatlanság
                  kifejezését, melyet jelleme fejt meg, s miután Magdaléna kinálására helyet foglalt
                  a pamlagon s Rákóczi egy székre ült a két nő közelében, Amália nyájasan szólt:</p>
               <p>- Kedves Magdaléna, én, ki legjobban tudom, bár csak azóta, mióta a mi van, meg
                  nem történtté nem tehetem, minő, valóban jelelhetlen ármány választá el
                  kezeiteket, s talán sziveiteket; nagyon érzéketlen s igazságtalan lennék, ha e
                  találkozásban egyebet látnék, mint a mi mindkettőtök becsületére válik, s a mi
                  bizodalmamat azon nemes férfiú iránt, kit szerencsés vagyok férjemnek nevezhetni,
                  még növeli. Azért bocsánatról részemről szó nem lehet; ellenben én tartozom nektek
                  magyarázattal, hogy a gyűlöletes színt, melyet e meglepetés visel, egyszerű
                  elemeire visszavezessem.</p>
               <p>- Kedves Amáliám, - viszonzá Magdaléna, - légy meggyőződve, hogy jelenléted távol
                  attól, csak pillanatig is gyűlöletes színt viselné, az első percz óta, reám kedves
                  és jótevő hatással volt.</p>
               <p>- Minden indokolás, jó Amáliám - szólt közbe Rákóczi - felesleges, csak jó és
                  nemes lehet, a mi tőled jő. -</p>
               <p>- Köszönöm - felelt Amália, bájos, szelíd tekintettel hálálván meg férje
                  elismerését, ezután folytatá - hibáztok mindketten, ha e magyarázatban bármi nemét
                  a mentegetődzéseknek keresitek. Halljátok a mit nektek meg kell mondanom, s a mi
                  megfejti ittlétemet.</p>
               <p>- Te Ferencz, kémekkel vagy körözve, minden lépted tudva van, s ezen embereknek
                  egyik nagy baja, hogy semmin sem érhetnek utól, a mit vesztünkre
                  felhasználhatnának. Minő ellenére volt az udvarnak s mindazoknak, kik tégedet
                  minden jelentőségekből kivetkőzve szeretnének a nagy számba beolvasztani,
                  Magdalénávali viszonyod s az ahhoz függesztett remények: - úgy magad tudod,
                  mennyire boszantotta ellenségeidet s ezek közt a legveszedelmesbet - mert
                  leghatalmasb - az udvart, a mi szövetségünk. Te nem ismered a mindenre használható
                  eszközök mély romlottságát, ha azt véled, hogy e faja az embereknek fel bír
                  mondani az üldözéssel: soha! ha az ok félelemre megszünik, fennmarad az irigység,
                  a haszonvágy, a középszerűség azon örökös betegsége, mikép nem tűrheti, hogy nem
                  neki, hanem másnak legyen igaza.</p>
               <p>Hihetlen és mégis úgy van, hogy már engemet is többször igyekeztek elidegeníteni
                  tőled, szivemben gyanút gerjeszteni, a bizodalmat elfojtani, de hála Istennek!
                  vértezett kebelre találtak s a mérges nyilak lepattantak hitem tiszta
                  tükréről.</p>
               <p>Mondom, mindent tudnak ők! és többet gyanítanak még, legtöbbet pedig keresnek, hol
                  nincsen. Te azt hitted, kedves szelid Magdalénám, hogy jöttöd titok? csalatkozol,
                  én három nappal ezelőtt, majdnem azon órában tudtam azt, mikor ide
                  megérkeztél.</p>
               <p>- Ez csudával határos! - kiált fel Magdaléna, - mert titkomat senkinek sem árultam
                  el.</p>
               <p>- Tudva s akarattal kedvesem, - jegyzé meg Amália, - de ne feledd, hogy talán
                  pillanatig sem valál felügyelő nélkül, ki ha nem sejté szándékodat, hatalmában
                  volt tégedet kisérni s látta, hova érkeztél.</p>
               <p>- Gyalázatos kémkedés! - mond Rákóczi.</p>
               <p>- Úgy van, s még inkább meg fog benneteket lepni, ha megmondom, kitől tudtam meg
                  Magdaléna megérkeztét, és ma - hogy te Ferencz ide jöttél.</p>
               <p>- Oh! kérlek, mondd, ki volt? - kérdé Rákóczi.</p>
               <p>- Kellio - felelt Amália.</p>
               <p>- Kellio! - kiáltott fel Rákóczi, a legnagyobb meglepetéssel - s minő ürügy
                  alatt?</p>
               <p>- Hogy nekem bizonyítsa, minő álnok, elaljasodott faj a magyar, s minő
                  elkerülhetlen szükség, hogy köztünk - lelkem üdvére - oly szövetség létezzék, minő
                  szent Imre herczeg s neje közt volt egykor, a szent férfiak tanácsára.</p>
               <p>- Lehetlen! ezen ember, kinek minden harmadik szava Isten, igazság s
                  vallásosság!</p>
               <p>- Mégis úgy van s nem példanélküli e rendben, mely mindig örökségekre s hatalma
                  növekedésére számít; gondolod-e, hogy ezek a czélt, melyet akkor tűztek ki, mikor
                  téged és Juliát egyházi pályára készítettek elő, vagy inkább kényszerítettek,
                  feledték? s hogy a Rákóczi-birtokok nagy részének öröklése csak pillanatig is
                  megszünt utógondolataik közé tartozni? Úgy nem ismered őket! Nincs az, a mire
                  készek ne lennének! E szent emberek sohasem éreznék magukat jobban, mint ha
                  erkölcsileg elaljasodva s testileg megtörve tégedet - a sír szélén látnának.</p>
               <p>- S ezek a vallás emberei! - mond Magdaléna.</p>
               <p>- Folytasd, kérlek, - szólt Rákóczi.</p>
               <p>- Igen, Kellio az, kitől megtudtam Magdaléna megérkezését, s ki ma e sorokat küldé
                  nekem az udvarhoz, Eleonora császárné belső szobáiba, melyeket Kinszky adott kezembe.</p>
               <p>Evvel Amália egy szelet papirost vett ki kebléből s átadta férjének, míg
                  életteljes szemei a nyiltság s bizodalom utánozhatlan kifejezésével nyugodtak
                  vonásain; hasonlított e szép pillanatban Nagy Sándorhoz, mikor Philep orvosától a
                  gyógy-kelyhet átvette.</p>
               <p>Rákóczi átfutotta e sorokat, melyeknek jellemző tartalmát nem akarjuk
                  elhallgatni.</p>
               <p>«Ezen órában Fönségednek hűtelen férje együtt van Hessen Darmstadti Magdalénával,
                  ki elég rosszlelkű arra, hogy csábításaival fel ne hagyjon. Tiltom Fönségednek,
                  gyóntató atyai minőségemben, e gyalázatról tudomást venni, s eszébe juttatom,
                  mivel tartozik magának s az ég kiengesztelésére azon lépésért, hogy a buzgó és
                  istenes császári pár nézetei s érdekei ellen, annak kibékülhetlen, erkölcsileg
                  megvesztegetett ellenségével szövetkezett. Égesse el Fönséged e levelet.
                  Kellio.»</p>
               <p>- Nem saját keze, - mond Rákóczi.</p>
               <p>- Nem ismerem irását, - viszonzá Amália, - de a levél tőle jő.</p>
               <p>- A szemtelen! - kiáltott hévvel Rákóczi, ki a levelet meg nem mutatván
                  Magdalénának, ujjai közt gyűrte össze. - Kérdőre fogom őt vonni!</p>
               <p>- Azt nem teendi, herczeg, - mondá Magdaléna szigorú, majdnem parancsoló hangon, -
                  ezen emberek meg nem érdemlik, hogy rólok tudomást vegyünk. Te is, kedves Amáliám,
                  helyesen cselekszel, ha e közléseket meg nem történteknek tekintended.</p>
               <p>- Igazad van, Magdaléna, - viszonzá Amália kezét nyújtván rokonának, - elhiheted,
                  hogy gondolataink találkoztak; mert mikép Kellio első közlését felelet nélkül
                  hagytam, úgy e másodikról sem teendek említést.</p>
               <p>- A mi még sértőbb, az, hogy e levelet nem is maga írta, - mond Rákóczi, kinek
                  arcza mutatá, mennyire fel van ingerelve, - én azt hiszem, hogy ha az ember
                  mindent elhallgat, vakmerőkké teszi e szemteleneket! Kedvem volna maga a császár
                  előtt neki s mindazoknak, kik ellenünk szövik a cselt, nyiltan kimondani, mikép
                  lépteiket tudom, s kész vagyok minden becsületes biztosítékra, hogy e nemtelen
                  gyanúsításoknak véget vessek.
               </p>
               <p>Amália ajkai körül keserű mosoly lebegett. - Ah! barátom - szólt azután a kétkedés
                  hangján - nem ismered őket! Nem azt akarják ők, hogy magadviselete vádtalan
                  legyen, hogy minden biztosítékkal birjanak, s így a titkos ármányoknak útja legyen
                  szegve. - Igen magasan helyzed őket! aljas nép ez! röpte a földet szegi
                  szárnyaival; éppen ellenkezőt akarnak: azt, hogy gyanúra adj okot, s valamit tégy,
                  miért beléd akadhassanak. Te nem ismered a félelmet, hiszen magyar és Rákóczi
                  vagy! azért nem csodálom, ha azt gondolhatod, hogy az meg fog szűnni, ha a kevély
                  oroszlán szándékosan kalitba vonul.</p>
               <p>- Nem fognak soha megszűnni kegyedet üldözni, herczeg! - mond Magdaléna, - ellenök
                  csak egy fegyver, egy menedék van: tenni, a mi helyes, bevárni, a mi jő.</p>
               <p>- Úgy van - mond Amália, - de halljatok végig: én Ferenczet ismerem,
                  természetesnek találtam e gyalázatos játék után, mely vele űzetett, hogy előtted,
                  Magdaléna, igazolni akarja magát. Annyira szeretek magam, mikép jobb ügyvédetek
                  nincsen, mint éppen én, s mivel nem lehetlen, hogy e találkozás talán utolsó az
                  életben, nyiltan gyanú s féltékenység nélkül részt akartam abban venni; részese
                  óhajtottam lenni ama nemes szövetségnek, mely köztetek ezután létezni fog: a
                  barátság, a rokonszenv szövetségének. Mondjátok, ki tudnátok-e abból rekeszteni? s
                  érdemetlen vagyok-e arra, hogy saját férjem s az, ki e szeretett férj első
                  szerelmét birta, nekem baráti kezet nyujtsanak?</p>
               <p>Magdaléna szemei könnyekkel teltek meg, azután nem birván egy szót kiejteni,
                  Amália karjai közé vetette magát és csendesen sírt.</p>
               <p>Rákóczi el volt fogódva; neje annyira hasonlított angyalhoz, hogy nem
                  bámulhatnánk, ha e megható pillanatban, az ég dicsövét látandá világolni
                  körüle.</p>
               <p>- Oh! - szólt Magdaléna, - ki lenne érdemesb a legbensőbb bizodalomra, mint te,
                  szent és nemes teremtés!</p>
               <p>Amália egyik kezét Rákóczinak, a másikat Magdalénának nyujtá, azután reszkető
                  hangon szólt: - Szeressetek s bízzatok bennem!</p>
               <p>Hosszú szünet lőn. Hogyan tudnók mind azt ismételni, mi e szép órában mondatott!
                  de ti, kik még érezni s hinni tudtok, térjetek vissza másfél századig, lépjetek e
                  szobába, éljétek végig a jeleneteket; a mit mi képesek vagyunk adni, az csak
                  élvonalokat képez, a szineket a képzelőtehetség s rokonlelkek sugallata egészíti
                  ki.</p>
               <p>Magdaléna gyöngéden fejlett ki Amália karjai közől: - Én halott vagyok! - szólt
                  rövid szünet után. - Képzeljetek mindketten ti, kik a legkedvesebbek vagytok, mit
                  e földön birok, képzeljetek, magasan fölöttetek egy szebb és jobb életben, honnan
                  szemeim rajtatok kémelnek, s lelkem sugallatai érintik halló érzékeiteket. Te
                  szép, tiszta liliom Amália, élsz, meg vannak a szerepek osztva közöttünk;
                  mindketten szeretünk, őrködjünk mindketten fölötte: én láthatlan, mint a
                  gondviselés, távol és tisztán, mint a szellemek országának lakója; te, drága
                  Amália, rózsákat fogsz földi pályájára hinteni, osztozni örömeiben,
                  szenvedéseiben. Én látni fogok és hallani - héjázva fölöttetek. Nem fogja e
                  szemet, e szívet semmi megcsalni, s mikor a baj legnagyobb, közel leendek
                  hozzátok. Ha a boldogság közös, ha a bajok árja megszünik, akkor gondolkozzatok
                  néha rólam: mert akkor leszek legtávolabb, bár lelkem itt marad köztetek, felfogni
                  mint a paizs az ostrom köveit.</p>
               <p>- És most - mond Amália, - adjatok kezet egymásnak; te Ferencz, szeretett férjem,
                  légy teljes bizodalommal irántam, szivemnek semmi sem fájna inkább, mint
                  titkolódzás előttem, és te kedves teremtés, kit ez óra szeretni és becsülni
                  tanított, engedd, hogy leghűbb, legbensőbb barátnémnak tartsalak; szivemnek
                  szüksége van mindkettőtök szeretetére és bizalmára, hogy legyen ereje megbirni
                  azon gondolatot, hogy nem első, ki azt, kit e földön leginkább szeret,
                  megismertette a szerelemmel s annak boldogságával, s lelke e gondolat alatt össze
                  ne roskadjon, hogy a legszeretetreméltóbb teremtés, kit ismer - vetélytársa!</p>
               <p>- Amália! - kiáltott fel Magdaléna mélyen megindulva, - vetélytársadnak tartasz-e,
                  s hiszed-e, mióta egy tekintetet vetettem lelkedbe, hogy szomoritani tudnálak? Oh,
                  te szerény vagy! mert most inkább mint valaha érzem, hogy neked ellenállni nem
                  lehet s férjedet ez óra megtanította a különbségre, mely köztünk van.</p>
               <p>- Ne tovább, - mond Amália, - mi barátnők vagyunk, s ha nehéz napok jőnek, a mint
                  jőni fognak, mert előérzeteim nem csalnak: íme szavamat adom neked, hogy te
                  leendesz első, ki mindent tudni fogsz, mi lelkemet nyomja.</p>
               <p>Ha Rákóczi e sajátos vetély közben a két nemesen magasztos hölgy közt nem szólt,
                  ha szeme váltva egyikről a másikra esett, ha nem tudott eszmére jőni érzései
                  fölött, s bámulat s vonzalom kemény harczot vívtak kedélyében, ki bámulna! ki
                  csodálná, ha hímes szavakat nem függesztünk ajkaira, melyeken, ne kétkedjünk,
                  szavak lebegtek, de kimondhatlanok.</p>
               <p>Kevésbbé kivételes körülmények közt, a helyzet - éppen magasztossága miatt -
                  majdnem a nevetségesség határain állanda; de minden, a mi történt, a mi mondatott,
                  oly tiszta, oly higgadt kifolyása volt két fenkölt természetnek, hogy - már csak
                  ezért - elveszté azon feszességet, mely egy árnya által a negélynek, vagy
                  színlésnek a köznapiság s nevetségesség határit megközelítendi.</p>
               <p>Emlékezzünk vissza Magdaléna szavaira: hogy bármit mondjon ő és
                     Rákóczi tanuk s bárki előtt, azt titkos szövetségük
                     irányában nem létezőnek tekintendik; - jusson eszünkbe a fényes, sokat
                  igérő és jelentő tekintet, melyet Magdaléna azon pillanatban vetett Rákóczira,
                  mikor a még előtte ismeretlen Amália a szobába lépett, s tegyük ehhez, hogy a
                  társalgás kezdetén Magdaléna szemei, arczának kifejezése, nem egyszer látszattak
                  Rákóczinak eszébe juttatni ama sokat jelentő szavait, melyek szerelmük természetét
                  s jövőjük tervét és alapját körülirták. Ha mind ez eszünkbe jut, s nem feledtük,
                  mennyire feléledt Rákócziban első szerelmének egész üdve és boldogsága: világos
                  fogalmunk leend azon hatásról, melyet ily emberekre s ily jellemekre Amália
                  nyiltsága és becsületessége gyakorolt.</p>
               <p>Magdaléna vonásai, miként a megismerés világa, utat tört lelkébe, az alázat,
                  megszégyenülés és megbánás kifejezését nyerték: ellenállhatlan vonzalmat kezdett a
                  kedves teremtés iránt érezni, ki életének egyik legválságosb perczében oly
                  feltétlen hitet, oly határtalan bizodalmat tanusított iránta, azon órában, midőn
                  őt egy ellene - mint nő és rokon - elkövetett vétken tetten érte.</p>
               <p>Rákóczinak éles esze, s azon gyöngédség, mit egész élete tanusított, nem
                  mellőzheté az észrevételt, hogy Magdaléna meg van ingatva. A szem, mely csak
                  kevéssel ezelőtt nem egy lángoló sugárral növelte a szivében égő tüzet, most az
                  elszánás s öntagadás szelid kifejezésével nyugodott rajta.</p>
               <p>Minden e nevezetes napon oly rohamokban lepte meg őt s oly végleteire a
                  feszültségnek tágította szivét össze, hogy az emberi természetet nem kellene
                  ismernünk, ha most, ez órában nyilatkozni mernénk mindarról, mi e három lény
                  kedélyének legtitkosb rejtélyeiben szülemlett vagy kiérleltetett.</p>
               <p>- Az idő késő, - mond Amália, - Salisnénak együtt kell látni bennünket, Stratmann
                  is itt van, s én Salis gróf kiséretében jöttem. Te, kedves Magdalénám, mint házi
                  és barátnő, hívd elé Hedvigünket s engedjétek nekem, hogy szivem s érzéseim
                  szerint fejezzem be életem e szép és jelentésteljes óráját.</p>
               <p>* * *</p>
               <p>Rákóczi illőbbnek tartotta Salis grófnét, ki a melléktermek harmadikában volt,
                  előszólítani.</p>
               <p>Míg ő távozott, Magdaléna még egyszer átölelte Amáliát s ez - suttogó hangon mondá
                  neki:</p>
               <p>- Ennyi ármány, ennyi gyanusítás közt, kénytelen az ember szinészszé lenni, s az
                  igazat álarcz alá rejteni, hogy ne árthasson; azért engedj engemet szólni: a
                  magyarázat leggyanúsabb, mikor az emberek azt szükségesnek gondolják, tehát
                  mellőzni fogjuk.</p>
               <p>Mikor e szavakat kimondá s Magdalénának egy tekintete s hirtelen kézszorítása adá
                  reá a feleletet, Salis grófné férjével, Stratmannal s Rákóczival belépett a
                  terembe.</p>
               <p>Annyi lelki erő volt a két fiatal herczegnőben, mikép arczuknak derült, nyugodt
                  kifejezése távolról sem lőn képes sejteni, hogy életüknek egyik legnehezebb, bár
                  egyszersmind legérdekesb óráját élték át.</p>
               <p>Mikor Salis grófnő s kisérői a terembe jöttek, Amália Magdalénának kezét tartotta
                  s vidáman szólt: - Salis grófné, nekem kegyeddel perelnem kellene, hogy e
                  kedves-kedves rokonommal csak ma ismerkedhetem meg, de bocsánatomat adom, mert
                  Ferencznek előjoga volt s így tőle kellett ezt megtudnom, nem mástól.</p>
               <p>Evvel Amália, azon tapintattal, mely sajátja volt, Eleonora császárné estélyéről
                  szólt s néhány idegenről, kikkel ott találkozott; mindezt oly természetesen tevé,
                  oly jókedvvel s néha egy-egy csintalan észrevétellel fűszerezve, hogy a jelenlevők
                  mindnyájan önkénytelenül elvonatva a jelen körületeitől, tréfás társalgás
                  közepette találták magukat.</p>
               <p>Ebben Rákóczi és Stratmann is élénk részt vettek, s Magdalénának alkalma lőn egy
                  más, igen szeretetreméltó oldalról ismertetni meg magát új barátnőjével,
                  szövetségesével s vetélytársával - ha így akarjuk, - elmésségével.</p>
               <p>Az idő haladott, akkor tájban a késő látogatások nem voltak még divatban, el kelle
                  válni, s midőn Salisné csengetett s parancsot adott, hogy a kocsik előálljanak,
                  Amália a fiatal grófnő kezét ragadta s tréfás komolysággal szólt:</p>
               <p>- Grófné, kegyed felelős nekem Magdaléna itt maradásáról; három napi mulatást
                  igért, de kegyed szeretetreméltóságára bizom ezt három hétre nyujtani, mely idő
                  alatt csak akkor nem leendek itt, mikor e drága angyal nálam fog mulatni.</p>
               <p>- Herczegséged számot tarthat, hogy mindent elkövetendek, mi tőlem kitelik, hogy a
                  heteket hónapokra nyujtsam, - felelt a fiatal hölgy.</p>
               <p>Magdaléna nevetett és igen jó kedvvel mondá: - Látom, kedves Amáliám, hogy ha e
                  tárgyról még tovább beszélünk, utoljára évekig leendek a vidám Bécs lakója! szabad
                  vagyok, azért számot tarthatsz reá, hogy szabadságommal élni fogok s míg itt
                  lehetek, minden időmet neked s jó embereimnek szentelem.</p>
               <p>Mikor végre bucsút vettek, Amália megölelte Magdalénát ki Rákóczinak derült
                  arczczal s a bensőség szivélyes kifejezésével nyujtá kezét. - Viszontlátásra! -
                  szólt. - Stratmann az egészet nem tudta magának megfejteni, Rákóczi pedig kerülte
                  az alkalmat, hogy vele magánosan beszéljen.</p>
               <p>Igy végződött a nevezetes nap.</p>
               <p>*</p>
               <p>Magdaléna két hétig mulatott Bécsben s Amáliával elválhatlanok lőnek, s mindazok,
                  kik őket részint az udvarnál, részint Amáliánál, vagy Salis grófnénál látták,
                  kénytelenek valának fölismerni, hogy Rákóczi és Magdaléna közt minden egyéb
                  viszony mint az, mely ismerők és rokonok közt létezik, megszűnt, s hogy Amália és
                  Magdaléna közt, sokkal derültebb s bensőbb barátság van, mint hogy bennök bárki
                  vetélytársakat gyaníthatna: főleg, miután mindenki tapasztalta, hogy Rákóczi
                  bensőbben, mint valaha, ragaszkodik Amáliához.</p>
               <p>Mikor egy napon Kellio Amália herczegnőt meglátogatta, a szép nő, a hosszú sermora
                  készült száraz úrnak nevetve mondá: - Kellio - Kellio! ön remek ember! nem
                  mondhatom, mennyire hálás vagyok, hogy engemet hűtelen, Istentől elfordult férjem
                  titkaival, s rettenetes vetélytársammal megismertetett.</p>
               <p>Kellio nem volt azon ember, kit valami tétovába hozhatna; szigorú komolysággal
                  kezdé a herczegnőt vakságára s a hálózatra figyelmeztetni, mely alá öntudatlan
                  keríttetik; de Amália szemébe nevetett, s rég terhére lévén e savanyú, mindig
                  mogorva, s a jó Istent, mint valami kibékülhetlen zsarnokot inkább ijesztőnek,
                  mint vigasztalónak festő egyéniség, használni akarta az alkalmat.</p>
               <p>Kellio minden gyanusításait pár csipős élczczel ad hominem
                  rögtön, csapással csapásra visszautasította, s elvesztvén az álnok roszszivű
                  emberrel szemközt béketürését, utánozhatlan kifejezésével a hozzá közelíthetlen
                  méltóságnak s jó adagjával a csipősségnek mondá:</p>
               <p>- Kellio! a vallás komoly dolog, s engemet terhel, hogy azon embert nevetségesnek
                  tartsam, kinek bűneimet vallom meg, azért feloldom gyóntató atyai tisztétől, igen
                  sokszor megnevettet; - őszintén nem tartom önt jó embernek.</p>
               <p>Evvel a herczegnő, mielőtt Kellio a magas bámulatból kiocsudna, belső szobáiba
                  vonult, s az epés lelkészt a faképnél hagyta.</p>
               <p>Kellio szemei kimeredtek, ajkait szorította össze, aztán dühösen távozott.</p>
               
            </div>
            <div type="chapter">
               <head>SÁROS.</head>
               <!-- milestone type="subChapter" n="I"/ -->
                  <p>Néhány hónap mulva, a nevezetes jelenet után, melynek tanúi valánk, Rákóczi
                     Ferencz nejével s egész udvarával sárosi várában vette lakását, hol vele,
                     fényes háztartásával - a régi magyar főurak szellemében - s mindazokkal
                     találkozandunk, kik őt szerették, vagy kiknek érdekében volt őt szemmel
                     tartani, s a barátság s részvét szine alatt, titkait - ha ilyenek voltak -
                     kilesni, ha nem voltak, mindent elkövetni, hogy veszélyes titkokat
                     előidézzenek.</p>
                  <p>Rákóczi Ferenczet 25 éves korában, élete egyik legmeghatóbb, s talán nem
                     tévedünk, ha kimondjuk, legválságosabb perczében láttuk utoljára Bécsben.</p>
                  <p>Hogy tiszta fogalmunk legyen helyzetéről, elkerülhetlen röviden érintenünk
                     viszonyait, miként ezek e nevezetes szakában ifjú, remény és bánatteljes
                     életének fejlettek ki.</p>
                  <p>Mondva volt, hogy anyja, a híres Zrinyi Ilona, Tökölyiné, végre ezer akadály és
                     vitatkozás után visszaadatott férjének: ő jelenben még Konstantinápolyban
                     lakott, a legegyszerűbb módon s nélkülözések közt. Rákóczi távolról sem birta a
                     gazdag örökséget, mely anyjának oklevélileg biztosítva volt, csak néhány
                     uradalmát nyerheté vissza, s ezek egy részében
                     Aspermont mint Julia férje osztozott. Szorosan meg lőn neki tiltva minden
                     levelezés anyjával, kitől akkortájban a bécsi kormány - orsója s fejkötője
                     daczára, majdnem úgy rettegett, mint Tökölyitől magától. E nő s férje jelenléte
                     Konstantinápolyban, folytonos remegésekre adott okot mindaddig, míg sikerült a
                     portától belzésöket Nicodémiába, Kis-Ázsiában, igéretek s ajándékok által
                     kieszközölni.</p>
                  <p>Mindez a bécsi kormányt csak színleg nyugtatta meg: mert tudva volt, hogy a
                     török divánban olykor igen szépen elfogadják az ajándékokat, s történik is
                     valami ezek következtében, de sehol sem változik oly gyakran a lég, mint e
                     tanácsban, melynek egyeseit a padisah kedve-kénye szerint egy veres zsinórkával
                     elnémíthatja s másokkal cserélheti föl.</p>
                  <p>A félelem minden időben azon alkalmatlan vendégek egyike volt, kik a kalappal
                     vagy süveggel kezükben, végtelen hosszú látogatás után - a küszöb előtt
                     folytonosan bucsúznak s még sem távoznak.</p>
                  <p>Féltek tehát Rákóczitól s a bécsi kormány elvül tűzte ki, hogy őt minden úton
                     végkép megsemmisítse. Semmi börtön, semmi biztosság nem látszott elég erősnek,
                     hogy míg ezen ember él, a bécsi s prágai hatalmasok egy nyugodt éjet
                     tölthessenek.</p>
                  <p>Gyakran a titkos tanácsban tartózkodás nélkül kimondatott, hogy bárminő
                     biztosságot igérjen Rákóczinak szelid, békére hajló s vallásos jelleme, a
                     tulajdonképi veszély nevében s e névhez csatlakozó
                     visszaemlékezésekben rejlik. Míg Rákóczi él, míg e családból egy ágacska teng,
                     addig ha e név birtokosa nyugszik is, egész serege a nyugtalanoknak és
                     elégületleneknek, e rokonszenves s Magyarhonban oly kedves hangzású névhez
                     fogja reményeit és átkos terveit ragasztani.</p>
                  <p>A császárt, mikép azt a történelem világosan tanusítja, bár akárminő lett
                     légyen egyéni nézete, oda tudták ezen emberek vinni, hogy Rákóczi üldözésébe
                     világosan beleegyezett. Magas állásában sértő, de igaztalan is lenne
                     semlegességet, vagy nemtudást gyanítni. Az udvarnál szintúgy mint a kormánynál
                     egy czélra törekedtek: Rákóczi megsemmisítésére.</p>
                  <p>Ez fejti meg, hogy akadtak - talán kéretlen - szolgálati készségek, melyek
                     következtében Rákóczi élete nem egyszer lőn orgyilkosság s mérgezés veszélyének
                        kitéve. E megsemmisítési szándék akkor
                     nyert új, ingerlőbb tápot és indomot, mikor Rákóczi jószágaiba költözvén, azon
                     fénynyel s kényelemmel kezdett élni, melyet még ennyire megtizedelt birtoka is
                     játszva elbirt. Uradalmai közől, melyek történetünk e szakában kezei közt
                     valának, megemlítjük a pataki, makoviczi és sárosi várakat: ezek mindegyikében
                     német őrizet volt.
                  </p>
                  <p>E katonaság Rákóczitól egészen független állásban maradott, s inkább mint bármi
                     más a világon, a legalkalmatlanabb nemét a kéretlen s hivatlan vendégeknek
                     képezte. Rákóczi s mindazok, kik hozzá közelítettek, vagy udvarához tartoztak,
                     pillanatig sem éltek csalódásban a felett, hogy ezen emberek - olykor igen
                     tisztes férfiak - kénytelenek valának a kémkedés szerepét játszani, sőt nem
                     egyszer abban kedvet látszattak találni.
                  </p>
                  <p>Rákóczinak e tájban még semmi oly összeköttetései sem voltak, melyek a német
                     kormánynak alapos okot adhatának gyanúra és félelemre. Számosan jártak hozzá, s
                     ezek közt legtöbbször Bercsényi Miklós, Okolicsányi Pál, Vay Ádám, László s
                     néha Mihály, Szluha Ferencz, Orbán Pál és Sárosi István.</p>
                  <p>Háztartása, melyre vissza fogunk térni, eredeti képét nyujtá azon magyarosan
                     aggszerű fényüzésnek, mely most eltűnt az életből.</p>
                  <p>Mindenki szivesen láttatott, s az ifjú herczeg egész körözete fejedelmi
                     udvarhoz hasonlított.</p>
                  <p>El lehet mondani, hogy termei gyülhelyei lőnek mindazoknak, kik Magyarhonban s
                     Erdélyben némi jelentőséggel s befolyással birtak.</p>
                  <p>Ezekhez járult egész serege a császári tiszteknek, s mindennemű idegeneknek,
                     kik Rákóczinál őszinte, nyilt s gyanútlan szivességgel fogadtattak, bár sokan
                     voltak, kiket inkább a kiváncsiság mint szivesség s tisztelet vezettek
                     hozzá.</p>
                  <p>Legnagyobb ellenségei a bécsi és prágai hatalmasok s azon külhoniak közt
                     valának, kiknek a gazdag magyar nemes vagyona, herczegi czíme, nagy befolyása s
                     az általános, olykor túlbuzgó és szenvedélyes rokonszenv, melyet előidézett,
                     szálka, hogy ne mondjuk, gerenda volt szemükben.</p>
                  <p>A franczia udvar, az orosz czár s a lengyel nemesség nagy része, figyelemmel
                     kisérték Rákóczit s már ez időtájban terveket építettek e névre s annak
                     hatására.</p>
                  <p>A franczia követ, Villars Hector gróf, Rákóczit nemcsak megkülönböztette, de
                     annak gyakori Bécsben mulatása közben vele megismerkedvén, azonnal átlátta:
                     minő hatalmas eszközzé válhatik azon érdekek kivivásában, melyek XIV. Lajos
                     politikájában az első szerepet játszották.
                  </p>
                  <p>A török udvar a maga részéről, mikép azt már számtalanszor bebizonyította,
                     mindig szerette, ha valaki volt Magyarországon, kit a német érdek ellen
                     felhasználhatónak vélt.</p>
                  <p>Rákóczi fontos személy volt a török udvarnál, főleg Buda visszavétele s a
                     zentai csata után. Tökölyit is még mindig kímélték, s oly eszköznek tartották,
                     melyet szükség esetére kézügyben kell tartaniok. Rákócziban jókor kitalálták
                     azon üldözendők egyikét, kit az üldözés maga a török udvarhoz fog közelíteni, s
                     talán arra birni, hogy annak érdekeit előmozdítsa.</p>
                  <p>Igy álltak a dolgok, midőn Rákóczi közelébe sietünk.</p>
                  <p>Az ifjú herczeg a sárosi várat választotta lakásul s többi uradalmaiban csak
                     rövidebb időre jelent meg.</p>
                  <p>Ki most ama magas bérczen, a terjedt romokat látja: tanúit a hajdani fénynek és
                     dicsőségnek; ki föltekint a fellegek e szomszédságába, hol a sas költi ki
                     fiait, hol a villám legelébb beköszön, alig gyanítja, mi volt a sárosi vár
                     Rákóczi Ferencz idejében.</p>
                  <p>Emeljük ki a régiség visszaemlékezéseiből e valóban fejedelmi lakot.</p>
                  <p>Mennyire a szem lát, fönn ama fokról, hol a nagy kiterjedésű építmény áll,
                     minden oldalról völgyekkel s hegyekkel találkozik, s a várfok oly magasra
                     emelkedik, hogy Eperjesig el lehet látni. Mindennel bir e vidék, mi azon örök
                     igazságot bizonyíthatja, hogy az emberi kéz mívei soha a természetet utól nem
                     érik: mert éppen attól távoznak el, mi a természetben a legszebb s minden
                     időben gyakorolja hatását: tudniillik a szabálytalanságtól s azon
                     fesztelenségtől, mely minden pillanatban az újulás és ujjászületés eszméjét
                     idézi föl, mintegy képviselvén az örök mozgást a mindenségben. Csak egy
                     hiányzik itt: ama csillámló fátyol, mely egy nagyszerű vidéken átvonulva, az
                     élet üterét képzi, mert a vár közelében nincs hatalmas folyó.</p>
                  <p>A Tarcza lejt a völgyek alján, zöld bérczek közt; de oly csekély folyó ez,
                     mintha egyetlen ezüst hajszál heverne a földön; vagy ez ősképezetű alakzatok
                     közé valami félénk kigyó csúszott volna, inkább rejtőzni, mint feltűnni.</p>
                  <p>Olykor nyári vagy őszi napokon, főleg esteli órákban, mikor a nap az erdős
                     hegyek csúcsát megközelítette, s az egész látkört vérgyűrűvel övezte körül,
                     valami elragadó volt a pont, honnan ez ősi lak a fellegekbe nézett.</p>
                  <p>Ilyenkor a hegyek minden színöntetet fölvettek, s míg a távoli bérczek kéken
                     olvadtak be az esthajnalba, túl majdnem feketén rajzolák le magukat.</p>
                  <p>A magasból fönséges szemle volt a világítás e tündérjátékát kisérni: nézni,
                     miként ömlenek el sötéten s mindig sötétebben a hosszú árnyak, miként födi az
                     esti szürkület a távoli völgyeket s lassanként minden a gyász szinét ölti
                     magára, sötét halmokra dagadt tengerhez hasonlítván, melyet egy hatalmas tündér
                     varázsvesszeje, dühének iszonyai közt jéggé meresztett.</p>
                  <p>E felséges látványt nemsokára más követte: a hegyek gerinczei világolni
                     kezdettek, mintha átlátszók lennének, s az éjen sötéten kékes ár vonult
                     keresztül, tovább-tovább gyűrűzve, míg egy új kép világíttatva szelidebb
                     csillagzattól, felmerülve mint az álmok honából, mosódott mindig tisztábbá s
                     szellemiebbé; ilyenkor a vár fokáról egy ábrándszőnyegre esett a szem, a hold
                     fényének kétes fátylai közt hullámzó ködökben.</p>
                  <p>A vár terjedtségéről annak mostani maradványai tanuskodnak. Azon időben, mikor
                     Rákóczi Ferencz bájos nejét először ide hozta, a lak legnagyobb épségben
                     volt.</p>
                  <p>A falak kiigazítva, kitakarítva minden, s oly tele emberekkel, hogy a
                     herczegnőre az első elfogadás azon kedves benyomást tevé, melyet akkor érzünk,
                     mikor hosszasan feszes társalgásra kényszeríttetve, egyszerre vidám, nyilt
                     arczú emberek körébe lépünk, hol a vonásokból derültséget s őszinte szivességet
                     olvashatunk.</p>
                  <p>Mintegy közepe táján az erős, izmos falakkal kerített várnak, a Rákócziak
                     pártolása alatti egyház emelkedett, körözve szabad tértől s körülárnyékolva
                     százados tölgyektől, a sötét, szigorú tekintetű egyháznak magas fedeléig érő
                     koronáikkal.</p>
                  <p>Ezen épület, bár gót ízlésű, nem különböztette magát azon szorgalommal készült
                     faragványokkal s merész ivezetekkel, melyek az építési rendszer főékei. Hideg,
                     komoly épület volt ez, csak magas ablakainak festett üvegei adának neki
                     választékosb tekintetet. Vékony, magas tornya hasonlított a keleti minaretekhez
                     s karcsú födele, a kettős kereszttel tetején, tökéletes összhangzásban volt
                     szürke falaival.</p>
                  <p>A várban, a herczegi palotán kívül, még más épületek is léteztek. Ezeket egykor
                     a Rákócziak családjuk híveinek adományozták, kik heteket s hónapokat töltvén
                     itt, azon elevenséget idézték elő, mely e híres ház tagjainál minden időben
                     napirenden volt. A várfalak hosszában a cselédek osztálya, ólak, raktárak
                     voltak.</p>
                  <p>Rákóczi Ferencznek udvarához tartozó számos nemes ifjú a főépület egyik szárnyában bő és kényelmes lakásra talált.
                     Aminő fösvény volt Kolonics s a mennyire takarékos Klobusiczki, kinek sikerült
                     a herczeg bizodalmát megnyerni, s ki később minden javainak kormányzója lön: annyira nem ismerte Rákóczi s neje azon
                     nemét a gazdálkodásnak, mely megszorításokból áll.</p>
                  <p>Rákóczi háztartása egészen magyaros volt. Fényes cselédség, számtalan ló, a
                     legjobban ellátott vadászkiséret minden hozzátartozandóival, zenekar s élénk
                     sürgés megvoltak abban, s a régi magyar háztartások keleti eredetére
                     emlékeztettek. Mindezt száraz leirás helyett igyekezni fogunk valami ünnepélyes
                     alkalomkor felujítani az emlékezetben, mennyiben régi krónikák s levéltári
                     hagyományok után képesek leendünk ezt hamisítás nélkül tenni.</p>
                  <p>Rákóczi udvarában jelenben, a számos cselédeket csak összesen említve, a mikor
                     háznagy, vagy miként régi irományokban említve van, a hopmester - (Hofmeister) neme a majordomónak - volt cselédi osztályban
                     a főszemély. Rákóczi ezen embert csak azért tartotta meg, mivel már atyjánál
                     szolgált, s egészen be volt avatva az akkori főnemesség ízlésébe s igényeibe, s
                     aztán mivel azt akarta, hogy az első személy, sok idegen s külhoni cselédei
                     közt magyar legyen.</p>
                  <p>Orbán deák, valódi nevén Bányai Orbán, jelleget képez az akkori
                     cseléd-világban. Ő valóságos szótára s postillája volt mindazon
                     rendszabályoknak, még pedig a legapróbb részletekig, melyek egy nagy
                     udvartartás igényeihez tartoztak.</p>
                  <p>Hosszas beleélés, mert e derék úr a hetven évet meghaladta, szenvedélyt
                     fejtettek ki benne: annyira, hogy sohasem volt boldogabb, mint ha szerfelett
                     sok vendég érkezett s rendezési képességét egész fényében kitüntethette.</p>
                  <p>A cselédség közt oly tekintélylyel birt, minővel nem oly régen még a tekintetes
                     szolgabírák, kik, miként tudjuk, a királyhoz legközelebb álltak a nép
                     hitében.</p>
                  <p>A mi különös, az, hogy Orbán deák sem írni, sem olvasni nem tudott, mind a
                     mellett számadásai - pedig nem csekélyek - a legjobb rendben voltak. Orbán deák
                     irnokának mindent farovásokról mondott tollába, azután az irottat más által
                     olvastatta el magának, fapálczáján a rovatokat kisérvén szemeivel. Világos,
                     hogy a deák név reá oly okból ragadott, mint latinul a lucus az erdőre.</p>
                  <p>Rákóczinak belső cselédei, az akkori divat szerinti fényes magyar öltözéket
                     nyertek, míg a külsők, a gyalog szolgák, csatlós név alatt, horvát dolmányokat
                     viseltek s szárnyas csákókkal födték fejeiket. Mindezen öltözeteken arany s ezüst nem hiányzott s 24 huszárja
                     tigris-kaczagányokkal különböztette meg magát.</p>
                  <p>Mikor Rákóczi vadászatra ment, vagy utazott, egész kis hadcsapat volt
                     kiséretében, s ezt vadászat alkalmával nagy serege a kopóknak kisérte,
                     kettejével összeczorkázva, nehány szénfekete, szeszélyesen öltözött czigány
                     peczér felügyelete alatt, kik az egész vidéken híres kürtfuvók valának.</p>
                  <p>Rákóczi az udvarában lévő nemes ifjakat nagy óvatossággal s többnyire meghitt
                     barátai javallására s ajánlatára választotta. Egytől-egyig törzsökös nemes
                     családokból eredtek ezek, s egyről-egyig magyarok voltak.
                  </p>
                  <p>Rákóczi félelem, irigység s vetély tárgya volt egyszerre, mikép mondtuk: semmi
                     sem lőn tehát elmulasztva e közvetlen körözetében lévő ifjak megvesztegetésére,
                     s mégis egész udvarában egyetlen sem találtatott, ki olykor a legpazarabb
                     igéretek mellett a kém s áruló szerepét akarta volna felvállalni. - Idegen kellett! - de ne előzzünk
                     semmit.</p>
                  <p>Mihelyt a bécsi udvarnál a nehéz áldozat, Rákóczi Ferencz szabad szárnyra
                     bocsájtása, megtörtént, azonnal gondoskodtak, hogy a sárosi vár közelében
                     valóságos titkos rendőrség vegyen állomást. A kormány folytonosan tudott a
                     legapróbb részletekig mindent, a mi Rákóczi közelében történt: kik látogatják,
                     kikkel van nagyobb bensőségben s kikkel levelezik.
                  </p>
                  <p>E kémek egyről-egyig nem voltak magyarok: megtette a bécsi kormány minden
                     időben azon néma vallomást a magyar jellemről: hogy orgyilkolásra s kémkedésre
                     bennünket igen ostobáknak tartott. A sárosi várban találkoztak a német őrizet
                     közt árulók, kik színlett tisztelettel s szivességgel részesültek mindazon
                     előnyökben, melyeket a fényteljes háztartás nyujtott.</p>
                  <p>A tapasztalás s főleg Bercsényi s másoknak gyakori figyelmeztetései Rákóczit
                     annyira óvatossá tevék már, hogy az őrizet parancsnoka s tisztei, minden
                     színlett barátságuk s tiszteletük daczára, Rákóczihoz csak annyiban
                     közelíthettek, a mennyiben ezt helyzetük természete megfejti, a nélkül, hogy
                     egyiknek is sikerülne a herczeg vagy neje bizodalmát megnyerni.</p>
                  <p>Mi okozta inkább, mint minden tanácsa barátinak óvatosságát, s honnan tevék
                     sokan azon tapasztalást, hogy ő - nehány látogatói iránt tökéletesen elzárt s
                     velök minden közvetlen érintkezést feltünő tapintattal tud mellőzni - csak
                     sejtenünk lehet; de annyi igaz, hogy valami más titkos befolyás gyakorlá mind
                     Rákóczira, mind nejére hatását. Ez - mely reájok elhatározó volt - titok maradt
                     azon serege előtt a kémeknek s tányérürítőknek, kik udvarát körülrajongták.</p>
                  <p>Mikor valamit keresünk, mindig utoljára akadunk arra, a mit elvesztettünk, s
                     mikor a végzet hatalmában vagyunk, gyakran sikerül mindent kerülnünk azon az
                     egyen kívül, a mi vesztésre visz s gonosz-szellemként van a sorstól
                     kiséretünkbe adva.</p>
                  <p>Igy történt, hogy míg Rákóczi a legpontosabban tudta a kibékülhetlen Kolonics,
                     a bécsi és prágai hatalmasok minden cseleit és tőreit, s ezeket, ellenségeinek
                     növekedő dühére és kárhozatára, meglepő tapintattal ki tudta játszani: - nem
                     vette észre a közvetlen veszélyt, mely nyerge mögött ült.</p>
                  <p>Egyike azon embereknek, kiknek arczára a véletlen hazugságot írt s kiknek
                     vonásai ellenkezőjét tükrözik vissza valódi érzeményeiknek, nemcsak gyakori
                     látogatója lőn a sárosi várnak, hanem Rákóczi kedvencze, s később
                     titoknoka.</p>
                  <p>Ezen igénytelen ember volt az egyedüli, titkos ellenségei közt, - ha ezen
                     elvetemült neme a hinár békáinak ellenség névvel megtisztelhető, - kire őt
                     senki sem figyelmeztette, sőt ki ellen éppen azok hallaták csipős
                     észrevételeiket, kik Rákóczi és neje előtt méltán gyanúsak valának.</p>
                  <p>E férfiú, Longueval; - német lovas ezredben volt hadnagy s állomása mintegy két
                     órányira esett a sárosi vártól. - A császári seregben, mikép mondottuk,
                     akkortájban is nagy száma volt az idegeneknek a világ minden részéből. Ezen
                     emberek az uralkodó ház iránti hódolat mellett saját érdekeikhez szítottak s
                     legkevésbbé sem a hazához, főleg a rettegett és elnyomott Magyarországhoz;
                     ellenben zászlóikhoz s egyenruháikhoz tántoríthatlan hűséget tanusítottak:
                     hasonlók e részben azon európai hirű svájczi bérnökökhez, kik még a közelebbi
                     multban az önkény feltétlen szolgálatában, oly jobb sorsra érdemes
                     önfeláldozást tanusítottak. Kebleikben mindig valami titkos gyűlölséget s
                     ellenzéki ösztönt éreztek ezek az állomány nemesb töredéke, azaz: mindenki
                     iránt, ki szabad intézvények védelme alatt az önkényt s elnyomattatást
                     gyűlölte.</p>
                  <p>Van elég példa reá minden időben, hogy a legszabadabb nemzet szabadelvű s a
                     szabadság legében fölnevelkedett fia, mihelyt személyét, szolgálatát bérbe
                     adta, a leghasználhatóbb s legvakabb eszköze lőn a legégbekiáltóbb önkénynek. E
                     hűség a hősiesség szinét vette föl s a történelemben oly áldozatkészséggel
                     találkozunk - a legszabadabb nemzet fiai közt - az önkény s igazságtalan szigor
                     szolgálatában, mely minden lélektani megfejtést zavarba hoz.</p>
                  <p>Rákóczi oly elzárt életet élt ifjú éveiben, a kifejlés, az eleven behatások e
                     fogamzatos korában, hogy tapasztalás s életbölcseség tekintetében, 25 éves
                     korában még serdülőnek mondhatjuk. A mi őt a viszonyok hullámain becsülettel
                     fenntartotta, az ösztönszerű volt: kiáradása azon nemesebb természetnek, mely
                     nem a nagy nevek, nem a születés és visszaemlékezések eredménye és gyümölcse,
                     hanem a természet adománya.</p>
                  <p>Őszinteség, nyiltság, feddhetlen becsületesség s a kedély azon ritka
                     tisztasága, mely a nemtelent s aljast ösztönből - nem mondjuk gyűlöli, mert e
                     kifejezés nem adja vissza gondolatunkat, hanem idegen attól: nem találván
                     egyéniségében semmi érintkezési pontot aljassal és szenynyel.</p>
                  <p>Innen megfogható, hogy olykor itéletét - legtöbbször méltánylását - saját
                     magából szőtte ki, s nála a mérleg benső meggyőződései eredménye lévén, nem
                     ütközött a tapasztalás s kiábrándulások komoly intéseivel össze.</p>
                  <p>Longueval liègei - lüttichi fi - belga volt: Rákóczi
                     ismerte e fajnak történelmeit, onnan a gall és germán hadviselések korából. E
                     nemzet ama sötét századok óta, míg szabad volt, inkább egy családot képezett
                     mint állományt és soha szomszédaival békében nem élt. A rómaiak felsősége óta
                     pedig részint szolgaságban sinlődött, részint egy idegen kézből a másikba
                     vettetett, de folytonosan törekedett önállásra és szabadságra. Csuda-e, ha
                     Rákóczi párvonalítván a magyar nemzetet ezen éjszaki fajjal, a magyart, az egyedüli fajt Európában, mely sohasem ismerte a szolgaságot, azzal, mely századok óta az alatt sinlett, de
                     megtörhetlenül szabadságra vágyott: bizodalmat érzett Longueval iránt s
                     tapasztalván egész alkalmazásban azon nyiltságot és erélyt, mi csak a
                     szabadságnak, vagy az arrai hivatásnak s képességnek kiáradása, rokonszenve még
                     növekedett; olyan volt ez, mint a parton állóé a hullámokon vergődő hajóval
                     szemközt.</p>
                  <p>Ugy tetszett Rákóczinak, hogy éppen e nehéz napokban, mikor Magyarország
                     önállása ellen minden összeesküdt, mikor e nagylelkű nemzetben éppen azt
                     akarták elfojtani, a mi elfojthatlan, önérzetét s belső, romlatlan erejének
                     öntudatát: Longueval eredeténél fogva nem állt oly távol azon érdekektől,
                     melyeknek családi hasonlatossága, minden vegyítékek daczára, felismerhetlen. Ha
                     a magyar nemzetiségben valami ihletszerű s magasztos van, mit mások nem
                     értenek, nem kell csudálni: rajtuk a szolgaság egy járomforgácsát sem lehet fölfedezni; nyelvünk, nemzeti öltönyünk,
                     érzésünk s jellemünk eredeti. A latin vegyítékű nemzetiségek a római iga
                     bélyegét nem tagadhatják, sem nyelvben, sem szokásaikban, a szláv fajok szláv
                     önkénynek köszönhetik, hogy nyelvüket, bár éppen oly különbséggel - mint a
                     román vegyítékű nyelvek - megtartották, míg a török s annyi más fajok e mai
                     napig szolgaság alatt vannak.</p>
                  <p>Longueval mintegy 28-30 éves férfiú lehetett, s bár magát belgának nevezte,
                     félreismerhetlen volt képében a flamand jelleg; az erős
                     arczcsontok, a velős vonások, a vastag orr, apró szemek s termetének
                     tömöttsége.</p>
                  <p>Sehol széles e világon annyi nyomorékot s annyi sinlő torzalakot nem lehet
                     látni, mint jelenben Belgiumban; ama régi fajra, melyet Caesar leír, nem igen
                     lehet többé ismerni; legfeltünőbbek e fajnak lábai, 100 közt alig lehet két
                     egyenes lábszárt s magas gerinczű lábat találni: mit lehetetlen egyébnek, mint
                     nevelési gondatlanságnak, elfajzásnak tulajdonítani; kikben az eredeti ősjelleg
                     megmaradott, felséges alakok, tele élettel és erélylyel. Longueval e részben
                     kivétel volt, s rövid, tömött termetének idomai ellen nem lehete kifogás.
                     Arczában e fölött az önhittség s fontosság azon feltünő kifejezése, melyet
                     Belgiumban s Francziaországban még gyermekeknél is találunk, vagy meg nem volt,
                     vagy legalább Rákóczivali érintkezéseiben szelid s mind a mellett elhatározott
                     kifejezésnek adott helyet.</p>
                  <p>Rákóczi már az első egy-két látogatása után, a mívelt ifjut, ki hibátlanul
                     beszélt francziául s olvasottsággal birt, nagyon megkedvelte. A franczia nyelv
                     iránt mindig előszeretetet érzett: a mint később e nyelven írta le emléklapjait
                     is. E mellett Longueval nyilatkozatai összhangzásban valának saját érzéseivel,
                     s a mi őt különösen megnyerte, az ifjunak mesterileg színlett rokonszenve
                     Magyarország iránt, volt.</p>
                  <p>Sokszor, de csak magános órákban nyiltan kimondotta ő Rákóczinak: mennyire
                     igazságtalannak tartja azon üldözési, elszegényítési s elnyomási rendszert,
                     mely Magyarországon napirenden van; minő jól megfoghatja a keserűséget, melyet
                     Magyarországon az idegenek uralkodása és hatalmaskodása okoz.</p>
                  <p>De ha Rákóczinak rokonszenvét nem is volt nehéz felidézni, s ha mívelt társalgó
                     nála mindig szives elfogadtatásra számíthatott, bizodalmát megnyerni nem volt
                     oly könnyű. - Sokkal több esze s világosabb belátása lévén, mint hogy azt, a mi
                     titkon egész elméjét elfoglalta, Magyarhonnak dicsőségét s önállását, mástól,
                     mint Magyarországtól s annak fiaitól várná. - Idegen - ezt gondolá - birhat
                     rokonszenvvel, méltányossággal, lehet mint eszköz hű és használható, de a
                     rokonszenv s azon hév és meleg érzés közt, mely a hazaszeretetet s a
                     ragaszkodást annak visszaemlékezéseihez képezi, még nagy a különbség: s főleg
                     ama nemes, kényes becsületkérdést, mely egy szabad
                     nemzetben elolthatlan, tudniillik: a fennállás, a nemzeti érték kérdését,
                     hogyan érezné idegen! s mit lehet idegentől akkor várni, mikor a választás
                     nehéz órái ütnek s mindent egy koczkavetésre kell tenni!</p>
                  <p>Ha Rákóczi Francziaország irányában sem feledi ezt; ha, a mit elvonva oly
                     helyesen tudott méltányolni, XIV. Lajos ellenében is érzendé, bizonyosan sok
                     nem olyan - s ne kételkedjünk - jobb fordulatot veende.</p>
                  <p>Longueval fél évig járt már Sárosra s még semmisem történt közte s Rákóczi
                     közt, mi valami bensőbb meghittségről tanuskodna.</p>
                  <p>Mint szenvedélyes vadász, mindig a herczeg kiséretében volt, s mivel
                     összeköttetéseinél fogva a legújabb franczia könyveket meg tudta magának
                     szerezni, ilyenekkel ellátva, kedves és várt vendég lőn Sároson.</p>
                  <p>A herczegnő ösztönszerű ellenszenvet érzett ezen ember iránt, mindig tisztes
                     távolban tartá őt, de férje előszeretetét látván, sokáig nem nyilatkozott
                     ellene. Később Longueval Rákóczi titkára lőn, annyiban, hogy fontosb, franczia
                     nyelven írt leveleit az ő tollába mondá.
                  </p>
                  <p>Igy kezdődött Rákóczi egyéni élete: semmi hivatalt sem fogadott el, annál
                     kevésbbé keresett. A mely arányban növekedett népszerűsége Magyarországban, oly
                     arányban terjedt a bécsi kormány rettegése s féltékenysége!</p>
                  
               


               <!-- milestone type="subChapter" n="II"/ -->
                  <p>Rákóczi 26-dik születési napja közeledett. Hogy mindazon készületeket, melyeket
                     neje ezen érdekes ünnepélyre elintézett, nagyobb titokban tartsa, nem is
                     említvén a közeledő napot, rábirta férjét, hogy a nem igen távol lévő zborói
                     kastélyba ránduljanak, mi gyakran megtörtént; mert ez Rákóczinak kedvencz
                     mulatóhelye volt, s okleveleiben óriási hársaiért castrum ad
                        centum tilias név alatt jő elő.</p>
                  <p>A nevezetes nap előtti estvére Rákóczi csekély kiséretével visszatért Sárosra,
                     hol őt az egész vidéki nemesség várta s várát fényesen kivilágítva találta.</p>
                  <p>Már akkor neve oly jól hangzott Magyarországon, hogy annak minden vidéke
                     képviselve volt a nagyszámú vendégkoszorúban, mely a várban kényelmes
                     szállásokra talált. Rákóczinak fel sem tűnt, hogy Bécsből, Prágából is érkeztek
                     látogatói s ezek közt pár ismeretlen: mert a mindennapi események közé
                     tartozott nála, egészen idegen emberek bevezettetése.</p>
                  <p>Apagyi is egy volt azok közül, kiket Rákóczi születése napjának előestélyén
                     látott először: ő Bercsényi kiséretében jött.</p>
                  <p>Vannak arczok, melyek első tekintetre megtetszenek; különös ugyan, de
                     tapasztalás tanította igazság marad, hogy éppen azon neme az arczoknak, melyek
                     ily hatást gyakorolnak, képesek ellenszenvet is előidézni. - Minden attól függ,
                     minő emberekkel jőnek érintkezésbe s minő összhangban van az ily arczokból
                     lehellő érzések kifejezése azokkal, kikkel találkoznak. Rákóczinak Apagyi
                     azonnal, első látásra megtetszett s a fiatal herczegnő maga, iránta szembetünő
                     szivességet mutatott; ellenben Longueval nem jól érezte magát közelében. A
                     sebhelyekkel elárasztott arcz oly kifejezésével birt a nyiltságnak s
                     erőérzetnek, mi Longuevalt tétovába hozta; mivel a mi nála tanulmány, színlés
                     és ámítás volt, azzal ezen ész- és szigorteljes arczban, mint valósággal
                     találkozott.</p>
                  <p>Apagyinak a belga hasonlóul feltűnt, s első volt, kinek neve után
                     tudakozódott.</p>
                  <p>- Valami német, - felelt Bercsényi, nyers modorában. Fájdalom, a magyarnak nem
                     egyszer égette meg ajkait e fitymálása ellenségeinek.</p>
                  <p>- Nekem e ficzkónak vastag, sima képe s fényes pofája nem tetszik, - mond
                     Apagyi, - kémnek tartom s annál veszedelmesebbnek, mennyivel inkább törekedik
                     igénytelennek látszani.</p>
                  <p>- Mi fontosság lehet ez árva legényben! - fejezte be Bercsényi megvetőleg.</p>
                  <p>Rákóczinak régi ismerősei közől Villars Hectort, a franczia követet és az ifjú
                     Montecuccolit, ki mint vasas ezredes szolgált a császári seregben, látjuk itt;
                     az utóbbi nejét hozta magával, s ez nem volt más, mint Balbi marchesa, kivel
                     Veronában ismerkedtünk meg.</p>
                  <p>Aspermont el nem jöhetett, de Julia herczegnő nem akarta ezen alkalmat
                     elmulasztani, hogy testvére háztartásával s jelen életével megismerkedjék.</p>
                  <p>Mindez mutatja, minő nevezetes, de egyszersmind vegyült s minden szinű
                     társasággal vezetett itt a sors össze.</p>
                  <p>* * *</p>
                  <p>A következő nap reggelén az istenitisztelet a már említett nagy egyházban s nem
                     a várkápolnában tartatott. Pompás tekintetet adtak a sötét falak magas, merész
                     boltozataikkal s festett üvegű ablakaikkal. Számos czímeres paizs, török
                     zászlók, lófarkok s fegyverek minden üres helyet a falakon betöltöttek.</p>
                  <p>A nagy oltár egészen kékes aczél fényében csillogott: mintha szobrai, oszlopai,
                     szentélysátra egy darab aczélból lennének. Mikor a lóczákat s a szentély
                     melletti zárt üléseket a fényesen öltözött vendégsereg elfoglalta, egyét adá az
                     egyház a legszebb s meglepőbb szemléknek.</p>
                  <p>A mise és szónoklat után a nővendégek eloszlottak szállásaikra, a férfiak a
                     fejedelmet kisérték. Rákóczi a magas boltozatú ó-lak felé intézte lépteit s ott
                     a nyitott lovarda közelében magas karzatos emelvényen foglalt helyet, hová őt a
                     vendégek legelőbbkelői követték, míg a többiek számos csoportozatot képeztek a
                     kastély gyepes terén.</p>
                  <p>A herczeg parancsára egyenként vezették ki a felséges paripákat. Mindezek
                     tökéletesen fel valának készülve, mintha azonnal rájok akartak volna ülni.</p>
                  <p>Az erdélyi, még akkor elegyítlen fajú lovak, magyarosan csillogva arany s ezüst
                     sallangoktól, tigris, párducz és hermelin bőrrel födött nyergekkel s gazdagon
                     hímzett takarókkal hozattak elő; - a török és tatár mének pedig, eredeti keleti
                     pikkelyes kantárokkal, ezüst hálókkal és csujtárokkal, végre a roppant
                     nagyságú, nehéz német lovak, egészen tornára készen, vassal borítva, lecsüngő
                     nehéz terítőkkel jelentek meg.</p>
                  <p>A magyar a legrégibb idők óta nagy előszeretetet tanusított a nemes állat
                     iránt, mely őt hátán hordá csatáiban s nem egy veszélyben osztozott vele. E
                     kegyelés mind e mai napig fennmaradott, bár külsőleg itt is a magyaros szellem
                     áldozata lőn a különböző fajok mindig növekedő közeledésének, mely méhében
                     hordja ama nagy változásokat, melyekről sokan alig álmodnak.</p>
                  <p>Sehol sem sikerült kevésbbé a ferde pedánsoknak s tintahősöknek a férfiasságot
                     s a harczias szellemet kiirtani, mint Magyarhonban; hol az elaltatás és
                     beboldogítás az álmak kék honába csak arra szolgál, hogy a nemzetet edzettebbé
                     tegye az ébredésre.</p>
                  <p>A társalgás e szemle közben igen élénk, változatos volt s Rákóczi a szokottnál
                     derültebb, - mert kedélyének szinezete eleitől óta búskomolyságra hajlott.</p>
                  <p>A déli s akkor ebédi óra előtt, a vendégsereg a várat övedző erdőség és
                     bérczkeblezetek árnyas útjaiba oszlott szét. Itt már könnyen észre lehetett
                     venni, hogy a különböző apró társaságok, miként szövetkeztek s hogyan
                     találkoztak, kik egymást keresték s régibb ismerők valának. - Bercsényi,
                     Apagyi, Petróczi, ugyan az, kivel Tökölyi táborában megismerkedtünk s néhány
                     erdélyi úr, együtt valának.</p>
                  <p>Longueval fehér egyenruhájában, melyről a mellvasat lecsatolta s alacsony
                     háromszögű kalapjával tetején sűrű barna fürtöktől ellepett fejének, egy
                     hímzett bársony öltözetű éltes úrral társalgott, kinek egész megjelenése fontos
                     személyre s német születésű úrra gyaníttatott.</p>
                  <p>Úgy látszott, mindketten bizodalmasan beszélhetnek s szándékosan váltak el a
                     többiektől.</p>
                  <p>- Ne feszítse, barátom, a béketürését, - szólt az idősb németül, - egy nap
                     alatt le nem vágjuk a fát, én az eddigi eredménynyel meg vagyok elégedve.</p>
                  <p>- Ez igen csekély, kénytelen vagyok őszintén bevallani, - felelt Longueval.</p>
                  <p>- Kegyed tehát a mellett marad, - kérdé ujra a hímzett úr, - hogy Rákóczinak
                     semmi veszélyes összeköttetései nincsenek az elégületlenekkel? kik közől pedig
                     itt, néhány igen ismeretes arczot látok, például Petróczit, e, gazdag urat, ki
                     mint fejedelem élhetne birtokaiban s nem szünik újabb s újabb ármányokat
                     szőni.</p>
                  <p>- Először látom itt, - felelt Longueval - mint szintén egy forradásos arczú
                     kalandort, kinek visszataszító vonásai aligha fel nem tűntek
                     nagyméltóságodnak.</p>
                  <p>- Valóban, észrevettem e bús magyart, még pedig a herczegnővel beszélgetve,
                     tudja kegyed nevét?</p>
                  <p>- Apagyinak hivják, - felelt a kérdezett, - szegény, tiszántúli nemes, ki Isten
                     tudja mikép, mint hallom, gazdag örökséghez jutott s most a nagyobb urakkal
                     kezd szövetkezni. Ezen ember gyanús előttem, nem tudom, mikép van, de
                     ösztönszerű ellenszenvet érzek iránta.</p>
                  <p>- Én - szólt ujra a másik - csekély fontosságot tulajdonítok neki; de nem tudná
                     kegyed megmondani, ki az a magas, szőke ifjú, azokkal az önhitt vonásokkal s
                     villámló szemekkel, ki a lovarda előtt oly hosszasan beszélgetett
                     Bercsényivel?</p>
                  <p>- Nekem azt mondották, hogy neve Clermont, de senki sem
                     tud egyebet róla, mint hogy tanulmányait Párizsban végezte s két évet töltött
                     Olaszhonban, hol a herczeggel megismerkedett.</p>
                  <p>- Clermont! egy volna ez a híres Clermont Tonnere névvel? Miként jő ezen ember
                     ide! Meg nem foghatom.</p>
                  <p>- Én még kevésbbé, - felelt Longueval, - de ez egyike azoknak, kiket ma, vagy
                     inkább tegnap láttam először. Szembetünő, hogy az itt lévő magyar urak őt mind
                     igen jól ismerik, rendelkeztem is, hogy embereink szemmel tartsák.</p>
                  <p>- Nekem úgy tetszik, s szemeimet nem igen csalja meg valami - folytatá
                     Longueval, - hogy Rákóczit most kezdik e jó urak kitapogatni, - hogy érdekeik
                     előnyére megnyerjék: nem kell tehát késnünk, őt oly hálózatba kerítni, melynek
                     szálai s hurkai hatalmunkban legyenek mindig.</p>
                  <p>E szavak után a két beszélgető a bokrok közt tűnt el.</p>
                  <p>- Ezen ember Kinszki! - szólt a meggyőződés hangján latin nyelven Clermont,
                     fenséges tekintetű, magas karcsú ifjú, ki társaival oly ponton állt, honnan
                     elragadó kilátás nyilt egy hosszú széles völgyre, hol a Tarcza partjain fehér
                     marhákat lehete legelni látni s a nyájőrök sípjának búskomoly hangjai
                     reszkettek fel a távoli mélyedésekből.</p>
                  <p>- Kegyed ismeri őt? - kérdé Apagyi, Longueval és társa után nézve.</p>
                  <p>- Most igen, - felelt a másik, - e két ember egyetért!</p>
                  <p>Úgy látszott, hogy a rejtélyes ifjú nyilatkozata valami babonás hatással volt a
                     jelenlévőkre, kik tudni látszattak, hogy Kinszkit sohasem látta.</p>
                  <p>E közben a déli óra közeledett s a szétoszlott vendégsereg a herczegi lakban
                     kezdett összegyűlni.</p>
                  <p>Roppant kiterjedésű teremben találkozunk velök.</p>
                  <p>E karcsú merész íveken s tizenkét vályúzott oszlopon nyugvó hézagnak egyik
                     végét - jó magasan - széles karzat foglalá el, hova a hölgyek gyűlöngtek
                     lassankint.</p>
                  <p>A terem padolata fehér és szürke márványnyal koczkázva, tükörsima volt. A sok
                     fényesen öltözött s többnyire harczias tekintetű férfi-alak annak hosszában
                     sétálgatott, vagy a festett üvegekkel lemezelt magas ablakok mélyedéseiben
                     beszélgetett.</p>
                  <p>A kétes világítás, a hölgyek pompás aggszerű öltözete s többnyire ifjan üde,
                     bájos vonásaik még növelték a szemle érdekét.</p>
                  <p>A nagy hézag középben magas kúpot képezett, világíttatva kristálytiszta üveg
                     ablakoktól, melyek sugárabroncsot látszattak körüle vonni. Alant a fehér falak
                     egész hosszát, természeti nagyságban festett családi képek, aggszerű arany
                     keretekben töltötték el: a Rákóczi, Báthori, Tökölyi, Zrinyi és Frangepán régi
                     nemzetségekből; a két mellékboltozat tetejéről pedig óriási velenczei csillárok
                     függöttek, egész erdejével az üvegből utánzott minden szinű cserleveleknek s
                     metszett csöppeknek. A karzat, az oszlopfőték s ajtók aranyozásai az egésznek
                     valami ódon s szigorú szellemet kölcsönöztek, minek a roppant négyszög
                     bútortalansága egyházian ünnepélyes tekintetet adott.</p>
                  <p>Nemsokára Rákóczi többek kiséretében megjelent vendégei közt. - Öltözete, mint
                     mindig, egyszerű, de ízlésteljes volt: a sötétzöld bársony, mely tagjait födé,
                     csak keskeny arany hímzéseket láttatott, s nyuszt-kalpagjának kincset érő
                     gyémánt boglára volt leginkább, mi a gazdag Rákóczi utódra emlékeztetett.</p>
                  <p>Az egész társaságban feltünő volt, mennyire igyekezett kiki a tőle kitelhető
                     fénynyel megjelenni. A hímzésekkel s paszománttal terhelt német szabású
                     öltönyök s az utánozhatlan keleti magyar viselet közt nevezetesen kitűnt a
                     különbség. A két herczegnő hófehér, ezüst hímzésekkel gazdag ruházata, a sok
                     minden szinű, s az övéknél sokkal fényesebb öltönyök közt, azon benyomást tevé,
                     melyet a fehér liliom változatos virág-szőnyegen.</p>
                  <p>Az ebéd más teremben várt a vendégekre. Kinek-kinek ízlésére s étvágyára bízzuk
                     mind az étlapot, mind a hosszu U betűt képező asztal -
                     valóban fejedelmi - diszítményeit, s a számos fényes cselédséget elméje elé
                     idézni.</p>
                  <p>E másik teremben keskeny karzaton a zenészkar, e mellőzhetlen járuléka a régi
                     magyar ünnepélyeknek, foglal helyet, s az egész jóval elevenebb s derültebb
                     színezettel birt, mint bárhol az ily ünnepélyes etetések.</p>
                  <p>Maga a terem nem láttatá azon szigorú, komoly tekintetet, melyet ama nagyobb.
                     Selyem kárpitok födték itt a falakat s történelmi rajzok pótolták ki a családi
                     képeket. A hosszú állványok meg voltak rakva a magyar gazdag urak kedvencz
                     fényüzési czikkeivel: ezüsttel s nagy méretű arany és kristály billikomokkal,
                     mi a chinai és francziaországi porczellán edényekkel együtt kellemes
                     telettséget adott e szép teremnek.</p>
                  <p>Délután az egész társaság lóháton egy gyönyörű völgybe ment, hol a herczeg
                     tiszteletére a vidékiek, régi magyar szokás szerint, falusi ünnepélyt rendeztek
                     el.</p>
                  <p>Rákóczinak nagy selyem sátora, bálványszerű hársak árnyában volt kifeszítve s
                     törökös kerevetekkel ellátva.</p>
                  <p>A szép tisztásban előtte a vidéki nép vasárnapi öltönyében jelent meg, s miután
                     a lelkész vezénylete alatt, a különböző helységek főnökei, küldöttségi
                     szerepükben egyszerű szivességgel s őszinteséggel eljártak, a zenekar
                     hangoztatni kezdé ama villanyozó csárdások egyikét, melyeknek honunkban a nép
                     nem tud ellenállani.</p>
                  <p>A vendégek közül, a magyar szellemmel kevésbbé ismeretesek, meg valának azon
                     mesterkéletlen derültség által lepetve, melylyel a nép az alkalmat vigadásra
                     használta, s kénytelenek lőnek megvallani, a mit minden idegen megvall, ha
                     honunkban huzamosb ideig lakik, hogy köznépünk sok tekintetben sajátos érdekkel
                     bir s valami oly ösztönszerű becsületességgel, mely rokonszenvet idéz elő.</p>
                  <p>Régi szokás szerint pár ökröt sütöttek nyárson s a hordók tartalma gyorsan
                     ürült, a nélkül, hogy legkisebb rendetlenség történnék.</p>
                  <p>Most e régi képek eltüntek az életből! Hol vannak a nyerítő mének, a vidor,
                     hangos zene erdők magányiban? - Hova tüntek ama fényes, keletiesen férfias
                     alakok?</p>
                  <p>Kevés embernek van fogalma arról, mennyiben különbözött mindez attól, a mit
                     jelenben a legpompásabb ünnepélyek alkalmával látunk.</p>
                  <p>Rákóczi Ferencz s többen vendégei közől, a szép vidéki leánykákkal egy-egy
                     csárdást eltánczoltak, s a herczegnő maga a lassú magyart meg nem tagadta a
                     csinosan öltözött nép fiától, ki, egy szép vágással homlokán keresztül, őt
                     tisztelettel felszólította.</p>
                  <p>- Ember vagy Gyárfás! - mond neki Rákóczi a táncz után, - oly ajánló levéllel,
                     minő homlokodra írva van, a királynét is felszólíthatod tánczra!</p>
                  <p>- A török írta rá - felelt az ifjú, kinek arczából látszott, minő sokat képzel
                     magának, hogy Rákóczi Ferencznével tánczolhatott.</p>
                  <p>Már a nap a hegyek gerinczét elérte; úgy rémlett, mintha azokat tűznyelve
                     ragadná meg, hogy az erdőt felemészsze, mikor az egész társaság ujra lovon ült,
                     magára hagyván a késő éjfélig vigadó népet.</p>
                  <p>Az erdőségből a szabadba érvén: fenséges látvány lepte meg őket. Az egész vár
                     mindmegannyi csillagokkal volt elhintve: mogorva falai tűzboronával kerítve,
                     tündér kastélyként rajzolák le magukat a fekete fellegeken, melyek mögötte
                     kelet felé vonultak: talán vihart hordva sötét lepleik közt, talán áldást, a
                     rég várt esőt, de nem háborítva e szép napot.</p>
                  <p>A világítás, melyet a herczegnő terve szerint rendeztek el tisztjei, annyira
                     hozzásímult a vár ódon jellegéhez, oly ízlésteljes és nagyszerű volt egyszerre,
                     hogy a jelenlévők kivétel nélkül el valának ragadtatva.</p>
                  <p>Volt köztük, kiket e fény, e tisztelet s általános rokonszenv kettőzött
                     irigységre ingerelt; kik ennyi gazdagságban nem láttak egyebet, mint a
                     tehetséget, mindig növekedő népszerűség szerzésére.</p>
                  <p>Olyanok voltak ezek, mint a pók, mérget szedvén mindenből s martalékra esengve
                     ülvén széles hálóinak odujában.</p>
                  <p>Longueval számított. - Túlbecsülnők őt, ha a gyalázatos szerepben, melyet
                     játszott, egyebet, mint puszta pénzszámítást keresnénk. - Hányszor nevezzük
                     gonoszságnak és árulásnak, mi gyávaság vagy alacsony pénzkereset eredménye, nem
                     több! Hányszor tiszteljük meg e nyomorú faját az
                     embereknek avval, hogy legalább a rosszban tartjuk őket feltünőknek, míg nem
                     egyebek, mint élődő naplopók s kifütyült szinészek!</p>
                  <p>Kinszki, kivel Longuevalt e napon át többször láttuk beszédben, a herczeg
                     ellenségeinek magasb osztályához tartozott.</p>
                  <p>Ő Rákócziban mindenekfölött a szabad alkotmányos magyart gyűlölte; azon mély,
                     kibékülhetlen gyűlölettel, melylyel a szolgai szellem mindazokat kiséri, kiknek
                     szabad lelke semmi nemébe az igának bele nem tud okulni.</p>
                  <p>Magyarországnak szomszédai sokat meg tudtak bocsátani, szellemét s
                     osztályrészét az uralkodásban soha! - Semmi sem sérté
                     ellenségeit inkább, mint ama nyilt s erőérzetében nyugodt kifejezés a keleti
                     magyar arczokon, - mely mellett meghunyászkodásuk s hódolati elmállásuk a
                     nevetségesség szinét ölté fel.</p>
                  <p>De ha Magyarhon összes lakosságának hazafiszeretete szálka volt szemeikben, a
                     nemesség kincsei s kiváltságai őket dühösekké tették.</p>
                  <p>Kinszki s többen, kiknek neveik történelmünk vérlapján visszhangoznak, e
                     számhoz tartoztak: kétszeresen érezték az arany iga nyomását - a magyar kis
                     királyok közelében.</p>
                  <p>Rákóczinak egész vára, annak nagyobb termei s lakosztályának egész végtelen
                     szobafolyama világárban fürdött. Oly ízléssel s derült szinezettel öntette el
                     Amália herczegnő ezen érdekes estélyt s vidám tánczünnepélyt, mikép látszott,
                     hogy ez elrendezésben mindenütt a szerelem gondos, gyöngéd keze működött; a
                     fény és csillám csak keretéül szolgált a tiszta gyöngynek, melyet e jámbor,
                     szerető hölgy szíve érlelt kedélyében.</p>
                  <p>Azon ünnepélyekhez tartozott ez, melyekkel végre - rokon, s ellenszenv daczára
                     - barát s ellenség kibékül. Maga az irigység s titkos gyűlölet megpirult a
                     kedves házi úr színletlen szivélyessége s vendégszeretete előtt.</p>
                  <p>De midőn a zene elhangzott, mikor a szép herczegnő angyali arcza nem gyakorlá
                     hatását s végre a hajnal derűje fogadta a vendégeket szállásaikon, a varázs
                     szűnni kezdett, s kiki halkkal visszanyerte rokon- és ellenszenvét.</p>
                  <p>Mi érleltetett ki e nevezetes napon, mi várt azon emberekre, kik mások
                     vesztében találják a legszebb gyönyört, nemsokára látni fogjuk.</p>
                  
               
            </div>
            <div type="chapter">
               <head>LONGUEVAL.</head>
               <!-- milestone type="subChapter" n="I"/ -->
                  <p>Undorral közelítünk a gyalázatos névhez, mely e czikk élén áll. - Az
                     erkölcstelenedésnek s elvetemültségnek nem ismerjük gyávább s émelyítőbb nemét,
                     mint az árulás. Vegyen bármi színt, öltse fel bár magára az emberszeretet, a
                     gonosz elleni kényszerült védelem s a legigazságosabb ügy mentésének szerepét
                     vagy álczáját: az áruló mindig az emberi szenny legalantibb üledéke marad. Egy
                     árulóval, vagy csak a ki árulás hírében van s nem tisztítja ki magát: éppen úgy
                     nem lehet társalogni, mint kiről az mondatik, hogy lop vagy hazug. De fájdalom,
                     ki nem kerülhetjük e nevet; mert e külhoni virágszál történelmünkben azon
                     szerepet játszá, melyet égésben a titkos gyujtogató. Longueval, mikép láttuk,
                     meghitten s bizodalommal társalgott Kinszkivel, ki őt pedig jól ismerte, s
                     gyanítanunk kell, hogy az ünnepély után még egyszer titkon összejöttek. Mielőtt
                     azonban Longueval első elhatározó lépteire fordítanók figyelmünket,
                     elkerülhetlen röviden Rákóczi Ferencznek nőtlenkori bécsi mulatására
                     visszatérnünk.</p>
                  <p>A franczia követ, gróf Villars, XIV. Lajos legbizodalmasb emberei egyike volt.
                     A franczia kormány gyűlölsége s vetélyvágya Ausztria ellenében sokkal
                     ismeretesb s inkább a történelem rovatába tartozik, mint hogy arra itt
                     hosszasan kiterjeszkednünk kellene.</p>
                  <p>Villars, ki a bécsi hatalmasok ármányait mindig előre tudta, mert a számos
                     idegenek közt, kik annak minden időben kedvenczei valának, talált néhány
                     hozzáférhető egyéniséget; - látta, miként bánnak Rákóczival s azonnal fel tudta
                     fogni, minő hatalmas eszköz leendne az ifjú herczeg XIV. Lajos érdekeire
                        nézve.
                  </p>
                  <p>A herczeg szelid természete ismeretes lévén, Villars óvakodott neki őszinte
                     ajánlatokat tenni. Rákóczi a maga részéről semmit el nem mulasztott, hogy
                     minden gyanút elhárítson magáról. A császári udvarnál, még akkor is, mikor már
                     az ármány elintézte ellene s gazdag birtokai ellen tőreit, gyakran s őszinte
                     hódolattal jelent meg, hol színlett s álnok szivességgel fogadtatott.</p>
                  <p>Ez Villars grófot meg nem lepte. Ő tökéletesen beleokult a légbe, melyben
                     élt.</p>
                  <p>Rákóczinak nemes kedélye ki nem tudott a folytonos gyanusításokkal békülni:
                     valami oly sértőnek s szégyenítőnek tartotta azon eszmét, hogy örökös
                     rendőrségi felügyelet alatt, mindig kémekkel van körözve: hogy egyszerre ketté
                     akarta vágni a dolgot s a kormányt minden ürügyétől az ellenei áskálódásoknak,
                     megfosztani.</p>
                  <p>Ekkortájban tevé először a bécsi kormánynak s a császárnak azon nevezetes
                     ajánlatot, mely a német történészeknél ritkán s csak futólag említtetik: hogy kész minden magyarhoni birtokát, valami német herczegségért cserébe adni, s
                        Magyarhonból egészen kiköltözni.
                  </p>
                  <p>Mennyire rosszul esett e hontalanítási terv a magyarországi elégületleneknek,
                     úgy Rákóczi népszerűségében és hitelében nevezetes csorbát ütött. Jobb emberei
                     a bécsi udvarnál csudálkoztak, hogy e nagyszerű ajánlat el nem fogadtatott.</p>
                  <p>Tudva volt minden elfogulatlan előtt, miként szoktak a bécsi kormány által az
                     ily cserék végrehajtatni: Báthori Zsigmondot a nagy és gazdag erdélyi
                     fejedelemségért a kis opoli és ratibori herczegséggel elégítették ki; II. Apafi
                     Mihálynak pedig hasonló kárpótlásul 12,000 forint évi bért adtak! Kik e kormány
                     jezsuitai szellemével mélyebben ismeretesek valának, s tanúi az eperjesi
                     mészárláskor is azon fő törekedéseknek, hogy az ártatlanul elítéltek javait
                     elkobozzák: előre kezdettek attól tartani, hogy a szenteskedő el nem fogadásnak
                     oka valami veszedelmes utógondolat, a remény tudniillik, olcsóbb áron
                     kifoszthatni a herczeget, mint bármi nyomorúságos csere által.
                  </p>
                  <p>Rákóczi, hosszas bécsi tartózkodása közben, gróf Villarssal gyakran
                     találkozott, s mikor pataki várát és uradalmát Vaudemont herczeg lázadási
                     egyetértés hazug ürügye alatt kizsákmányoltatta, elérkezettnek gondolta az eszes franczia az időt, hogy
                     Rákóczival nyiltan szóljon.</p>
                  <p>Bizonyossá tevé őt hímezés nélkül: hogy ha kedve volna, gazdag örökségének
                     erőszakosan letartóztatott részét visszanyerni, s az erdélyi fejedelemségre
                     jutni - biztosan számíthat XIV. Lajos segítségére.
                  </p>
                  <p>Rákóczi az ajánlatra inkább tagadó, mint kikerülő feleletet adott. Ez időben
                     még kevés bizodalma volt a francziákban, kik éppen oly nagyok voltak tett
                     igéretek nem teljesítésében, mint most, s minő nagy a
                     bécsi kormány a gazdag nemesség kizsebelésében s gyógyíthatlan - bár hizelgő -
                     rettegésében a magyaroktól.</p>
                  <p>Longuevalnak sikerült óvatos közelítései alkalmával, Rákóczit meggyőzni arról:
                     hogy ha a franczia kormány s az egész nemzet természetes vérmességénél fogva,
                     mikor igér, nem is számítja ki mindig a teljesítés lehetőségét: - egyben az
                     ifjú herczeg nem kétkedhetik, abban tudniillik, hogy XIV. Lajos maga mindent a
                     legnagyobb készséggel el fog követni, mivel a német császárnak árthat.
                  </p>
                  <p>A büszke király azon eszmével ki nem tudott békülni, hogy a kis habsburgi gróf
                     - a lábainál két térden hűbéri megerősítését a barri
                        herczegségben elfogadó lotharingiai herczeg - császári czímet visel. -
                     Azon időben divattá vált a gazdag, régi franczia arisztokraták közt, a lorraini
                     herczeget a legnagyobb hetykeséggel lenézni.
                  </p>
                  <p>A mi Villarsnak nem sikerült egyelőre, arra Longueval kedvet kezdett Rákócziban
                     ébreszteni.</p>
                  <p>Magyarországon annyi irgalom nélküli szenynyes kegyetlenség vitetett véghez, s
                     maga Rákóczi oly szemtelen rablások súlya alatt szenvedett, hogy könnyen megfogható, ha oly lépésre
                     határozta magát, mely által a véletlenségek esetére menedéket biztosítson.</p>
                  <p>
                     Ennyi volt s nem több, a mit
                     tett.</p>
                  <p>Longueval, ama nevezetes ünnepély után néhány hetet töltött állomásában, a
                     nélkül, hogy a herczeg udvarában megjelenne.</p>
                  <p>E visszavonulásban kettős számítás volt: az álnok áruló egyrészt azt akarta,
                     hogy a vidékieket azon eszmére hozza, hogy ő a herczegi udvart nem keresi oly
                     gyakran mint azelőtt; másrészt azt óhajtotta, a mi meg is történt: hogy a
                     herczeg maga tudakozódjék felőle s őt meghivja.</p>
                  <p>Számítása nem csalt; mert a kiknek gyanuját ez idegen tolakodónak beszínlelése
                     a sárosi várba az utóbbi időben felélesztette, látván, hogy ott hetek óta meg
                     nem fordul, azt hitték, hogy gyanújukban csalatkoztak. Rákóczi pedig, kit már
                     többen figyelmeztettek Longuevalra, ennek elmaradásában a gyanusítást
                     megczáfolva látta. Ő egyáltalában nem birt gyanakodó kedélylyel: - tízszer
                     könnyebb volt bizodalmát megnyerni, mintha egyszer valakit avval
                     megajándékozott, azt elveszteni.
                  </p>
                  <p>Longueval a felszólításra legnagyobb készséggel megjelent Sároson, Rákócziné
                     nem csekély bosszúságára. De annál nagyobb örömére férjének.</p>
                  <p>Ezen első találkozás alkalmával nem is hozott semmit elő, mi legtávolabbról
                     Rákóczi viszonyaira vonatkoznék.</p>
                  <p>Néhány hét telt el így, midőn egy napon megjelenvén ujra a sárosi várban,
                     jelenté a herczegnek, hogy néhány hónapi szabadságot nyert hazájába menni.
                     Mikor Rákóczi sajnálkozását jelenté ki, a belga életében legelőször kezdett
                     vele egészen nyiltan s őszintén szólni. Kérte a herczeget, hogy őt bizodalmával
                     ajándékozza meg; s engedje neki azon szerencsét, hogy a herczeg sok szivességét
                     viszonszolgálattal hálálhassa meg; legyen az a legfontosabb s legveszedelmesebb
                     bár.</p>
                  <p>Rákóczi még gondolkozott, azután az egyenes feleletet kerülve kérdé: - Mit
                     gondol Longueval, mikor tájban láthatjuk itt kegyedet ujra?</p>
                  <p>- Remélem, - viszonzá a kérdett, - három hónap mulva legkésőbben visszatérek;
                     hamarább is tehetném ezt, de szándékom néhány hetet Párizsban tölteni, hol sok
                     ismerőim s pártolóim vannak.</p>
                  <p>- Igyekezzék minél elébb hazajőni; - folytatá Rákóczi, - egy könyvjegyzéket
                     adandok át, ezeknek vagyunk itt legnagyobb híjával.</p>
                  <p>- Akármivel bíz meg herczegséged, meg lehet győződve, hogy azt a legpontosabban
                     viendem véghez; - felelt a belga. - De bocsánat, ha nyiltan kimondom, hogy alig
                     kinálkozik jobb alkalom, mint ez, ott kissé kitapogatni a tért. Herczegséged
                     ősei folytonos összeköttetésben voltak a franczia udvarral, és ott, a mívelt
                     ízlés s gyöngédebb társalgás ama világvárosában, Párizsban, sok rokonszenvvel
                     birnak a magyarországi érdekek.</p>
                  <p>- Tudja-e Fönséged, hogy Voltaire maga, kinek neve most egyszerre annyira
                     hangzani kezd, valódi szenvedélylyel vesz részt főleg Erdély sorsán?
                  </p>
                  <p>- Annál jobb, - viszonzá Rákóczi mosolylyal, - remélem, kegyed majd sok
                     érdekest beszélhet Párizsról s XIV. Lajos fényes udvaráról.</p>
                  <p>- Higyje herczegséged, pár bizodalmas sor, nem diplomatikai alakban, a nagy
                     király előtt több nyomatékkal és súlylyal birna, mint mindaz, a mit én
                     mondhatnék. Ne feledje herczegséged, hogy sok ellenségei vannak s éppen mivel
                     ezeknek többsége, nem személyének, hanem magas és fontos polgári helyzetének
                     ellensége, veszedelmesebbek! Egyes emberrel, kinek szálka vagyunk szemében,
                     könnyen lehet végezni; de midőn érdekek ütköznek össze, akkor készen kell
                     lennünk az ármány egész makacsságára. Nem akarok baljós lenni s a mit
                     koczkáztatva mondok, meglehet - sóhajtom ezt, - talán sohasem fog történni; de
                     nem árt véletlenségek esetére, oly hatalmas s Európában oly súlylyal biró
                     barátnak védelméről és barátságáról biztosítni magát, minő XIV. Lajos!</p>
                  <p>- Köszönöm, Longueval, részvétét, de tanácsával nem fogok élni. Meg nem
                     foghatom, mi ürügye lehetne a bécsi kormánynak belém akadni. Annyi gyilkosság,
                     annyi mészárlás után, mennyinek ez árva ország ki volt és van téve, higyje
                     nekem, lelkiismeretet csinálnék magamnak újabb iszonyokat fölidézni.
                     Magyarországnak pihenni kell: elég vér folyt már! De az örök gondviselésre is
                     bízni kell valamit, mely minden igazságtalan hatalomhoz azon átkot adta
                     kiséretül, hogy öntudatlan maga ássa meg sírját.</p>
                  <p>- Távol legyen tőlem - kezdé ujra Longueval - a gondolat lázadás, úgy pártütés
                     felidézésére! de éppen mivel a gondviselés maga, makacsságig szokja a
                     felülkerekedett gyávaságot fokozni, hogy hatalma megtörjön; ez esetre jó a
                     menedék, jó tudnunk, kihez szóljunk nehéz napokban. Herczegséged irántam annyi
                     részvéttel volt, s kegyét oly nagy mértékben árasztotta reám, hogy fekete hálátlanságnak tartanám, ha
                     most, midőn holdakra távozom innen, legbensőbb meggyőződéseimet elhallgatnám.
                     Ne kétkedjék, Fönség! Ürügy mindig kéznél van, hol az akarat ártani valakinek
                     kész. Gondolja-e herczegséged, hogy ama nép, mely most a császár trónja körül róla nélküle, néha, ellene
                      parancsol és határoz, a császárnak
                     magának, pillanatra is tudná feledni, hogy herczegségednek csak egy
                     nyilatkozatától függ, hogy az erdélyi fejedelemségre megválasztassék?</p>
                  <p>- Nem keresem azt! - mond Rákóczi.
                  </p>
                  <p>- Ez mitse határoz: a félénk politika természetében van inkább rettegni a
                     lehetőségektől, mint magától a bekövetkezett veszélytől. És miért? azért, mert
                     veszedelem idejében, ama sok külföldi, kinek e felséges ország sem inge, sem
                     galléra, első, ki tele zsebbel kereket old; lehetőségek pedig közvetlen
                     nyugtalanítják s korlátolják dics- és haszonvágyukat. - Ezt a
                        külföldi - pirulás nélkül mondá a csalás órájában!
                  </p>
                  <p>- Mind igaz, Longueval, de mit nyerek, ha lelkemet azon öntudattal terhelem,
                     hogy félelmükre valódi okot adok? Erdély le van igázva s ott is él nagy száma
                     azon embereknek, kik mindennel kibékülnek. Szenvedett e szegény ország eleget,
                     ne idézzük fel az Eumenidákat!</p>
                  <p>- Fel fognak pedig idéztetni, - felelt a meggyőződés keserű hangján a belga; -
                     mert herczegséged jobban tudja mint én, hogy a túlfeszített húr megpattan, hol
                     véleményük szerint nincs gyengébb láncza a hűségnek, mint a félelem s erőszak.
                     Ők idézik fel naponkint a pokol s kárhozat szellemeit! Nem fognak azok késni,
                     mint soha sem késtek, mikor az ily felidézés hangja megcsendült. Herczegséged
                     kénytelen leend azon állást elfogadni, melyre hivatva van, hogy Erdély s
                     Magyarhon védbástyája legyen: herczegséged erdélyi fejedelem leend, akaratja
                     ellen! Oh ha én ezt úgy tudnám lelkébe átirni, mint ez világosan áll
                     meggyőződésem előtt! Ez az, mitől ama tanácsosok és hatalmasok rettegnek! Ha
                     Erdély önállóságát visszanyeri, míg az tart, Magyarországnak mindig biztos
                     támaszpontja leend.</p>
                  <p>- De mit tehetnek ellenem, - kiáltott fel Rákóczi, - míg nyugodtan élek
                     jószágaimban, sem hivatalt nem keresek, sem az erdélyi fejedelemségre nem
                     vágyom? sőt miként most állanak a dolgok, el sem fogadnám azt.
                  </p>
                  <p>- Mikép most állanak! - szólt alig hallható hangon Longueval, - de mindig
                     állhatnak e így? ennyi titkos gyűlölség, elfojtott bosszú s felingerlett
                     nemzeti önérzet közben! herczegséged bűnt követ el, bocsánat vakmerőségemért, -
                     ha pillanatig feledi a lehetőségeket.</p>
                  <p>- Kegyed kisért engemet, Longueval! - mond Rákóczi, - felvisz a lomniczi
                     csúcsra, mint a gonosz szellem s a dicsvágy varázsában mutatja nekem a jövőt!
                     Szóljon, ha lépéseket teszek, mikép kegyed tanácsolja, véletlenségek esetére, s
                     ezek fölfedeztetnek, mi történik akkor?</p>
                  <p>- Ez lehetlen! - kiáltott fel Longueval; - herczegséged felteszi rólam,
                     gyanítom, hogy a mivel én megbizatom, az csak annak jövend tudomására, kinek
                     azt tudni kell; XIV. Lajosnak érdekében áll a titkot megóvni.</p>
                  <p>- Emlékeztetem kegyedet Tökölyi sorsára, - veté közbe Rákóczi, - kik árulták el
                     őt, kik okai, hogy Magyarország annyi véráldozat után, most minden erőszaknak,
                     vagyon, személy és vallás ellen martalékul esett? Nemde a török udvar,
                     oktalanul beleesve a tőrbe, mely neki a német kormánytól, legnagyobb
                     ellenségétől, intéztetett? Ismeri-e kegyed a franczia nemzetet? Mennyi igéretet
                     tett már olykor; és mindig akkor tagadta meg pártolását, mikor a veszélyt
                     felidézte, s a lángot maga felszította! Én tisztelem XIV. Lajos személyét, de
                     udvarát feslettnek és jellemtelennek tartom. A franczia bátor és hiú, de nem
                     biztos! XIV. Lajos igéretei belevezethetnek a bajba, kivezetni abból sohasem
                     fognak!</p>
                  <p>- Ah, mily kevéssé ismeri Fönséged a nagy királyt! Nem Francziaországról van
                     szó, hiszen az állomány a király, mikép XIV. Lajos
                     szokja mondani: minden attól függ, hogy a nagylelkű királytól nyerjen
                     biztosítást, tőle magától, akkor felelek mindenről!</p>
                  <p>- Mindenről?</p>
                  <p>- Igen Fönség, mindenről! ha XIV. Lajos Magyarország mellett nyilatkozik,
                     minden meg van nyerve. Mondottam, hogy nincsen diplomatikai okiratról szó,
                     hanem bizodalmas levélről, melyet az erdélyi fejedelmek utolsó sarjadéka Európa
                     legnagyobb emberének ír. Én biztosíthatom herczegségedet, hogy levele a nagy
                     király tulajdon kezébe jő, s arról soha senki más nem fog valamit tudni.</p>
                  <p>- Scripta manent, verba volant, -
                     mond Rákóczi.</p>
                  
               


               <!-- milestone type="subChapter" n="II"/ -->
                  <p>Ha itt félbeszakítjuk e párbeszédet, oka az, mivel a történelem kétségtelenné
                     teszi, hogy Longuevalnak sikerült Rákóczi Ferenczet egy általános kitételekben
                     fogalmazott levél irására birni, s így csak megakasztanók eseményeink folyamát,
                     mely éppen most kezd válságteljes szakába lépni, hol Rákóczi Ferencz nagyszerű
                     életének változatai legördülnek előttünk.</p>
                  <p>Néhány hétre a leírt búcsú-jelenet után, - mert Longueval három nap mulva
                     elindult, mikép mondá, Liègebe, hazájába, Rákóczi Ferencz a sárosi vár egyik
                     nyilt erkélyében ült nejével.</p>
                  <p>Szép őszi este volt, a nap arany mezőkre osztotta az eget, sugarait, mint
                     széles szárnyait egy tágas karajnak, árasztván a nyugati látkörre.</p>
                  <p>A várban kevés látogató volt s ezek elszéledtek a várt övedző - kertté
                     alakított - erdőségbe, vagy szállásaikon mulattak.</p>
                  <p>Egyike volt ez azon kedves, csendes óráknak, hol zajos napok után rövid pihenés
                     perczei állnak be, s azok, kik legközelebb vannak egymáshoz, összébb vonulnak:
                     megmondván mindazt, mit zaj és emberek közepette mondani nem lehet.</p>
                  <p>Rákóczi szép nejével elmerülve ült a felséges kép tekintetében, mely a völgyből
                     nézett fel reájok, s a bérczek éleiről a búcsúzó napnak sugárival üdvözlé
                     őket!</p>
                  <p>- Minő felséges ország! - sóhajtott Rákóczi; - mennyi erő, mennyi gazdagság,
                     mennyi dicső, magasztos visszaemlékezések! Oh! a lelket felrázza ha
                     meggondolom, minő gyilkos nép dúlja azt, s nem engedi erőérzetre emelkedni.</p>
                  <p>- Van e szép földnek jövője! - mond szeliden a herczegnő; - a népek sorsa nem
                     egyszer olyan, mint ama kláris-sziklák a tenger örvényében, melyeken milliomjai
                     a láthatlan állatkáknak építenek: lassan, észrevehetlenül emelkednek e sziklák
                     mindig felebb és felebb, aztán a sima víztükör fodrokat kap s a hajós, ha évek
                     után visszatér e helyre, egy setét gyürűt vesz észre, mely tágan s hullámfödve
                     emeli ki hátát. Jőnek évek s zöld sziget növekedik, telve pálmákkal és dús
                     tenyészettel! Ne essünk kétségbe! E nemes, e szent föld, a vértanuk e sírja
                     fölött, építsünk és legyen munkánk egy és egy czélra! A népben, mely hisz
                     magában s mert erejét gyűjti, szenvedni és tenni tud egyszerre, abban nem
                     vesztem el bizodalmamat.</p>
                  <p>- Sohasem hittem, - mond Rákóczi keserűn, - hogy türelemre több erőfeszítés
                     kell, mint tettre; a mit ezen emberek cselekszenek, iszonyú! Minden határt,
                     minden mértéket halad: kérjük az Istent, Amáliám, hogy tanítson bennünket
                     alázatra és türelemre! mert érzem, hogy őseim meleg vére felforr bennem s
                     Istenemre! a türelem határin állok.</p>
                  <p>- Az enyim megtört már, - viszonzá a nő, - kinek szemeiben egy villáma az
                     erélynek sugárzott, melyet benne Rákóczi csak olykor kezdett sejteni, - de
                     semmit sem tehetünk, míg személyesen meg nem támadtatunk.</p>
                  <p>- Ez megtörtént már Vaudemont által, - mond Rákóczi, - ki szennyes zsebeléseit
                     és dúlásait avval takarja, hogy egy gonoszságból kettőt csinál: miután
                     tudniillik pataki váramban úgy gazdálkodott mint a tatár, most mindenkép
                     törekedik a pórnépnek, általam leginkább kárhoztatott kihágásait nekem tulajdonítani.</p>
                  <p>- Hazugságot s igazságtalanságot elkövetni együtt jár, - viszonzá Amália, -
                     azért volt minden időben hasonló sértés, ha hazugnak vagy gyávának neveztek
                     valakit. Mi az igazság mellett maradjunk s kisértsük meg erőnket a türelemben,
                     mig személyesen meg nem támadtatunk.</p>
                  <p>Mintegy félóráig beszélgettek így együtt, midőn a szolgálatot tevő nemes ifjak
                        egyike idegen urat jelentett be, a
                     nélkül, hogy nevét mondaná.</p>
                  <p>- Idegen? - kérdé az udvari szertartásokhoz szokott s azokról nem keveset tartó
                     herczegnő; - tudja meg kegyed nevét, bejelenteni mindenkit nevénél és czíménél
                     fogva szokás.</p>
                  <p>- Kérdeztem, - szólt az ifjú, - de azt felelte, hogy herczegségtek
                     elfogadandják, ha annyit mondok, hogy neve két szótagból áll.</p>
                  <p>- Ah! - kiáltott fel Rákóczi, azután mérsékelvén hangját, a lehető
                     egykedvűséggel tevé hozzá: - vezesse be kegyed, majd megtudjuk. -</p>
                  <p>Az ifjú kissé felingerelt kiváncsisággal távozott.</p>
                  <p>Mikor az ajtót behúzta, Rákóczi nejének kezét ragadta meg s nem minden
                     felindulás nélkül szólt: - Ha tőle jő s ezt kell hinnünk, valami nevezetes
                     történt.</p>
                  <p>A herczegnőnek nem maradt ideje feleletre, mert az ajtó szárnyai felnyiltak s
                     egy magas, karcsú ifjú lépett be, kire lehetlen rá nem ismernünk. Nem volt az
                     más, mint a magas szőke ifjú, kire Longueval Kinszkit figyelmessé tette az
                     utóbbi ünnepély alkalmával.</p>
                  <p>- Ah! Clermont gróf! - kiáltott fel a herczegnő meglepetve. Kegyed! minő váratlan meglepetés!</p>
                  <p>- Üdvözlöm kegyedet, gróf! - szólt Rákóczi, - s remélem jó, nem balszerencse
                     hozta ide?</p>
                  <p>Egyike volt e fiatal franczia lovag azon embereknek, kikkel a sors sajátos
                     játékot űz, s kiknek regényes élete s viszontagságai elég anyagot adnának egy
                     különös munkára.</p>
                  <p>Első tekintetre rá lehetett benne a legmagasb körök fiára ismerni. Öltözete a
                     legegyszerűbb s mégis minden, a mi rajta volt, nemes és higgadt ízlésre
                     mutatott. Tagjait mély gyász födte. Sötét boglárokból szerkesztett széles
                     lánczon csüggött válláról az egyszerű, de súlyos arab kard, egyetlen fekete
                     bőrtokjában, átlátszó csontmarkolatával.</p>
                  <p>- Adná Isten, - szólt Clermont, - hogy a mit hozok, jó lenne! de bármiként
                     mutatkozik a jelen, jó lehet egykor belőle! Ha most ily váratlanul jövök, e
                     levél ki fog menteni s megfejtend mindent.</p>
                  <p>Clermont egy feketén pecsételt levelet vont ki kebléből s átnyujtá a
                     herczegnőnek.</p>
                  <p>- A levél nekem szól? - kérdé Amália.</p>
                  <p>- Igen Fönség, s a mi a levélben csak érintve van, azt minden részleteivel én
                     fogom kiegészíteni.</p>
                  <p>A herczegnő elhalványodott, az ifjú szép arczának komoly kifejezése semmi
                     kedvezőt nem látszott jósolni, azután felbontotta a levelet s olvasá.</p>
                  <p>«Tegnap reggel kilencz óra tájban Longueval nevű tisztet, bádeni Károly herczeg
                     ezredéből, Linczben elfogtak. Mondják, hogy nála több magyar elégületlentől
                     leveleket találtak, melyek egyikét el is akarta nyelni, de szándékában
                     akadályozva lőn. Emlékezz, drága Amáliám, utóbbi levelemben tett
                     figyelmeztetésemre! Ezen ember áruló! - - a veszély a küszöb előtt van, számíts
                     rám, de bird férjedet arra, hogy Lengyel országba vonuljon az első roham elől.
                     Magdaléna.»</p>
                  <p>- Longueval! - kiáltott fel a herczegnő, kire e körülmény nagy hatást látszott
                     gyakorolni.</p>
                  <p>- Én meg nem foghatom az egész dolgot, - mond Rákóczi, - egyébiránt nincs is
                     annak reánk nézve semmi különös fontossága.</p>
                  <p>- S a levél, melyet írtál? - kérdé Amália élénken, - mert Clermont gróf előtt
                     szabadon szólhatunk.</p>
                  <p>- A levél általános kitételekben volt írva, - viszonzá Rákóczi, kinek vonásai
                     semmi legkisebb aggodalmat sem árultak el; - megvallom, - tevé hozzá, - hogy én
                     e becsületes embert nem tudom árulónak tartani, bár megfoghatom, hogy a ki a
                     császári egyenruhát viseli, irányomban mindig a veszély szinében fog előtűnni
                     barátim előtt.</p>
                  <p>- Herczegséged meg fog nekem bocsátani, ha én e körülményt igen fontosnak
                     tartom, - szólt Clermont. - Hallja figyelemmel, a mit szerettem volna jobbkor
                     közleni, ha serényebb postára akadtam volna, mint a minő magam vagyok:
                     Longueval Bécsben hosszasan mulatott gróf Kinszkinél, s annyi bizonyos, hogy
                     egész elfogatása Linczben nem egyéb színjátéknál. Jól tudta ezen áruló, hogy őt
                     szemközt fogják állítani herczegségeddel, azért akarta a becsületesség
                     külszinét legalább annyiban megóvni, hogy nem szándékos feladó, hanem el lévén
                     fogva, a kénytelenségnek enged.</p>
                  <p>- Lehetlen! - kiált fel Rákóczi, - megbocsásson gróf, ha kimondom egyenesen,
                     hogy ezuttal buzgósága agyrémeket lát. Longueval pár év óta gyakori vendégünk
                     volt s majdnem titoknokom, nincs okom elhallgatni, hogy sokat tevék érte s oly
                     móddal, hogy azt szégyenülés nélkül elfogadhatá. Mióta ismerem, semmit sem tett
                     és szólt, mi a legtávolabbi gyanúra adhatna okot. Mívelt emberről, ki maga
                     elégületlen volt, Magyarország minden viszonyait tudja, mint azt is, hogy e
                     sérelmek daczára hajszálnyira sem tértem ki semlegességemből eddig, hogyan
                     tehetném fel azon mély elvetemültséget, melyet ily árulás föltételez? De
                     lehet-e ama szemtelen cynismust gyanítani egy kormánynál, hogy ne piruljon ily
                     embert állítani velem szemközt? nem, nem? sunt certi denique
                        fines! lehetlen?</p>
                  <p>Clermontnak nemes vonásai mély keserűség kifejezését nyerték. Oh, - szólt
                     azután, - visszaóhajtanám azon órákat, mikor így hittem emberekben! Nincs
                     elvetemültség, mire ember képtelen, mióta a leggazabb, a mi létezik s a
                     legmagasztosb oly közel vannak állítva s annyiszor fölcseréltetnek az emberek
                     által, hogy ugyanazon tett, mely koszorúkra számíthat itt, amott a vérpadra
                     vezet! Longueval azon nyomorultak egyike, kik minden szerepre megvásárolhatók.
                     Legtávolabb eszméje sincs e fajnak arról, hogy a legüdvösebbnek hitt czél
                     vétkes uton elérve, bélyegző! de mi gondja ezeknek a czélra, önzés náluk a
                     végczél, nem egyéb.</p>
                  <p>- Mindig erősítettem ezt, - szólt a herczegnő szomorúan.</p>
                  <p>- Én részemről sohasem éreztem legkisebb ellenszenvet iránta, - mond Rákóczi
                     komolyan, de gyanú nélkül, - sőt tudománya s míveltsége szintoly kedvessé tevék
                     őt nekem, mint józan s érett magaviselete, melyről csak egy a vélemény, egyéb
                     iránt elég garázda van ezredében. Ha elfogták, meg vagyok győződve, hogy
                     ártatlan levelemet megsemmisítette.</p>
                  <p>- Én pedig ellenkezőt hiszek, - mond Clermont nemes haraggal, - azt tudniillik,
                     hogy meg volt vesztegetve, s a kormánytól ide rendelve, herczegséged titkait
                     kilesni.</p>
                  <p>- Titkaimat! - kiáltott fel Rákóczi derülten, - e részben felhivom az egész
                     bécsi kormányt, hogy egyetlennek nyitjára akadjon.</p>
                  <p>- S a levél, melyet mindig feledsz, melyet saját kezeddel írtál s utánozható a
                     gonoszság műhelyében? - szólt közbe Amália, ki Longueval elfogattatásának egész
                     horderejét fel bírta számítni.</p>
                  <p>- Ha azt titoknak veszed, kedves Amáliám, mit ama levélben fenszínleg
                     érintettem, akkor azt is titoknak kell nyilvánítanod, a mi az ország egyik
                     végétől a másikig visszhangzik. Mióta lenne tilos alkotmányos országban a
                     törvényszerző országgyűlés egyik tagjának, a magyar mágnásnak, szót emelni ama
                     sok tanácstalanság és baromiság ellen, mely egyesek, néha ma a kormány által
                     gyakran az uralkodó tudta nélkül s ellene történik? Mióta tilos a királyt rossz
                     tanácsadóira s az idegenek parasita seregére figyelmeztetni? mikor a rossz
                     tanácsadókra a törvény maga ítéletet hoz.</p>
                  <p>- Alkotmány, törvényhozó országgyűlés! - kiáltott fel Clermont, - hol van
                     mindez, papiroson kívül! Ez költőiség! a való, a rideg való szava így hangzik:
                     van Magyarhonban egy ifjú, kinek neve Rákóczi Ferencz, kinek vagyona kis
                     királyság, kinek - legyen gerle vagy sas - neve olyan, mint a pusztán átragyogó
                     csillag, mely a Messiásig vezetett - - ezen embernek veszni
                        kell!
                  </p>
                  <p>- Legyen csalódás vagy igaz bizodalmam a császár személyes jelleme iránt, -
                     szólt Rákóczi, - erről lelkemnek tartozom csak felelősséggel, holnap Bécsbe
                     indulok. Szeme közé nézek ellenségeimnek s meglátom, mi és mennyi igaz!</p>
                  <p>- Halaszszuk, - mond Amália hirtelen, - mostani megjelenésünk gyanút
                     gerjesztene, várjuk be Longueval elfogattatásának következéseit.</p>
                  <p>- Bevárni! Istenért, minő gondolat! - mond Clermont, - kezemben tartom egész
                     szövedékét ez ármányoknak s kimondom világosan, hogy várni nem lehet, nem
                     szabad! A bécsi út szintoly koczkáztatott merény, mint a békés veszteglés itt;
                     feledte-e herczegséged, hogy váraiban német őrizet van s ezen embereknek egy
                     parancs elég, hogy fogoly legyen?</p>
                  <p>Rákócziról mindazok, kik e végzetszerű életet leírták, azt törekedtek
                     bizonyítani, hogy benne a legfeltünőbb, a legnemesebb tulajdonok mellett -
                     kevés önállás volt. Ezen emberek hibáztak! A mit jellem-ingatagságnak, vagy
                     gyengeségnek tulajdonítottak, az kivétel nélkül a körülményekben találja
                     megfejtését, miként azt e munka folyamában látandjuk. Mindenhol, mikor a
                     kiindulási pont erkölcsi alapból ment ki, azaz Rákóczinak tehetségében állt
                     saját elvei szerint cselekedni, jelleme sohasem ingadozott, soha magát meg nem
                     czáfolta. Nála a becsületesség ösztönszerű volt, az első lépés pedig a
                     legnehezebb körülmények közt engesztelés és szelidség. Csak mikor ez nem
                     használt, vagy gyöngédtelenül s néha vadsággal visszaodáztatott, lépett fel
                     Rákóczi erélylyel s magas lelki fönségének egész súlyával. Jelenben is maga
                     iránti gyöngédsége, nem akart Longueval elfogattatásának magára nézve illetlen
                     s gyanusító fontosságot adni. XIV. Lajoshoz írt levele - mikép érintve volt -
                     semmit sem foglalt magában, mit írni alkotmányos államban szabad férfiúnak
                     jogában nem leende. Mert politikai véleménykülönbség s a kormány oktalan
                     féltékenységeinek megrovása mindenkinek szabadságában állt.</p>
                  <p>Rákóczinak nyilt feje jól látta, hol és miként kell végződni az ily
                     erőszakoskodásoknak. Távol volt azon szégyenítő előitéletétől s elfogultságától
                     az idegen hatalmaskodóknak, hogy a magyar király gyáva nemzetek felett
                     uralkodik. Ez oka, hogy nyiltan, de jó szándékból megírta a franczia királynak
                     Magyarhon jelen állását, s a szükséget, hogy a kormányzás elvei mielébb
                     megváltoztassanak, ha akarják, hogy az erőszak s önkény saját jármán meg ne
                     törjön.</p>
                  <p>Ez volt mindaz, a mit írt, ki bámulna, hogy nem félt, s feltette magában
                     nyiltan megmondani éppen azt, a mit írt. Azonban Amália észrevételét helyesnek
                     találta, hogy a bécsi utat még halaszsza.</p>
                  <p>- Bevárjuk, - mond Rákóczi, - bármi egyebet tennénk, időelőtti vagy
                     czéltévesztő lenne; én nem félek semmitől.</p>
                  <p>Clermont vonásai mindig komolyabbakká lettek. Darabig hallgatott, azután a
                     meggyőződés hangján szólt: Megmondjam, mi fog történni?</p>
                  <p>- Halljuk, - felelt Rákóczi nyugodtan.</p>
                  <p>- Longueval mint vádló fog fellépni, minden rendelés meg leend téve
                     herczegséged elfogatására s akkor ott leszünk, a hol jelenben vagyunk, de
                     kevesebb előnynyel. Most nincsen könnyebb mint Lengyelországba átmenni s ott
                     biztosságban felelni az igaztalan vádakra, vagy királyom védelme alá sietni
                     Párizsba, mi nehezebb, de felelek sikeréről. Egész Magyarország a Rákóczi-név
                     mellett van, Istenemre! ne sokat hetykélkedjenek, még nem vált a jó magyar vér
                     vízzé s a jó király még él!</p>
                  <p>- Gróf úr, - mond Rákóczi, - kegyed egyike azoknak, kik előtt tisztán szólok s
                     utógondolat nélkül. Igaza van sokban és én inkább mint bárki átlátom, hogy itt
                     elébb-utóbb megtörik, a mit óvatossággal és kímélettel talán századig lehetende
                     a sír nyugalmába ringatni. Megtörik mondom s félre nem ismerem e végzetszerű
                     szerepet, mely nekem e leendő drámában a gondviselés által kitűzetett. De éppen
                     mivel ezt látom, mindent ki akarok kerülni, mi az igazságtalanság legtávolabb
                     árnyát reánk, azokra vethetné, kik alatta szenvedünk. Várunk, míg
                     megtámadtatunk, aztán a koczka vetve leend, s bennem Magyarország csalatkozni
                     nem fog!</p>
                  <p>Amália és Clermont meggyőződtek Rákóczi ingatlan következetességéről s
                     hallgattak. Amália örült, hogy férjét bécsi útjáról feltartóztathatta, Clermont
                     búsan nézett a jövő elé, mert tudta, mennyit veszt Magyarország, ha sikerül a
                     nemzet ellenségeinek Rákóczit tehetlenné tenni, s kézhez keríteni. Clermont
                     pedig szerette Magyarországot, az idő megfejti miért s minő forrón.</p>
                  
               
               <!-- milestone type="subChapter" n="III"/ -->
                  <p>Az ifjú két napot töltött a sárosi várban, gyakran lehete őt Rákóczival
                     egyedül, mély közlésben s élénk társalgásban látni. Mit végeztek, nehéz
                     elhatározni; de alig hihető, hogy Clermont mindenre ne gondolt volna.
                     Természetében volt e hatalmas embernek, kinek fontossága később a német kormány
                     vastag szemhályogára sem hibázta el hatását, a véletlenségeket ki nem feledni a
                     számításból, bár véletlenségekre sohasem építette reményeit s terveit.</p>
                  <p>Mikor végre a sárosi várból ép oly zajtalanul s majdnem észrevétlen eltűnt,
                     mikép oda érkezett, Rákóczi szokott fényes életét szőtte odább. Ha a délelőtti
                     órákat tanulmánynak, írás- és olvasásnak szánta s azok egy része fennmaradott
                     lovaglásra, vadászatra, a sárosi vár esti órái híresekké váltak, a vidékben,
                     mint a mívelt, fesztelen társalgás és derült együttlét kedves órái.</p>
                  <p>Rákóczinál egy napon azon férfiút látjuk, kit beszélyünk elején többszörös
                     érdekkel kisértünk, Bercsényi Miklóst, ki az utóbbi időben háttérbe látszott
                     vonulni.</p>
                  <p>Némi változást veszünk rajta észre, de az egészen előnyére szolgál.</p>
                  <p>Nem szabályos, de szép és férfias arcza sokat nyert sűrűbb haj és szakálla
                     által, s azon ember, kivel először álruhában, azután táborozások közepette
                     találkoztunk, itt egyszerre az érdekes, mivel Rákóczi termeiben új és kellemes
                     oldalról ismerteti meg magát.</p>
                  <p>A minő nyers, önakaratú, heves és makacs volt Bercsényi, annyira tudta
                     indulatosságát s természetes viszketegét a gúnyra fékezni, ha akarta.</p>
                  <p>A velős vonások kifejezése a dacz s erő helyett, melyet azok majd mindig
                     leheltek, most a búskomolyság árnyával birtak. Félreismerhetlen volt bennök a
                     titkolt bánat s szórakodottság, a mi arczának kifejezését szelidítvén, érdekét
                     növelte.</p>
                  <p>Mi, kik e történetben őt életének egyik legmeghatóbb pillanatában láttuk, némi
                     sejtelmével birhatunk annak, a mi e nyers és erélyes férfiút most
                     lehűtötte!</p>
                  <p>Nem leend időnkívüli, ha egy tekintetet vetünk lelkébe s hogy ezt biztosabban
                     tehessük, kissé visszatérünk azon időre, hol Bercsényit utoljára cselekvő
                     szerepben találtuk: tudniillik a zernesti csatára, mikor Amadil nemét
                     elárulta.</p>
                  <p>Bercsényi ez órában először életében érzett valamit, minek maga sem tudott
                     egyelőre nevet adni. Oly érzést, mely őt hevességének egész indomával hirtelen
                     s rohamszerűen ragadta meg.</p>
                  <p>Mikor Tökölyi felszólítására kénytelen volt Amadilt Brenkovics felügyeletére
                     bízni: nem volt egyébről tisztában magával, mint hogy az ifjú Kálmán a
                     legérdekesb hölgyek egyikévé változott, hogy erről homályos sejtelme volt s e
                     hölgyet szereti, sőt szerette rég öntudatlan. Mit teend tovább? erre ideje nem
                     volt gondolkozni.</p>
                  <p>Hasonlított a vándorhoz, ki késő éjjel többekkel halad mély erdőségben s a hold
                     sugárinak egy csilláma kincset födöz fel előtte; hallgat, hogy óvatosan
                     megőrizze titkát: körültekint, a helyet jegyzi meg magának s azon gondolattal
                     távozik: visszatérek - e kincs enyim!</p>
                  <p>De a csata után, mikor Magnus Castel sikeretlen üldözéséből visszatért,
                     Brenkovics már eltávozott, az orvos megsebesülve eszmélet nélkül feküdt egy
                     szekeren, maga is rászorulva segélyre, s Bercsényinek társzekerén Kálmánnak sem
                     híre, sem hamva. Csak másnap tudta meg, a mi addig történt Amadillal, mikor az
                     orvos maga félholtan hagyatott, de nem azt, él-e vagy meghalt a hölgy?</p>
                  <p>Bercsényi pár hű emberétől kisértetve visszatért Tökölyinek gyorsan előrehaladó
                     táborából és sietett a harczmezőre, éjjel érkezett azon helyre, hol Amadilt
                     hagyta, s melyre azonnal ráismert.</p>
                  <p>A halottak el voltak már takarítva, de mindenütt lehetett a vér és halál nyomát
                     látni. A föld össze volt taposva, látszott, hogy itt lovasság járt s
                     összeütközésnek kellett történni; de Amadilnak semmi nyoma.</p>
                  <p>Ez idő óta Bercsényin nagy változás történt: jelleme szigorúbb, hidegebb
                     szinezetet vőn, s olykor félreismerhetlen jeleit adá a búskomolyságnak.
                     Ellenben mit benne e nevezetes esemény előtt senki sem vette észre, voltak
                     órái, mikor ellenállhatlan ösztöne a szelídségnek gyakorlá reá hatását, s éppen
                     ezen órák voltak azok, melyekben legszeretetreméltóbb lőn.</p>
                  <p>Hogy Bercsényi egyike volt a legeszesebb embereknek s szabadelműsége néha
                     messze túlhaladta az elfogult s babonateljes kort, ezt krónikáink tanusítják; e
                     részben nem csekély befolyása volt főleg a franczia irodalomnak, melyet nagy
                     előszeretettel élvezett.</p>
                  <p>Bercsényi Tökölyi csillagának letűnte után darabig jószágaiban lakott s főleg
                     az első időben mindent megtett, hogy Amadilnak nyomába akadhasson, de siker
                     nélkül. Úgy tetszett, mintha ezen érdekes teremtés eltünt volna a föld
                     szinéről.</p>
                  <p>Minő hihetlennek látszassék, a következés megmutatta, hogy Bercsényinek
                     szenvedélye ennyi remény meghiusulása után is inkább növekedett mint megszünt,
                     és hogy a szépnemtől - melynek éppen nem volt ellensége azelőtt - tökéletesen
                     visszavonta magát. Különös ebben az, hogy vele semmi sem birta elhitetni Amadil
                     halálát: mi pedig igen valószínű volt, mert tudjuk, mennyire kimerítette őt a
                     vérvesztés, s megmentését minő nehéz volt feltenni, s bebizonyítni, miután a
                     vidéki nép a zernesti csatatéren a halottakat eltakarította.</p>
                  <p>Később Bercsényi gyakrabban megfordult Rákóczinál, kivel már darab idő óta
                     szoros barátságot kötött, s kinek ifjú fogékony kedélyére már ekkor kezde
                     hatást és befolyást gyakorolni.</p>
                  <p>E hatás távolról sem tanusítá Rákóczi jellemének gyengeségét, legfelebb
                     gyöngédségét bizonyítja s azon tiszta felfogását a körülményeknek, melyek előre
                     nem látott esetekre, Bercsényi nagy befolyását az akkori nemes ifjuságra igen
                     használható, sőt mellőzhetlen kelléknek jelelték ki.</p>
                  <p>Ha Bercsényi külsőleg láthatólag igénytelen és semleges szerepet játszott,
                     nincs kétség benne, hogy szoros összeköttetésben volt azokkal, kik pillanatig
                     sem vesztvén el reményüket a jobb jövőben, résen álltak s készek valának első
                     kedvező alkalomkor azt a sorstól kidaczolni.</p>
                  <p>Bercsényi Rákóczi iránt annyi szeretetet s tiszteletet bizonyított mindig,
                     sorsán oly buzgó részt vett, mikép igen természetes, hogy ez Rákóczi részéről
                     is hasonló érzeményeket idézett elő. Ez indokolja nagy részt az
                     engedékenységet, melyet Rákóczi e legrégibb s legmeghittebb barátai egyike
                     iránt változhatlan kitartással, olykor saját hátrányára, számtalanszor
                     bosszúságára bizonyított.
                  </p>
                  <p>Jelenben Bercsényit nem puszta látogatási szándék hozta ide. Ő tudta már, hogy
                     Longueval Rákóczi ellen nyiltan mint vádló lépett fel.</p>
                  <p>Ennek következtében azok, kik e külhoni kalandort kémül és csábítóul használták
                     a sárosi várban, azt hitték, hogy Rákóczi kezeik közt van, s a gazdag
                     jószágokról rendelkezhetnek.</p>
                  <p>Sikerült, főleg gróf Kinszkinek a császárt meggyőzni, hogy Rákóczi tökéletesen
                     rendezett, veszélyes összeesküvésnek feje, a franczia udvarral titkos
                     egyetértésben van, s nem lehet jobbat és üdvösebbet tenni, mint személyében a
                     lehető forradalom sárkányfejét összetiporni.</p>
                  <p>Nagy Leopold - ha nagy volt - nem tagadhatni, hogy e nagyság főleg azon vak és
                     kényelmes bizodalomban mutatkozott, melyet kiválólag azok iránt tanusított, kik
                     nevére homályt és szégyent hoztak, s kik közől egy-kettőre később ráismert.
                  </p>
                  <p>Azon ellenszenv, mely Rákóczi iránt a császári udvarban létezett, tetőpontját
                     érte Longueval feladásai után, nem csudálhatjuk tehát, hogy a jó, mindenek
                     felett rossz tanácsosai iránt jó császár beleegyezett elfogatásába.</p>
                  <p>Bercsényi ezt tudtára adta Rákóczinak, figyelmeztetvén, hogy ha kézre
                     keríttetni engedi magát, minden veszve van, erősítvén ő is, mikép
                     legtanácsosabb a veszélyt jókor kikerülni s a szomszéd Lengyelországba sietni.
                     Báthori-ágon Rákóczinak ott több rokonai voltak s neve nagy becsben állt a
                     nemesség előtt.
                  </p>
                  <p>Bercsényi felfödözése meg nem lepte Rákóczit, mert alig egy órával e hű
                     barátjának megérkezése előtt megfoghatlan úton Magdalénának egy tudósítása
                     előkészítette őt. E levelet Rákóczi iróasztalán találta a nélkül, hogy valaha
                     végire járhatna, miként került oda.</p>
                  <p>Magdaléna nemcsak azt írta meg, a mit most Bercsényitől megtudott, hanem többet
                     és hihetlenebbet.</p>
                  <p>A bécsi udvar tudniillik - a Rákóczi-ház e titkos őrangyalának sorai szerint, -
                     elfogattatását oly férfiúra bízta, kitől Rákóczi védelmet és határozott
                     rokonszenvet várt, s ez utóbbit tapasztalta is nem egyszer bő mértékben.</p>
                  <p>Ezen ember gróf Solari tábornok volt, ki nem sok idővel ezelőtt
                     Konstantinápolyban mint követ a háború ideje alatt a Héttoronyban fogva
                        tartatott.
                  </p>
                  <p>Tökölyiné, ki Konstantinápolyban élt, daczára a német udvar kifogyhatlan
                     ármányainak s üldözéseinek, szánakozásból a német tábornok sorsának enyhítésére
                     mindent elkövetett: Solari főkép neki köszönhette, hogy jobbkor visszanyerte
                     szabadságát, mint remélte.
                  </p>
                  <p>Lehetlen volt Rákóczinak elhitetni magával, hogy e férfiú, ki iránta minden
                     alkalommal a legnagyobb szivességet tanusította, oly kevés jellemmel birjon,
                     hogy vissza ne merje utasítni a poroszló eljárást, melyre a császári udvar
                     körében száz más, a legnagyobb készséggel ajánlkozanda; mert ha gyakran volt is
                     híján becsületes erélyű hadvezéreknek, a Caraffák, Basták stb. sehol sem
                     teremtek oly bőségben, mint az akkori udvari légben.</p>
                  <p>Kevés emberisméret Rákóczi részéről! - ezt fogják a legtöbben mondani s talán
                     nem csalatkoznak; de nem kell felednünk, mikép nemesb természetek tulajdona,
                     elvitatni maguktól néha legvilágosb sejtelmeiket, s hogy neme az elégtétnek
                     magunk iránt létezik abban, ha gazságot és gyávaságot fel nem teszünk másokról,
                     míg bizonyost nem tudunk.</p>
                  <p>Rákóczi tapasztalta az utóbbi időkben, hogy merev ellenszegülés barátinak jó
                     tanácsára, ezeket nemcsak bosszantja, hanem szomorítja s a bizodalmatlanság
                     szinében tünik fel.</p>
                  <p>Főleg Clermont nem tudta titkolni, minő nehezen esik neki Rákóczinak makacs
                     bizodalma a császár személyességében, miután Nagy Leopoldnak egész uralkodása
                     folytonos lánczolata volt az idegenek befolyásának, s az ellentétnek a császár
                     személyes jelleme s a közt, a mi uralkodása alatt iszonyú és istentelen
                     történt.</p>
                  <p>Bercsényi hevesebb ember volt Clermontnál; talán élesebb észszel birt, de nem
                     azon csudás hirtelen felfogással s mély átlátással, melylyel az utóbbi.</p>
                  <p>Rákóczi nyugalommal, de egyszersmind figyelemmel hallgatta végig
                     Bercsényit.</p>
                  <p>- Ha ezen emberek ellened föllépnek, akkor ne kétkedj, engemet és többeket
                     üldözőbe veendnek, kik veled szoros összeköttetésben élünk, - szólt Bercsényi a
                     társalgás folyamában. - Engemet el nem fognak! - tevé hozzá élénken, - arról
                     biztosítlak, de arról is, hogy mihelyt észreveszem, a mit ellenünk főznek és
                     szőnek, túljárok eszükön!</p>
                  <p>- Nem kétkedem, - felelt Rákóczi, - hogy a bécsi kormány csak örülni tudna az
                     alkalomnak, ha engemet valamiben érhetne, de mielőtt végletekre s kenyértörésre
                     kerül a dolog, magamhoz s mindnyájunkhoz illőbbnek látnám, nyiltan eléjük lépni
                     s Bécsbe menni; - nekem ott sok jó emberem van - - -</p>
                  <p>- Solari, Kinszki, Stratmann! - tevé gúnynyal hozzá Bercsényi.</p>
                  <p>- Ezekben legkevesebbet bízom, - viszonzá Rákóczi, - bár Stratmannak fiát
                     leghűbb barátim egyikének tartom.</p>
                  <p>- Legyen, - mond Bercsényi, - de mit tehet ez, mit Montecuccoli, s Aspermont
                     maga! Azok, kik vesztünket óhajtják, nem akarnak jobbról meggyőződni,
                     kéretlenebb vendég, kedvetlenebb ügyvéd nem közelítheti meg őket, mint ki
                     ártatlanságunkat bizonyítaná.</p>
                  <p>- Van oly neme a szemtelenségnek, - viszonzá Rákóczi hévvel, melyet lehetlen
                     föltennem lovagias férfiakban, főleg ha nyiltan föllépek s magam megyek
                     Bécsbe!</p>
                  <p>- Bécsben talán el nem fognak? - kezdé ujra Bercsényi, - találsz ott egész
                     sergére az embereknek, kik mindent elkövetnek megnyugtatásodra, abban semmi
                     kétségem. Van egy faja a botránynak, melyet az ily emberek, a míg lehet,
                     kerülni szoktak: - a közvetlen, egyenes kegyetlenség és igazságtalanság által
                     okozott botrány. Nem lehetlen, hogy kellemetlenül ütközne útjokba valami
                     túlbuzgó magyarevő, ha téged Bécsben fogna el. - Miért? halld! - akkor azt
                     mondaná a világ: íme Rákóczi nemes bizodalommal Bécsbe jött s a császár
                     elfogatta. - Szörnyűség! - A részeg és gyáva mindig titkolja állapotát. Be
                     fogják valószinűleg várni, kedves barátom, még pedig nagy béketüréssel, míg
                     magadat Bécsben tökéletesen beoktattattad s elringattattad, azután ha
                     visszatérsz jószágodba, ott fognak el - ne kétkedj!</p>
                  <p>- Hogyan, miután Bécsben megszüntettem a gyanút?</p>
                  <p>- A gyanút! - kiáltott föl békétlenül Bercsényi, - mi köze a gyanúnak avval,
                     mit ezen emberek akarnak!</p>
                  <p>- Minden gyanú nélkül tehát? - mond Rákóczi, kissé veszteni kezdvén
                     egykedvűségét, - csak úgy vaktában s felteheted, hogy saját jószágomban
                     megrohanjanak?</p>
                  <p>- Nem értettél! ürügyet fognak minden esetre keresni s ürügy sohasem hiányzik,
                     - felelt Bercsényi; - ha azt mondom, hogy gyanúra nincsen ok, nem mondom, hogy
                     ürügyről nem leend gondoskodva. Oh barátom! hazánk történelmének vérlapjaival
                     kezedben s annak emlékezetével, mi jelenben történt és történik, nem látsz-e
                     még tisztán? Nem, nem lesz béke és nyugalom soha! ha nyugszunk, maguk
                     felráznak, hogy eltiporhassanak! Választás, fájdalom, e kettő közt van:
                     vesznünk vagy veszniök!</p>
                  <p>- Úgy van, veszniök kell! - mond Rákóczi keserűn, - ha Isten úgy akarja! de
                     éppen a mit mondasz, a mit úgy hiszek mint te s mindenki, ha szándékosan nem
                     vakítja magát, megerősít föltételemben. Bécsben nem fenyeget veszély; mert
                     hiszen nem a gonoszságról van szó, csak annak külszinéről, azért kerülni fogják
                     a botrányt, hogy annál biztosabban követhessék sötét utaikat. Látni akarom
                     őket, belenyulni a darázsfészekbe! Világos, hogy végzetemet ki nem kerülhetem,
                     de legalább ne mondhassák, hogy elbizottan s vakmerően én idéztem föl, minek
                     jönni kell.
                  </p>
                  <p>- Legyen! - felelt Bercsényi, elhatározásod férfias és lovagias! - Nincs ez
                     ellen eddig szólóm, adja Isten, hogy reményed ne csaljon! E nép azt hiszi, hogy
                     mi forradalmakra vágyunk! egek ura! mi, kik éppen ellenkezőjét, Magyarország
                     oly boldogságát óhajtjuk, mely minden forradalmat feleslegessé tesz! A félelmet
                     semmi sem győzi meg, hogy bőre nincsen veszélyben! Ne ítéld az embereket
                     magadról, Ferencz, keserűen fogsz csalódni! pedig nem tagadhatod, hogy tiszta
                     lelked még mindig épít mások nemesb érzéseire, igen, nem tagadhatod ezt! -
                     folytatá Bercsényi szigorú hangon. - Ha reményed csal, szólj! fel fogod-e a
                     magad s e nagylelkű nemzet önállását s alkotmányos létét, azon emberek
                     önkényének áldozni, kik maguk személyére féktelen szabadságot követelnek s igát
                     készítenek nyakunkra? Mondd, játékai leendünk-e tovább is ezen
                     állomány-hevenyészeknek, e rendszeres zsebelőknek, e király- és
                     nemzetsértőknek, kik mindent, a történelem lapjait ki nem véve, bepiszkolnak
                     maguk körül?</p>
                  <p>Bercsényi elhallgatott, szíve hevesen vert s felindulása oly félreismerhetlen
                     lőn, hogy vonásai egészen visszanyerték azon nyers és daczos kifejezést, mely
                     gyengébbekre oly elhatározott hatást gyakorolt.</p>
                  <p>- Ime kezem! - kiáltott fel Rákóczi, - hogy bárminő kedvezés mutatkozzék saját
                     személyem iránt, bármennyi kincscsel, fénynyel és dicsőséggel halmozzanak,
                     legyen ez félelemből, vagy számításból, soha, de soha sem fogom magamat
                     kielégitettnek tartani, míg ez ország járom alatt nyög! Vedd eskümet, hogy azon
                     pillanatban, mikor a meggyőződésre jutok, hogy föllépésem hasznára, nem kárára
                     leend az országnak, saját személyemet kifeledve mindent koczkára teendek!</p>
                  <p>Bercsényi barátja karjai közé vetette magát! - Ah! - kiáltott fel
                     szenvedélylyel, - te szép, te dicső ország, nem vagy veszve még! mert fiaid
                     szivét semmi sem vesztegetheti meg! - azután legyőzvén felhevülését, szilárd
                     hangon s nyilt őszinteséggel folytatá:</p>
                  <p>- Egy kő esett le szivemről! nemesnek hittelek mindig! Isten tanum, de
                     megbocsáss, hogy okosabbnak s óvatosabbnak tartottalak, mint a minőnek lenni
                     kell, ki nagy mozgalmak élére van hivatva a gondviseléstől. Az okosabb enged, a
                     merész ellenáll! azért vannak esetek, hol az okosság gyávasággá lesz s maga a
                     vakmerőség hősiesség és erény szinét veszi fel! Oh barátom, nem tudom néked
                     kifejezni e szép óra boldogságát! Hadd kiáltsa a hideg bölcseség, hogy
                     vesztünkre rohanunk, hogy a fenséges czél elérhetetlen! Mi gondom erre!
                     vértanúi szentség van azon eszmében: feledni mindent, az iszonyúval, sértővel
                     és szégyenítővel szemközt, mi ez árva hazán nemtelen sulyával hever! Nem
                     ismerek nagyobb, nem alkalmatlanabb zsarnokságot, mint az egyoldalúság
                     boldogítási vágyát, melylyel hős nemzetekkel kiskorúságukat akarják
                     elhitetni!</p>
                  <p>* * *</p>
                  <p>Nem akarjuk e párbeszédet tovább folytatni, csak végszavait említjük meg.</p>
                  <p>Miután a két férfiú mindent megmondott egymásnak, mit a közelgő veszély s
                     magasztosb czéljaik megfejtenek, Rákóczi útjáról beszélgettek, - el lőn
                     határozva, hogy másnap hajnalban Bécsbe indul s ügyekezend tisztába jönni
                     ellenségei tervei felől.
                  </p>
                  <p>Aspermont - mikép azt Rákóczi folytonos levelezése által Juliával tudta -
                     jelenben Bécsben mulatott, az ifjú Stratmann és számosan azok közől, kikben még
                     Rákóczi bizott, ott voltak s így ha egyéb nyereséget és előnyt nem is várt
                     útjából, legalább azt hitte, hogy barátai az ármány szövedékének néhány szálait
                     felfödözendik előtte.</p>
                  <p>Különös, hogy Rákóczinak még a jezsuiták közt is voltak barátjai, vagy legalább
                     olyanok, kikről hitte, hogy őt nem képesek megcsalni! - Igaza volt-e, vagy
                     csalódott, nem akarjuk elhatározni, de hogy nem egészen vaktában számított, a
                     történelem elég világosan sejteti.
                  </p>
                  <p>- Mihelyt Bécsbe érkezel s ott kissé megismerkedendsz a léggel, - mond
                     Bercsényi, - tudósíts! reám számíthatsz! Ha a veszély fenyegetőbb s közelibb,
                     mint gondolod, tudni fogom, mit kell tennünk, - Lengyelországba megyek s ott
                     előkészítem utadat.</p>
                  <p>* * *</p>
                  <p>Rákóczi másnap reggel Bécsbe indult, neje nem kisérte őt, mert férje mindent
                     került, mi által gyanút gerjeszthetne, vagy félelmet árulna el. Kassán az
                     ottani hadi kormányzótól, Nigrellitől hallotta újra, hogy elfogattatására a
                     parancs már ki van adva.
                  </p>
                  <p>Mit végzett Bécsben, a történelem jegyezte föl s mi azt itt csak röviden
                     említjük.</p>
                  <p>Rákóczi megtudta, hogy a nyomorú Longueval leemelte egészen az álczát, s mint
                     nyilt vádló akar Rákóczival szembesíttetni. Marilli gróf, Kinszki meghittje,
                     tudtára adá, hogy a belga kalandor meg van vesztegetve s kész a Rákóczivali
                     találkozás nehéz kisérletét kiállani.</p>
                  <p>Ennyire ment önzése! csak azért, hogy magának külföldön kényelmes sorsot
                     biztosítson árulása által! - Fájdalom, a hadseregben találkoztak árulók! de az
                     is igaz, hogy ha az árulás megtörtént, az árulóval senki sem akart szolgálni. A
                     jezsuitai ál-okok s ál-megnyugtatások annyira elharapóztak már, hogy elismert
                     aljasságra akadt ember elég, de kik ezeket használták és gazdagon jutalmazták,
                     a pirulás külszinezetét meg akarták óvni.</p>
                  <p>Maga Aspermont ügyekezett Rákóczit arra birni, hogy legalább félévre távozzék
                     Magyarországból, ő és neje igérték, hogy mindent elkövetnek addig a császár
                     megengesztelésére, kit csak az ármánynak sikerült ellene fölingerelni. - De
                     Rákóczi kinyilatkoztatta, hogy gyávaságnak tartja nem csak azt, hogy vagyonát
                     feláldozza, hanem megszökése által maga és számtalan mások ellen gyanút
                        gerjeszteni.
                  </p>
                  <p>Mind e mellett nem tudott arról meggyőződni, hogy ellene nyilt erőszakkal
                     merjenek föllépni. - Voltak sokan, kik őt bizodalmában megerősítették, míg
                     mások, kik tisztábban láttak, nyiltan megmondották, hogy szabadsága, élete
                     veszélyben van s nem tehet sietőbbet, mint menekülni, s távol a veszélytől
                     bevárni a fergeteget! vagy szerencsés esetben annak elvonulását.</p>
                  <p>Néhány napi mulatás után Rákóczi visszatért a sárosi várba, hol már több
                     figyelmeztető levél várt reá. - Kik Rákóczinak ingatlan bizodalmát a császár
                     személyében meg nem foghatták, természetesen észhiánynak, legjobb esetben pedig
                     makacsságnak nevezték megfoghatlan időzését és semlegességét. Különös marad
                     mindenesetre, hogy Rákóczi annyi s oly nemtelen bosszantások után sem akart
                     mindaddig semmit is tenni saját személyének biztosítására, míg nyiltan meg nem
                     támadtatik. Alig tért vissza Sárosra, s volt nehány napig ott, mikor biztos
                     ember által egy levelet vett.</p>
                  <p>Miután azt átfutotta, minden jele nélkül a felindulásnak átadta Amáliának.</p>
                  <p>Amália vonásai elhalaványodtak, míg a következő sorokat olvasta:</p>
                  <p>«Herczeg! A hálátlan Solari, ki a nagylelkű Zrinyi Ilonának majdnem életét
                     köszönheti, magára vállalta kegyed elfogását s már el is indult. Számítson reám
                     a legrosszabb esetben is; de - mivel még lehet - kerülje ki a tőrt. -
                     Lengyelország közel van, s ott mentve leend. Magdaléna.»</p>
                  <p>- Minden oldalról e tudósítások! - kiáltott fel Amália szomorúan; - ez harmadik
                     levele Magdalénának, látom, ki nem fogjuk a veszélyt kerülni! azért most már az
                     Istenre kérlek, be ne várd azt, mert ha oly emberek, mint Solari, ily megbizást
                     vállalnak, akkor minden lehető.</p>
                  <p>- Jőjjenek! - mond Rákóczi nemes haraggal, - vágyok tudni, leend-e annyi
                     szemtelenségük, hogy engemet saját váramban elfogjanak.</p>
                  <p>- Mindenre van ezen embereknek ha nem bátorságuk, szemtelenségük! - mond
                     Bercsényi, ki most lépett be a szobába, tele porral s rendetlen öltözetben, pár
                     perczczel ezelőtt szállván le tajtékzó lováról.</p>
                  <p>- Te itt, Miklós? - kiáltott fel Rákóczi meglepetve.</p>
                  <p>- Igen, - felelt Bercsényi, kin a kimerültség látszott, miután egy székre
                     ereszkedett.</p>
                  <p>- Ugy-e Bercsényi, - kérdé Amália élénken, - nincs több kétség: férjem életére
                     s vagyonára törekednek?</p>
                  <p>- Ugy van! - viszonzá Bercsényi indulatosan, - te nemcsak magadnak Ferencz!
                     hanem mindnyájunknak tartozol avval, hogy a veszély első rohamát kikerüld.</p>
                  <p>- E nyomorú sehonnai Longueval elől szökjem meg! e piszkos ármányt magam
                     igazoljam? - szólt Rákóczi, - hadd álljon elém a semmirekellő s merje szemembe
                     mondani hazugságait!</p>
                  <p>- Meg fogja tenni, - mond Bercsényi, - ezen emberek sem a közvéleménynyel,
                     melyet büszkén megvetnek, sem a törvénynyel nem gondolnak! Bizonyos lehetsz
                     benne, hogy azon arányban fognak mindent megkisérteni s végrehajtani ellened,
                     mely arányban ártatlanságodról meg leendnek győződve. Nincs idő gondolkozásra!
                     siess innen, hol egészen körül vagy kémekkel kerítve, s a várőrizet német
                     bérben van.</p>
                  <p>- Barátom! - szólt Rákóczi komolyan, - ne gondold, hogy a veszélyt nem ismerem!
                     Látom azt tisztán, úgy mint te s e hű angyal mellettem; de van valami bennem,
                     mi erősb e meggyőződésnél, nem tudok ellenállani azon indulatnak, mely készt
                     minden ily gyáván szőtt veszélyt bevárni s megvetni.</p>
                  <p>Bercsényi fölkelt üléséből, míg Amália férje kezét megragadván, szeliden
                     szólt:</p>
                  <p>- Nem akarlak kényszeríteni, ismerem magam az erkölcsi lehetlenségek hatalmát,
                     de egygyel tartozol magadnak s mindnyájunknak: nem feledni, hogy a veszély,
                     melyet megvetsz, bekövetkezhetik s akkor késő leend, óvószerekről
                     gondolkozni.</p>
                  <p>- Halld barátom, - mond Bercsényi nyers fölhevüléssel, - tedd, mit jobbnak
                     látsz! - Nem az az egy, ki ellen százan szövik sötétben az ármányt, a gyáva, ha
                     kikerüli a tőrt, hanem gyávák e cselszövők, mert neved árnyától is rettegnek!
                     Hagyd elfogatni magadat nemes büszkeségből, ám lásd, miként felelsz
                     lelkiismereted itélőszéke előtt, hogy reményeinket koczkára vetetted! - Én pár
                     óra mulva indulok innen, egy napot töltök legfeljebb otthon, aztán álruhában
                     Pozsonyba megyek, hol egy meghitt emberemnél évek óta meglehetős összeg pénzem
                     s nehány drágaságom van előre nem látott esetekre letéve, magamhoz veendem
                     azokat; bár tettem volna régen már, aztán Lengyelországba sietek s ott mindent
                     előkészítek elfogadásodra. Mirián, kiről többször szóltam veled, a kolostorban
                     vár reám és később mindnyájunkra, kiket a bécsi kormány lázadásra és
                     forradalomra kényszerít és ingerel üldözései által.</p>
                  <p>Rákóczi kezet adott barátjának, azután nyugodtan szólt:</p>
                  <p>- Eredj, Miklós! meglátjuk, mennyire megy ezen emberek gyávasága, ha így akarod
                     nevezni, én bevárom a veszélyt.</p>
                  <p>- Minő megátalkodás! - szólt Bercsényi, majdnem reszketve felindulásában. -
                     Lásd, meg fogod bánni! én ismerem őket, legalább soha sem leend okuk avval
                     dicsekedni, hogy csak pillanatig hittem nekik, csak perczig biztam szavaikban,
                     esküikben és függő pecséteikben! Ha lelküket tennék tenyeremre, el nem
                        szédítenének! Én megyek! mert el nem
                     ismerem jogukat fölöttem; erőszak, orzás és ármány ellen védeni magunkat
                     kötelesség!</p>
                  
               
               <!-- milestone type="subChapter" n="IV"/ -->
                  <p>Két nappal e beszélgetés után, késő éjjel, nehéz zivatar ömlött a sárosi vár
                     agg rovátkáira s az egész vidékre. A magas hegység fölött nehéz fekete kárpit
                     vonult össze, mintha a fellegek mind ide gyűlnének a terjedt magyar földről. -
                     Alant függöttek azok saját terhük alatt görnyedve s mikor a sűrű villámok
                     kisérteti fényükkel elöntötték a völgyeket, s pillanatra az erdők égni
                     látszottak; könnyen ki lehete venni, hogy a záporfelleg szakadássá fajult s a
                     Tarczát pár óra alatt kidagasztotta medréből.</p>
                  <p>Nem volt éj alkalmasb a dugárus, rabló vagy orgyilkos terveinek végrehajtására,
                     mint ez. - Ki bámulna, hogy ama földön, hol az ármány meghonosult, hol annyi
                     embernek életneme lőn, mások szerencsétlenségével átkos kereskedést űzni, egy
                     ily éj, e felzendülése az egész természetnek, nem kerülte ki azok figyelmét,
                     kik rosszat és gyávát akartak, azért éjet - és ilyet - kelle választaniuk, hogy
                     a szűz nap ne világítson szemtelen arczaikba.</p>
                  <p>A vár felé kanyargó széles uton egy lovascsapat vonult fölfelé, közel 200 ember
                     lehetett, küldve egy ellen - a szokott arányban! Mert
                     ily merényekről a történelem elég tanuságot tesz. - 200! egy ellen! - igaz,
                     hogy ez egy - oroszlán volt, ama 200 pedig - - - - de kisérjük őket.</p>
                  <p>Elől fehér köpenyeikbe burkolva két tiszt lovagolt. Fejeiken rövid, gömbölyű
                     vas sisakok ültek, nyakukra lenyuló pikkelyes rákfarkakkal. Köpenyeikről,
                     lovaikról csorgott az eső. - Lassan és óvatosan haladtak felebb és felebb: a
                     villámok egymást érték s a fél látkört átfogva nappali fényt derítettek, melyet
                     vakító sötétség követett. A felhők a zuhatag robajával hullottak alá, a dörgés
                     morgott s olykor egy-egy csattanással végződött, mintha a hegyek
                     összeomlanának.</p>
                  <p>- Gyalázatos egy megbizás! - kiáltott fel mérgesen az egyik tiszt.</p>
                  <p>- Kötelesség! - felelt a másik; - én csak e ruhát ismerem! - - nem okoskodom,
                     hanem engedelmeskedem.</p>
                  <p>- Gondolom - viszonzá az elébb szóló, - én sem tagadtam meg az engedelmességet,
                     itt vagyok s megteendem kötelességemet; de miután Sároson német őrizet van, nem
                     tagadom, gyávaságnak tartom 200 embert küldeni oly ember elfogatására, ki ha
                     felszólíttatik, önként elmegy Bécsbe.</p>
                  <p>- Katona dolog! - mond a másik; - tréfa volna az egész, ha kissé jobb időnk
                     lenne. Ne aggódj, barátom, se baj! majd a várban jól tartanak bennünket.</p>
                  <p>- Van is idő lakomázni! - szólt a másik kedvetlenül: - nem tudod-e a parancsot?
                     hogy ne időzzünk és gyorsan eljárjunk a dicső vállalatban, - ördögben is!</p>
                  <p>- Hát az az Isten katonája ott a várban, a hős őrizetnek az ő vezére! - szólt
                     közbe a másik;- ki zsebre rakja havi bérét s ingyen él Rákóczi pinczéjéből s
                     konyhájából, nem foghatta volna el? Tudod-e, pajtás, hogy én azt hiszem, hogy a
                     bátorság ellensége a széles paszomántnak: mert mihelyt valaki nálunk 50-60 éves
                     korában felvánszorog valami nagyobb tisztségre, inába száll lelke. Közvitézeink
                     közől akármelyik kettőre bízzuk a dolgot, oly szépen elcsipik ő herczegségét,
                     mint annak a rendi! Ördög vigye e gyalázatos esőt, egy száraz szál nincs
                     rajtam.</p>
                  <p>- Ah! - kiáltott fel az elébb szóló, - amott egy didergő ázott ficzkó áll:
                     látod-e? pillanatra a villám átgyujtotta árva képét, közel vagyunk.</p>
                  <p>E beszélgetés közben már jó magasan felértek a várhegyen, s mikép a tisztek
                     egyike észrevette, csakugyan állt valaki emelt pisztolylyal az út szélén, mint
                     háború idejében az előörsök.</p>
                  <p>- Halt, wer da! - kiáltott most a
                     kiszapult, didergő katona igen rekedt hangon.</p>
                  <p>- Jó barát! - viszonzá a tiszt, - ébren vannak-e a várban?</p>
                  <p>- Az őrizet ébren van, a kapu nyitva, - felelt a kérdett, kit ily közelben a
                     mindenkori villámok sűrű világításai egyikében, azonnal altisztnek s mintegy 60
                     éves férfiúnak lehete ismerni a legsavanyúbb arczczal a világon.</p>
                  <p>A két tiszt, az itt talált őrsöt maguk mellé vevén, gyorsabban haladtak a vár
                     felé, melynek kapuját nyitva, dobogóját leeresztve találták.</p>
                  <p>Mihelyt a kapu mélyedésébe érkeztek, azonnal leszálltak lovaikról s ezeket
                     nehányan hosszú üres ólba vezették, míg a tisztek a katonaságot a felső emelet
                     kirugó tornáczai alá állították.</p>
                  <p>Az őrizet parancsnoka megjelent s bevezetvén az ujdon érkezett tiszteket a
                     várnak egyik alsó folyosójába, tanácskozni kezdettek, mitevők legyenek.</p>
                  <p>* * *</p>
                  <p>Rákóczi e napon jóval éjfél előtt feküdt le: nejével egy szobában hált, s talán
                     sohasem sejtették kevesebbé a közelgő veszélyt, mint éppen ez irtózatos
                     éjen.</p>
                  <p>Hogy e folytonos robajban nem aludtak, igen természetes: mert ily magasokon
                     minden födél recseg, az ablakok reszketnek s kandallókban, kéményekben üvöltő
                     morgás hangzik, mintha kisértetsereg ütné ott fel táborát.</p>
                  <p>- Ferencz! - szólt egyszerre Amália, hirtelen fölemelkedve ágyában, - nem
                     hallasz semmit?</p>
                  <p>- A vihar zúg! - mond Rákóczi, - hallom, hogy az ajtók recsegnek.</p>
                  <p>- Nekem úgy tetszik, mintha nyitogatnák az ajtókat s léptek közelednének.</p>
                  <p>- Csalódás, - felelt Rákóczi, - az egész estén át ily robaj volt e régi falak
                     közt.</p>
                  <p>- Hah! - riadt fel Amália, - nem csalódom; ezek gyilkosok! fel - fel! hirtelen
                     a mellékszobába, onnan a rejteken át menekülhetünk.</p>
                  <p>Amália herczegnő éppen készült kiugrani ágyából, midőn az ajtó nagy
                     csörömpöléssel felnyilt, s a szoba megtelt katonákkal, kikről a víz csurgott, s
                     kiknek a felséges bútorzatra bámuló meredt szemeik, az éji lámpa csekély
                     világításában fénybogarakhoz hasonlítottak.</p>
                  <p>Egy pillanatra a szép szoba padolata vízben úszott, oly tömege a nedvnek
                     szakadt le ezen emberek ruhájáról.</p>
                  <p>Mihelyt Rákóczi és Amália látták, hogy császári katonaság rohanta meg a szobát,
                     nyugodtan maradtak ágyaikban. Rákóczi félig fölemelkedett s parancsoló hangon
                     kérdé:</p>
                  <p>- Kik kegyetek - s mit akarnak?</p>
                  <p>A két tiszt egészen az ágyig közeledett: azon pillanatban, midőn az idősb, kit
                     e megbizás ellen szólni hallánk, feleletre készült, Amália hirtelen
                     megszorította férje kezét s úgy tetszett, mintha egy árnya a vigasznak derítené
                     szép vonásait.</p>
                  <p>- Fönség! - szólt a tiszt, - higyje nekem, senki sem érzi inkább a kellemetlen
                     megbizásnak, melynek következtében itt vagyunk, egész súlyát mint én; de szoros
                     parancs következtében herczegségedet foglyomnak kell nyilvánítnom: katona
                     vagyok: ez fejt meg mindent.</p>
                  <p>- Kétkedem, tiszt úr! - mond Rákóczi szigorú hangon, - hogy parancsa lenne
                     engemet éjjel saját váramban megtámadni, betörni ajtaimat s úgy jönni ide, mint
                     valami haramia!</p>
                  <p>- Nem érzek hajlamot, Fönség, - szakítá a másik tiszt Rákóczit félbe, - hosszas
                     értekezésekbe ereszkedni: legyen elég annyit befejezésül mondanom, hogy
                     mindketten betüszerint teljesítjük a parancsot, s ha Fönségednek valami
                     kifogása van ezen - megismerem - kellemetlen meglepetés ellen, sziveskedjék azt
                     gróf Solari tábornokkal tudatni, kinek meghagyásából vagyunk itt, bár jobb
                     kedvvel lennénk a Gaura Drakulujban!</p>
                  <p>Rákóczi az utóbbi szavak után éles tekintetet vetett a haragos tiszt vonásaira,
                     azután hirtelen s kevesebb indulatossággal kérdé:</p>
                  <p>- Mi okon történik velem e törvénytelen erőszak? én mint magyar nemes csak
                     törvényesen idéztetve fogattathatom el; mint római szent birodalmi herczeg
                     pedig csak birodalmi gyülés határozatára.</p>
                  <p>- Herczegséged tudhatja, - szólt a szelidebbik tiszt, - hogy mi, kik itt mint a
                     végrehajtó hatalom eszközei jelenünk meg, s csak szomorú kötelességet
                     teljesítünk, képtelenek vagyunk erre feleletet adni de ha megnyugtatására
                     szolgál herczegségednek, annyit mondhatok: hogy a mi itt történik, a császár ő
                     felsége egyenes parancsának következése; azért szivesen kérem, ne nehezítse meg
                     ezen magában is kedvetlen eljárásunkat s méltóztassék bennünket követni.</p>
                  <p>- Most? éjjel, ezen iszonyú időben? - kiáltott fel Amália.</p>
                  <p>A két tiszt vállat vonított.</p>
                  <p>- Uraim! - mond Rákóczi nemes haraggal, - tudom, hogy a mi velem történik,
                     jogtalanság! fájdalom, nem mondhatom, hogy példanélküli: mert éppen a jogos,
                     nyilt eljárás tartozik a kivételek közé; de mivel kegyetek azt erősítik, hogy a
                     parancs ő felségétől a császártól jő, engedelmeskedni fogok és tüstént. Ez
                     által is be akarom ő felsége iránti tiszteletemet bizonyítani; pedig elhihetik kegyetek uraim, hogy egy
                     intésembe kerülne kegyetekre s mindnyájunkra dönteni e szoba falait; nézzék e
                     kanóczot, mely a falból áll ki s ötven mázsa lőporra vezet, - folytatá Rákóczi,
                     fölemelvén a lámpát, s az a fölött függő feszületet, s a kanóczhoz közelítvén
                     azt.</p>
                  <p>A két tiszt hátra tántorodott s a 20 emberből álló betolakodott kiséret, mely
                     az ágyat fogta körül, hirtelen az ajtó felé tódult!
                  </p>
                  <p>- Nyugalom, uraim! - folytatá Rákóczi gúnyos mosolylyal: - először nyilt
                     lovagias támadók ellen van számítva végveszélyben. Engedjenek kegyetek időt
                     felöltözni s azonnal rendelkezésükre leendek.</p>
                  
               
            </div>
            <div type="chapter">
               <head>GAURA DRAKULUJ.</head>
               <!-- milestone type="subChapter" n="I"/ -->
                  <p>Míg Rákóczi Ferencznek sorsában e baljóslatú, válságos fordulat további
                     kifejlését kisérnők, elkerülhetlen, messze Sárostól az erdélyi és oláhországi
                     hegységekben azok lépteit kifürkésznünk, kiket regényünk érdekében sem feledni,
                     sem szem elől téveszteni nem szabad.</p>
                  <p>Felséges, de a rémület s búskomolyság szellemét lehellő képcsarnokot állítna
                     elő, ki a nagy Magyarország s Erdély hegységei s sziklatévetegeinek magasztos
                     titkait tudná előidézni.</p>
                  <p>Hány rejtek létezik itt, csak azon emberektől ismerve, kiknek minden időben az
                     Isten szabad ege alatt rejtőzni s üldözéstől félni kellett; kiket elhanyagolt
                     nevelés következtében, bűnös elvetemültség a társaság átka alá helyzett, s
                     választásból vagy kényszerítve örökös harczban voltak az emberiséggel. Sokat
                     ezek közől a sors arra kényszerített, hogy minden élettervüket a bizonytalan
                     jövőre számítsák; mert talán nem azt hitték, a mit mások, kik nem tudtak a
                     világ sok szenvedéseivel kibékülni, vagy a gazdagság és szegénység, féktelen
                     szabadság s nemtelen leigázás ellentéte érzéseiket sértette. Csuda-e, ha
                     rejtett búvhelyeken gyültek össze, magasztos, néha ábrándos és eszelős
                     fellegvárakat építeni!</p>
                  <p>Az emberek nagy száma, kik a mindennapi élet egymást váltó békés vagy zajos
                     jelenetei közt másokat csak magukról s körületeikről itélnek meg, távolról sem
                     álmodják, - a mi pedig kétségtelen, - hogy minden időben s minden
                     kormányrendszer alatt, akadt egy töredéke azoknak, kik a létezővel sohasem
                     voltak megelégedve, kiket vagy magasb röptű eszmék, vagy természetes
                     nyugtalansága a kedélynek elválasztott másoktól. Ne csaljuk magunkat, köztünk,
                     szemeink láttára, századokról századokra létezett neme a titkos egyesülésnek
                     oly emberek közt, kik veszélyes, vagy véleményünk szerint az emberi nem
                     boldogságát egykor eszközlendő terveiket szőtték odább. Követ kőre, olykor
                     homokszemet homokra hordtak; de leölhetlen kitartással, mely minden
                     fürkészettel daczol, mely lassan haladva reng előre, mint a vízbe vetett kő
                     után az örvény gyűrűje szélesül és tágul; elbukva néha, felkelve ujra, s mint a
                     forrás a tengert, a meleg a magasat, a villám az érczet keresi, fürkészve s
                     megtalálva egymást.</p>
                  <p>Mióta az emberi nem nagyobb társaságokban él; mióta parancsoló s
                     engedelmeskedő, hatalmas és erőtlen, gazdag és szegény, okos és oktalan
                     létezik, - ha a legvégső aggkorra visszamegyünk: mindenkor nyomaira akadunk ama
                     titkos társaságoknak és szövetségeknek, melyek a mindennapin, a bevetten és
                     szokásokon túl, kerestek üdvet magukra és az emberiségre.</p>
                  <p>Akár a magasztosb érzemény játszsza a főszerepet s elvekről, eszmékről,
                     haladásról legyen szó, akár pusztán anyagi könnyebbülés tüzetik czélul: hősies
                     erényekkel s bűnökkel, gonoszságokkal találkozunk. Hibáznánk, ha e rovatba csak
                     azokat helyeznők, kik ellen a törvény, a rend s jogosság felkél, s méltán
                     védelmi helyzetbe teszi magát. Volt e szövetségek közt nyilt, bevallott, melyek
                     létezése tudva s eltűrve volt; csak működését, s iszonyú titkos bűneit födte
                     sötét lepel.</p>
                  <p>A világ a vehmbirák s az inquisitio botrányait látta s tűrte századokon át.</p>
                  <p>De hol az ily szövetségek valami magasztos, nemes eszmét tűztek ki: ott a
                     selejtes nagyobb szám közt, olykor azon ritka nemével az embereknek
                     találkozunk, kik életük magasb s nemesb jelentőségét tudják felfogni: képzetük
                     az örök Istenről s a nagy mindenség czéljairól sokkal messzebbható, mint hogy a
                     rövid emberi életet csak egy jól rendezett háztartás eszméjéből felfogván,
                     tovább ne menjenek a jelennél.</p>
                  <p>A szomorú az: hogy a jó, a nemes és magasztos e titkos szövetségben egy
                     tekintetben mindig hasonló volt, azaz: éppen oly tilos volt
                        jobbat tenni, mint az emberek nagyobb száma,
                     mint rosszat és kárhozatost; de szembetünő különbséggel: mert a rossz mindig
                     több szerencsével, s kivitele több könnyűséggel találkozott, mint a jó.</p>
                  <p>Ez fejti meg, hogy néha a nemes czélok kivitelére is az emberek rossz és
                     selejtes eszközökhöz nyultak; olykor a nyers erő s a féktelenség szerencséjét
                     vetvén a nemes czélok, a nehéz kivitelű tervek szokott szerencsétlenségének
                     mérlegébe.</p>
                  <p>Nem volt e rövid előzmény felesleges annak megfejtésére, minek nemsokára tanúi
                     leendünk.</p>
                  <p>Magyarországon a két hazát értve, századokon át az érdekek oly zavart, oly
                     rejtélyes alakot vőnek, hogy egészen ellenkező vélemény - egyenlően jó
                     hazafiságnak tartatott s tartatik mindez óráig. - Egy része az embereknek azt
                     hitte: míg jól van dolgom, vagy legalább nem igen rosszul, miért törekedjem
                     változásokra; mások ellenben úgy vélekedtek, hogy éppen annak, kinek jól van
                     dolga, szoros kötelessége nem feledni azokat, kik szenvednek, s minden előnyük
                     az, hogy a vértanúkoszorúval - talán egy jobb világra szereznek érdemeket.</p>
                  <p>Három felsőség közt volt a vélemény-különbség századokon át. Egy rész hazai
                     kormányt óhajtott; ki szeretné a hazát inkább, mint annak fia s kinek azon
                     kívül és azon túl érdekei nincsenek? mások azon meggyőződésben, hogy
                     Magyarország képtelen többé a Mátyás korának önnállóságát kivívni, azon hitben
                     éltek, hogy a Magyarhon birtokára vágyó hatalmasságok közt nem lehet jobbat
                     választani, mint keresztény felsőséget; - egy nagy rész végre úgy vélekedett: a
                     török pogány, buta nép, - de ha az adót pontosan fizetjük s ha egy tized részét
                     annak, mibe nekünk a német szövetség s annak kimeríthetlen
                        zsarolásai kerülnek, ajándokra szánjuk a török divánnak s egyes
                     szatrapáinak, nyugodtak leendünk; mert a fényes porta nem elegyedik az ország
                     belső szerkezetébe, nem tolja reánk nyelvét s megszenvedi ősi szokásainkat,
                     maradjunk tehát a török mellett.</p>
                  <p>Mindezek külön-külön magukat jó hazafiaknak, nézeteiket jó czélúaknak,
                     törekvéseiket üdvöseknek tartották, ellenben mindenkit, ha ellenkező
                     véleménynyel bírt, árulónak, eszelősnek vagy kárhozatos elfogultságban
                     szenvedőnek nyilatkoztattak.</p>
                  <p>E három egyenlően hazafias, jó szándékú, jót akaró párt közt, özöne a vérnek
                     lefolyt s a gyűlölet sárkánya lehelte lángjait.</p>
                  <p>E három párt egyikének nehány elszánt emberével vezet a sors össze, s
                     meglátjuk, mennyiben fogják a mondottak magukat az életben igazolni s minő
                     eszközökhöz nyultak a jobbak, hogy a rosszabbak segélyét biztosítsák.</p>
                  <p>Mélyen az oláh és erdélyországi havasok és sziklabérczek közt, magas
                     hegycsúcson állapodunk meg s nem csuda, ha lépteink a földbe legyökereznek. -
                     Igen - a mi előttünk áll, oly meglepő és váratlan, mikép pillanatra azt
                     hiszszük, hogy lábaink nem fogják merni a jövő lépést tenni.</p>
                  <p>A hegység élén a hajnal hasad, fönn szédítő magasban egy lapos sziklán két
                     férfiú-alakot látunk: mindkettőt durva posztóból készült sötét öltözet fedi:
                     neme a szűrnek vagy dolmánynak, széles tüszővel övedzve karcsú derekaikhoz.</p>
                  <p>Azonnal ráismerünk mindkettőre, bár aligha őket itt és együtt gondoltuk volna
                     találni. Az egyik Apagyi György félreismerhetlen arczával, a másik Brenkovics,
                     kit ezuttal természetes alakjában látunk, - elmondhatjuk kivételesen, - mert
                     éppen ezen alak volt az, melyet legritkábban lehete benne megismerni.</p>
                  <p>Mindkettőnek vállán bőrtarisznya függött széles szijjon s tüszőjükben
                     pisztolyok nyugodtak.</p>
                  <p>Kard nem volt oldalaikon s úgy látszik, hogy egész készületök hosszas
                     gyaloglásra volt számítva.</p>
                  <p>De a kard helyett egy más, nem kevésbbé súlyos és hatalmas fegyver volt
                     kezeikben, az aczél fokos, ujjnyi hosszú tőralakú éllel fokán.</p>
                  <p>A kifejezés e szilárd férfias vonásokban, hideg, szigoru, de nem kedvetlen.</p>
                  <p>Ott álltak s nem mondtunk sokat, mikor állítottuk, hogy a ki e helyre lép,
                     lábai a földbe gyökereznek.</p>
                  <p>Előttük szédítő mélység ásított: oly sötét a hasadó hajnal daczára, hogy
                     lehetlen volt fenekén a tárgyakat kivenni.</p>
                  <p>E mélységnek vagy völgyaljnak - ha így akarjuk nevezni, terjedése nem csekély:
                     mert egy negyedórányira nyúlhat átmérője; de e magas pontról tekintve, majdnem
                     feneketlennek látszott az óriási sziklák arányában, melyek azt feketén és
                     kormosan körülkerítették s itt-ott körülboltozták.</p>
                  <p>Apagyinak és Brenkovicsnak szemei e szédítő fekete örvénybe voltak szegezve:
                     nehéz szürke köd széles terítőkben ömlengett s örvényelt abból felebb és
                     felebb, míg megszakadván, a mindig világosabb hajnal derűjében egy-egy lepel
                     vonult el a természet e romjairól: mert az egész terjedt katlan valami kiégett
                     kráterhez hasonlított.</p>
                  <p>A két férfiú, miután néhány perczig kémelt a sziklapárkányról, megindult.</p>
                  <p>- Erre jobbra! - mond Brenkovics, - mindig a gerinczen, vigyázzon kegyed jól
                     lábaira, mert akár egyik, akár másik oldalra hanyatlik, életével játszik.</p>
                  <p>Valóban a szirttaraj, hol most vigyázva, de a félelem minden jele nélkül s a
                     szokás biztosságával haladtak, egy keskeny élt képezett, melynek egyik oldala
                     simán és meredeken a völgy mélységébe nyúlt le, mint valami fekete kárpit, míg
                     a másik több mint négy-öt ölnyi szakadásnak párkányát képezé, kiálló élekkel és
                     ormokkal, átmetszve esőmosásokkal s telve tövises bokrokkal.</p>
                  <p>Maga a keskeny ék a tetőn az egyedüli ösvényt képezé s egy szemben jövő elől
                     kitérni, a leghidegebb bátorságot és szédülhetlen főt feltételezé.</p>
                  <p>Brenkovics elől ment, s mindketten annyira el valának saját egyensúlyozásukkal
                     foglalva, hogy nem akartak beszélgetéssel veszélyes szórakozást előidézni.</p>
                  <p>Mintegy tíz perczig haladtak, midőn Brenkovics egy óriási hárs mellett megállt.
                     Ez, elég csudásan a szikla repedéséből kiemelkedve, pompás koronáját mint zöld
                     zuhatagot nyujtá le ez örvény felé.</p>
                  <p>- Itt tágasb a hely, - mondá Brenkovics, leereszkedvén a fa tövébe, melynek
                     kevély sudara alig két ölnyire gyökerezett a meredek sziklafal szélétől.</p>
                  <p>- Vaszil nemsokára itt leend, - szólt Apagyi, - ez Traján hársa ugy-e?</p>
                  <p>- Igen - viszonzá a másik, - itt bevárjuk őt, és most tekintsen kegyed alá.</p>
                  <p>Míg a két férfiú a nyakkoczkáztató utat tevé a Traján hársáig, mert az ezredes
                     erdő-óriást e hegységek gyér látogatói századok óta így nevezték: addig a köd
                     lassankint emelkedve a setét kráter karajáig, egyszerre valami légnyomásnak
                     engedett, s ujra a völgyfenékbe szállt alá s ott, mintha a föld beitta volna,
                     egészen elenyészett.</p>
                  <p>A tekintet, mely a két kalandor előtt felásított e vadonból, képes vala őket
                     meggyőzni arról, hogy e helynél titkosb s hozzáférhetlenebb rejteket alig
                     tudnak a Kárpátok fő- s oldalágazatai előmutatni.</p>
                  <p>Az egész völgy alja, melyet a lassankint feljebb és feljebb haladó napnak
                     világernyője mindinkább kifejtett homályából, hasonlított valami elhagyott
                     város romjaihoz.</p>
                  <p>Alig volt néhány négyszögölnyi tiszta tér helyenkint; mindenhol roppant
                     szikladarabok feküdtek: hasonlók eldőlt tornyokhoz, romba omlott koczkákhoz s
                     idősenyvedt falmaradékhoz; a romoknak s görelynek halmazaitól körözve.</p>
                  <p>Két patak, ér vagy olvadt hó, nem lehete e magasságról elhatározni, küzdött e
                     sziklaszeleteken át s képezett zöldes vízterítőket, míg két-három helyt
                     megrohanván egyét e szirtköböknek és guláknak, felcsapott magasra, szikrázó
                     vízsugarakat alakítva.</p>
                  <p>- Ott a Gaura Drakuluj! - kiált fel Brenkovics, rövid pihenés után felkelve s a
                     szédítő mélység széléhez közeledve.</p>
                  <p>Valóban, miután az utolsó ködszőnyeg, szemközt kalandorainkkal, a völgy
                     fenekéig ért, az átelleni kékes sziklabordák felnyiltak: úgy tetszett, mintha a
                     hegység egyszerre feltárná torkát s valami földalatti világ mélyeibe engedné
                     behatni a tekintetet.</p>
                  <p>Oly nagyszerű volt a boltozat s oly sötét, mikép megfoghatjuk a név értelmét,
                     melyet annak a babonás nép adott. A legmagasb torony, egész városrész, egy vár
                     dombjával együtt, kényelmesen megfértek volna az óriási ív alatt, melynek
                     boltozatait bokrok s mindennemű havasi növények lepték el, olykor hosszú
                     füzéreket képezve, máskor a vihartól kitépve ingadozván szakadozó
                     gyökerein.</p>
                  <p>- Isten áldja kegyelmeteket! - kiáltott fel Vaszil, ki e perczben lépett ki egy
                     sűrű fenyőbokor mögől, egészen úgy öltözve, miként őt utoljára láttuk.</p>
                  <p>- Találunk-e már valakit? - kérdé Brenkovics, kit a jöttnek megérkezése nem
                     látszott meglepni; - Mirian sokat igér mindig s keveset
                     teljesít.</p>
                  <p>- Gondolom, lesznek már alant, - felelt az oláh; - nem látják kegyetek a
                     tüzeket?</p>
                  <p>Apagyi élénken közeledett Vaszilhoz, ki Brenkovics mellett állt a mélység
                     szélén. Igen, - szólt, - ott füstgomolyok vonulnak hosszan a földön, azt
                     hittem, hogy a köd maradványai.</p>
                  <p>- De benn a hegy alatt, - folytatá Vaszil, ki e nagyszerű öblözeteket nem
                     gondolta jól értelmezni, ha azokat barlangnak nevezi.</p>
                  <p>- Igen, - felelt Brenkovics, - látom mint vörös csillagokat a barlang sötétében
                     pislogni a tüzeket, menjünk! Előre, Vaszil! te vagy az egyedüli, ki e veszett
                     helyen kalauzul szolgálhatsz.</p>
                  <p>- Csak utánam! - viszonzá ez jókedvvel - utánam!</p>
                  <p>Mind a hárman megindultak. A hegy-él, melyen őket a nevezetes hársfáig
                     kisértük, ettől nehány ölnyire biztosb lőn; mert az annak egyik meredek oldalát
                     képező szakadás végét érvén, a keskeny ösvény kitágult s az őserdőség szélén
                     folytathatták útjokat.</p>
                  <p>A ki sohasem járt e rejtett, csak dugárusoktól s haramiáktól ismeretes helyen,
                     alig foghatná meg a lehetőséget, hogy a völgynek aljába lejuthasson s az
                     úgynevezett Gaura Drakuluj rejtekeihez férhessen. Oly meredek s nagyobbrészt
                     sima sziklák feküdték a mély katlant körül s oly hiánya volt minden nyomnak s
                     bejárásnak, hogy Apagyi párszor kétkedni kezdett a vakmerő oláh képességén
                     ennyi akadály legyőzésére.</p>
                  <p>Brenkovics nem egyszer meglátogatta e buvhelyet: de a tulsó oldalon jött, hol
                     egy nyaktörő meredek szakadás görelyén csúszott inkább, mint jött a
                     völgybe.</p>
                  <p>A hová végre nehány száz lépésnyi haladás után értek, annyira váratlan volt,
                     hogy csak Vaszil ismeretes vakmerősége nem engedé, hogy Apagyi s Brenkovics
                     szavakat adjanak növekedő aggodalmuknak.</p>
                  <p>Egyszerre az ösvény megszakadt s az oláh roppant lapos kőszelet mellett állt
                     meg, mely nehány magas fenyő közt hevert a földön.</p>
                  <p>- Ide, uraim! - mond némi diadallal tekintvén kisérőire, kik meg nem foghatták,
                     mit akar, annyira nem látszott semmi nyoma valami lejárásnak vagy esőmosásnak,
                     hol őket a völgybe vezethetné.</p>
                  <p>Vaszil lehajlott, és folytatá: - Ide, segítsenek kegyetek, ezt a kőlapot félre
                     kell mozdítani!</p>
                  <p>- Miért? - kérdé Brenkovics.</p>
                  <p>- Miért? - ismétlé az oláh; - majd meglátják miért; segítsen Apagyi uram! ott a
                     jobb szélét kell megragadni, alája teheti kezét, mert apró köveken nyugszik; -
                     túl, uram! úgy - - szólt tovább, intvén Brenkovicsnak, ki a sziklalapnak szélét
                     ragadta meg, s erős karjaival kezdé azt emelgetni.</p>
                  <p>- Nem úgy! nem úgy! - kiáltott fel Vaszil bosszúsan, - nem kell emelni,
                     fordítsák kegyetek a követ amarra, balra - hó! - újra emelik - mondtam már, nem
                     kell emelni!</p>
                  <p>- Vesztél volna meg! kiáltott Brenkovics, kinek béketürése hamar kimerült, -
                     hogy fordítsuk, ha nem emeljük?</p>
                  <p>- Teringettét! - viszonzá Vaszil nyersen: - taszítsák kegyetek a követ balra,
                     majd elfordul, ha meg nem fordul.</p>
                  <p>Brenkovics és Apagyi nyomni kezdték a széles kőlapot balra maguk előtt s nem
                     kevéssé csudálkoztak, hogy az könnyebben enged a nyomásnak, mint gondolták, s
                     nem fordult ugyan fel, mert Vaszil magyarul beszélvén, még mindig nem tudta a
                     leghelyesebb kitételeket használni - - hanem tovább vonult - s mindketten
                     látták, hogy alatta egy lyuk, hasonló valami sötét kémény nyilásához, tűnik
                     elő.</p>
                  <p>- Csak tovább-tovább! - biztatá őket Vaszil, - úgy - nah - még egy kissé - ásá! - tevé végre oláhul hozzá - a mu binye! - mert meg kell jegyeznünk, hogy az egykori kecskeőr örömét
                     bosszúságát mindig saját nyelvén szerette leginkább kifejezni.</p>
                  <p>Hogy a kő, mint valami ajtó, a földszinen majdnem sarkon fordult s a nyomásnak
                     engedett, megfejti az, hogy egyik oldala nagy, gömbölyű, kavicsnemü köveken
                     nyugodott s mihelyt a másikat nyomták, természetesen engedett.</p>
                  <p>Egyébiránt nem volt kétség benne, hogy e bejárás előre el volt készítve.</p>
                  <p>- Ördögöt! - kiáltott fel Brenkovics, - nem reméllem, Vaszil, hogy e kútba
                     akarsz beszállásolni bennünket?</p>
                  <p>- Kút? - mond az oláh vigyorogva, - nem kút biz az! hanem lejárás; mondtam
                     előre, hogy a tulsó lejárás kecskéknek való, nem becsületes embereknek, tudom
                     én, mit beszélek! csak utánam, majd elől megyek, de lámpát gyujtok, - evvel kis
                     bádog lámpát vett ki tarisznyájából s az akkori mód szerint kénfácskákkal s
                     taplóval nem csekély csiholás és fuvás után egy faggyú gyertyát gyujtott
                     meg.</p>
                  <p>Mikor a lámpa égett, Vaszil beereszkedett a gödörbe, melynek szája akkora volt,
                     hogy azt a legkényelmesebben teheté.</p>
                  <p>Lába már biztos alapot ért, de vállai még künn voltak, egy perczczel azután
                     behúzta fejét s eltűnt a szem elől.</p>
                  <p>- Ereszszen kegyed engemet, - mond Apagyi Brenkovicsnak, ki a gödör közelébe
                     lépett.</p>
                  <p>E földalatti lejárás vagy rejtek nem volt egyéb, mint azon szűk és hosszú
                     barlangcsatornák egyike, minőket főleg e vidéken gyakran lehet találni: mélyen
                     befuródnak ezek a hegyekbe, sőt olykor annak oldalát egészen áttörik, valami
                     barlangban végződve, honnan aztán szabadba juthatni.</p>
                  <p>A különbség csak az, mikép a szűk köz, hová kalandorainkat tűnni láttuk, a
                     helyett, hogy párvonalba futna a föld vagy szikla rétegeivel, örvénylő,
                     menedékes kanyarulatokban lefelé huzódott, egész a völgyfenékig.</p>
                  <p>Gyaníthatólag azoktól födöztetett fel, kik a gyakori tatárfutások s török és
                     német portyázók idejében a járatlan s ismeretlen előtt hozzáférhetlen
                     természetes aknákban kerestek és találtak menedéket.</p>
                  <p>Vaszil azon néhány év alatt, mióta őt Brenkovicscsal szövetkezni láttuk,
                     nemcsak a legvakmerőbb martalóczczá, hanem egyszersmind a legfurfangosabb kémmé
                     s ügyvivővé képezte ki magát: főleg Oláhországban, saját faja közt, babonás
                     bámulókra talált. Ennek oka, a mit alig szükség emlékezetbe hoznunk, hogy
                     akkortájban a szerencse és vakmerőség a köznép előtt többnyire babonás hittel
                     vegyült. A cziblesi kecskeőr, a téli magánynak semmit sem gondoló remetéje,
                     mint valami felsőbb képezetű valóság tekintetett; - a nép, sőt még azok is, kik
                     vele a leggyakoribb érintkezésben voltak, őt valódi csudatevőnek s bizonyos
                     tekintetben jósnak tartották.</p>
                  <p>Tökölyi maga, miután párszor megkisértette, mi telik ki e ficzkóból, igen sokat
                     tartott róla s Brenkovics, e királya a kémeknek, darab idő óta a legnehezebb
                     dolgokat mindig Vaszilra bízta.</p>
                  <p>A barlang, hol a három férfiút látjuk, hol szűkebb, hol tágabb, olykor csekély
                     terjedésű boltokat képez: ilyenkor embereink egyenesen állhatnak, míg
                     legnagyobb részén útjoknak kénytelenek valának hajolva haladni. Mikor - mindig
                     kigyózó kanyarulatban, lejebb s lejebb menve, e sziklás bércznek mintegy közepe
                     tájáig értek, egy elég tágas hézag fogadta őket. Kissé pihentek, mert hogy e
                     rejteknek alja a lábaknak nem legbiztosb alapot nyujtá s szerfelett fárasztó
                     volt, lehet gondolni.</p>
                  <p>E pihenő állomásból az út jobbra kanyarodott be a sziklába, egészen ellenkező
                     irányban avval a részével a lejárásnak, melylyel eddig megismerkedtünk.</p>
                  <p>- Most - szólt Vaszil, - darabig egyenes uton megyünk, sőt itt-ott fölfele, de
                     aztán lekanyarodik az út a völgybe s nemsokára szabadba érünk.</p>
                  <p>Minden úgy történt, miként az oláh mondotta; kalandoraink fél órai vándorlás
                     után, nyitott barlangba értek, melyből négykézláb kellett kicsúszniok.</p>
                  <p>- Itt vagyunk a szabadban! - kiáltott fel Vaszil, pattintván ujjával s elfujván
                     a gyertyát.</p>
                  <p>- Terringettét! - szólt Apagyi megrázkódva, s a homokot s penészt levervén
                     öltönyéről: - gonosz egy bejárás az ördög gödrébe! Ha még egy negyed óráig
                     tart, megfulok.</p>
                  <p>- Nekem minden idegemet átjárta a hideg, mintha a láz borzogatna, - tevé hozzá
                     Brenkovics. - Előre! Egy kis gyors járás, s megmelegszünk. Előre Vaszil! te
                     tudod az utat.</p>
                  <p>Hogy a rejtekben, melyet csak most hagyánk el, örökös hideg, majdnem jeges
                     légvonal terjedett, igen természetes, két nyilása levén s mivel a légmérsék
                     közt a völgyfenékben s a bércztetőn nagy volt a különbség.</p>
                  <p>Miután mind a hárman segítve egymásnak, kissé kitakarították magukat, Vaszil
                     megindult s a többiek gyorsan kisérték.</p>
                  <p>Szemközt velök amaz óriási nyilt boltozat, vagy nagyszerűbb kifejezés helyett
                     barlang, egész vad pompájában ásított a jövők felé. Mikor egyes kövek
                     segedelmével az első patakon száraz lábbal átjöttek, s egy kis földemeletre
                     értek, a fekete pokolüreg kerete szeszélyes növényövezetével mutatá, minő
                     utánozhatlan kaczérság van a legvadabb természetben s mikép válik az is, a mi
                     borzasztó, széppé és csudássá összeségében.</p>
                  <p>Most már lehete látni, hogy e titkos búvhelynek alja tele van néppel: mint
                     valami fekete sáskasereg nyüzsgött az, a füsttől kerítve.</p>
                  <p>A barlang hézagában gyujtott nagy tüzeket igen jól ki lehetett venni, mert a
                     mélység sötét háttere egész élénkségében kitünteté a felcsapkodó lángokat s a
                     fölötte kóválygó nehéz fényes füstvonalakat.</p>
                  <p>- Sokan vannak! - mond Apagyi, mihelyt azon helyre értek, honnan a barlangot
                     egész pompájában ki lehetett venni.</p>
                  <p>- Jöhettek volna többen is, - erősíté Vaszil; - de Pintye Gligor embereinek egy
                     része a nagybányai bérczekben rejtőzik s a kalugerek Pintyétől tartanak, pedig
                     tudom, hogy a vén Mirián keményen rájok parancsolt, na hiszen majd látunk
                     csudát, ha az öreg neki búsul.</p>
                  <p>- Szeretném, ha ezen ember egészen kimaradna, - szólt Apagyi halk hangon
                     Brenkovicshoz: - e szemtelen ficzkókkal végre is mindig meggyűl a baj.</p>
                  <p>- Hasztalan! - viszonzá hasonló hangon Brenkovics: - mikép a nagy uraknak
                     vannak hőseik, a nép is keres ilyeket magának. Pintye gaz tolvaj, de kivel igen
                     csínyján kell bánnunk, mert nagy befolyása van, s a legvakmerőbb emberek
                     egyike. Nehéz a választás, mert ha mellettünk nincsen - ellenünk leend. Jól
                     teleszivta magát mint a nadály és sok rossz fát tett a tűzre, ha mi
                     kirekesztjük, a némethez szegődik vagy a törökhöz.</p>
                  <p>- Igaz, - mond Apagyi: - fel kell emelni e népet, hogy mint az arany, mikor
                     forr, kitaszítsa az ily nemtelen salakot maga közől, - addig legyen e gazember
                     az uszály, le fogjuk őt első alkalommal rázni vállunkról.</p>
                  <p>E beszélgetés latinul folyt: azon nyelven, melyet a míveltebb osztály ez időben
                     mindig használt, ha a nép fiai előtt érthetlenül akart szólni.</p>
                  <p>Vaszil megszokta Brenkovicsot néha általa nem ismert nyelven szólani hallani, s
                     kisebb gondja is nagyobb volt annál, mit az emberek beszélnek; ő csak arra
                     ügyelt, a mit cselekesznek. Meg kell vallanunk, hogy e részben alig volt ember,
                     kinek esze, szeme inkább résen állt volna, mint a természet e vakmerő fiáé.</p>
                  <p>Már alig lehettek száz lépésnyire a barlangtól: néhányan, kik őket észrevették,
                     kiáltozni kezdettek: - Ide, ide!</p>
                  <p>- Látja kegyed Urszát? - kérdé Brenkovics, ki a barlang szélén az agg
                     medvevadásznak félreismerhetlen alakját megpillantotta.</p>
                  <p>- Látom - felelt Apagyi: - aki mellette áll, Pintye, rá lehet a vörös süvegről
                     s a hosszú török fegyverről ismerni, amott Ráfael!</p>
                  <p>- Hanest nem látom még, - szólt ujra Brenkovics: - pedig ide rendeltem, de
                     béketűrés, alkalmasint valamelyik tűznek közelében guggol duzzogva s apánkat,
                     anyánkat szidja felséges szász nyelvén!</p>
                  <p>Most már a barlangban mindnyájan figyelmesekké lőnek a jöttekre s többen a tág
                     torkolat előtt folyó patakon át elejökbe siettek.</p>
                  
               


               <!-- milestone type="subChapter" n="II"/ -->
                  <p>A nyilt öböl, melynek végét s csatornáit lehetlen volt világosan kivenni, mikép
                     mondtuk, oly magas, széles és tágas, hogy összehasonlítással világos eszméjét
                     nem adhatjuk. Az aggteleki híres barlang s a wiedlicskai sóakna legtágasb öble
                     csekély boltozatok ezen ősképzetű üreghez mérve.</p>
                  <p>A legmagasb ismeretes torony s az egyptomi gulák legnagyobbika könnyen állhatna
                     közepében a nélkül, hogy szédítő kúpját megközelítse.</p>
                  <p>Boltozata részint tömör kőből, részint - s főleg a nyilt tágas kapuzat
                     közelében - csepegvényből állt. Az utóbbi
                        képezet toronynagyságú csapokban nyúlt le
                     s félvilágos domborodásain át a számos tüzek vörös fénye derengett.</p>
                  <p>Mikép egy régi s ritkán található krónika erősíti, senki sem ismerte e
                     barlangnak egész mélységét. Állítólag szűkebb s tágabb földalatti utczái s
                     csatornái Oláhországig nyúltak s csak egyetlen ember volt, ki később e téveg
                     Ariadne-fonalát birta, a híres Mirián, jós, remete,
                     tündér egy személyben.</p>
                  <p>Többen 500 embernél gyűltek itt össze, ezek közt számos, vésznek edzett
                     martalócz a Tökölyi seregéből, oláhországi s moldvai kalandorok és sokan, kik e
                     lázas időkben vagy mindenüket vesztették árva életükön kívül, vagy semmivel sem
                     birván, mások birtokára számítottak.</p>
                  <p>Volt ezek közt, kiket magasztosb eszmék vezéreltek, kiknek e gyülevész nép, e
                     vad és sivár embertömeg, terhükre volt, kiket egyedül saját jellemük tisztasága
                     látszott megóvni, hogy a hinár közt járva saruik tisztán maradjanak.</p>
                  <p>Ezen utóbbiak sorába tartozott főleg Apagyi, nehány oláh lelkész, pár tanuló s
                     mások, kikkel e történet későbbi jeleneteiben fogunk megismerkedni s kik közől
                     többeknek sikerülend, mint minden forradalomban, a tűz és vérkeresztség által
                        kitisztulni.
                  </p>
                  <p>A hézag nagy kiterjedésű tért képezvén, a szemnek meg kellett az első benyomás
                     gomolyát szokni s a világítás változó fokozataival ismerkedni, míg a nagyszerű
                     képet maga előtt egész valóságában felfoghatta.</p>
                  <p>Lépjünk a csepegvények által képezett egy csudás erkélyre, mely a tágas
                     nyilástól jobbra, alig tíz lépésnyire attól, a merész boltozatok alatti
                     sziklafalból rugott ki, s hol Brenkovics és többen foglaltak helyet, az első
                     vidor üdvözletek után.</p>
                  <p>Erő, szeszély s választékonyság egyesültek a természet játékában: a gót s arab
                     építészet elemeit lehetett itt felfödözni, tanulságául annak, hogy az örök
                     oktató s útmutató a természet maga. Olyan volt e kiemelkedő bástya, mintha az
                     oszlopok s ívek, melyeken nyugodott, csipkékkel lennének körülterítve s a
                     kövülések füzérei ünnepien függenének le sajátos párkányzatairól. Hasonlított
                     óriási szószékhez, melynek természetes rostélyzatai közől itt-ott rémítő
                     állatok s csudás alakzatok kémeltek ki.</p>
                  <p>E magas helyről az egész földalatti jelenet kifejlett bonyodalmából s a
                     tekintet képes lőn azt felfogni.</p>
                  <p>Szemben, a barlang tulsó falának irányában, úgy rémlett, mintha véletlenül
                     összehányt talapzaton óriási alakok ülnének magas székeken, mint annyi sella
                     curuliseken, hasonlítottak a titkos birákhoz vagy druidokhoz, kiket
                     tanácskozásaik közepette egy tündér átka kővé változtatott.</p>
                  <p>Fölöttük a csepegvény irtózatos sárkány alakját látszott magára ölteni,
                     kiterjesztett denevérszárnyakkal.</p>
                  <p>Köröskörül a roppant öblökből csillárokhoz hasonló csucsorodások nyúltak le,
                     míg itt-ott diadalkapuk s halotti emlékek álltak.</p>
                  <p>Egyikének e természetes diadalívek közől tetejéről bő patak csattogott le, s a
                     barlang üregein át eltűnt ujra, mintha a föld beinná.</p>
                  <p>Szemközt az erkélylyel fekete embertömeg bontakozott ki: havasföldi nép volt
                     ez, többnyire törökösen fegyverezve. Ültek, álltak, hevertek, s a zaj, mely
                     ezen oldalról egészen az erkélyig hatott mutatá, minő élénk társalgás foly
                     köztök.</p>
                  <p>Jobbra az erkélytől a barlang mélyedése felé két nevezetes csoportozat alakult,
                     mindegyik 50-60 főt számíthatott. Az egyik közvetlen az erkély mellett,
                     kétségtelenül haramiákból állt. Mindezen sötét, marczona férfiak bozontos
                     szakállaikkal, megrakva mindennemű fegyverrel, a barlangtetőről leszakadt
                     szirt- és csepegvénydarabokon ültek, vagy ezek körül álltak és járkáltak.</p>
                  <p>Előttök egy-egy mogorva férfiú szónokolt, kiben azonnal tolvajfőnökökre, vagy
                     harambasákra lehetett ismerni.</p>
                  <p>A társalgás itt nem volt oly élénk, mint ama tulsó tömegben, de a rekedt
                     felkiáltások s durva hahoták tanusíták, hogy kalandjaikat közlik egymással s
                     talán ittlétük czéljairól vitatkoznak.</p>
                  <p>Túl e durva tekintetű népen, a második embertömeg egészen más kinézésű volt:
                     azonnal meg lehetett ismerni, hogy nem haramiák, mind öltözetük, mind jó, de
                     nem túlzott fegyverzetük, az itt egybegyűltek nemesebb rétegére
                     gyaníttatott.</p>
                  <p>Szemközt a hézag torkolatával, legmélyebben a barlang vége felé, több apróbb
                     csomókban igen változatos nép tolongott. Vaszil alighanem csalatkozott, mikor
                     azt állítá, hogy a kalugerek, ez oláhországi remete-barátok, féltek idejönni,
                     mert egy több ölnyi hosszúságú csepegvényen, mely mint valami ezerévű fasudar
                     hevert a földön, egész sorát látjuk e szent férfiaknak.</p>
                  <p>Mindnyájokat sötétkék egyházi öltöny födi, kötéllel derekaikhoz szorítva,
                     melyről a hosszú nagygyöngyű olvasó függ rézkeresztjével. Fejeikre tágas
                     csuklyájuk van borítva, s arczaikat majdnem egészen elfödi.</p>
                  <p>E férfiak automatokhoz hasonlítottak, s valóban oly halványak voltak, minőknek
                     itt a kétes világban látszottak.</p>
                  <p>Nem igen messze tőlük, két oldalra apróbb csomókban vidéki nép állt és hevert.
                     Úgy látszott, hogy nem egészen nyugodtak s valami talányos félelem és aggódás
                     borong ijedt vonásaikon.</p>
                  <p>Suttogva beszélgettek s szemeik lopva kémeltek a különböző embertömegeken.</p>
                  <p>Míg így a mint láttuk, a nagy kiterjedésű öböl majdnem egészen kerítve volt
                     mindennemű és alakú néppel, közép tere sem volt üres. Sokan jártak-keltek ott s
                     mentek egy csoportozattól a másikhoz, vagy ketten-hárman beszélgettek együtt, s
                     ha újabb emberek érkeztek, a hullámzó népraj a barlang nyilásához
                     közeledett.</p>
                  <p>Az egésznek világos felfogására nem szabad a számos tüzet felednünk, melyek
                     körül többen főzéssel, sütéssel valának elfoglalva, míg mások külről nagy
                     fasudarakat s száraz gallyakat hordottak elő.</p>
                  <p>Apagyi és Brenkovics ama fönséges, természetes erkélyen vagy szószéken álltak s
                     többekkel beszélgettek, kiket itt nem leend felesleges addig is röviden
                     kijelölnünk, míg megtudjuk, mi hozta e sok szinű népet éppen a rengeteg e
                     búvhelyére.</p>
                  <p>Ismerőseink közől elég ha Ráfaelt, Fenchel Hanest, s az öreg Urszát
                     megnevezzük. Vaszil egyenesen a kalugerek felé tartott, s még kisérői nem értek
                     az erkély tetejére, mikor már az oláh élénken hadonázott kezeivel s nagy tűzzel
                     látszott a mogorva szerzeteseknek valamit magyarázni.</p>
                  <p>Pintye Gligor is egy volt azok közől, kik a jötteket üdvözlötték; de
                     érdektelenebb embereket hallgatással mellőzve, említetlen nem hagyhatunk egy
                     feltünően szép fiatal lovagot, egyszerű sötét barna magyar öltönyben, nyuszt
                     kalpaggal fején s felséges török karddal oldalán, mely vérvörös, arab ízlésben
                     összebogozott zsinóron függött válláról.</p>
                  <p>Mind Apagyi, mind Brenkovics kellemes meglepetéssel nyujták e 26-27 éves
                     férfiúnak kezeiket, ki a legnyugodtabb kifejezésével az érettségnek üdvözlé
                     őket.</p>
                  <p>Mindössze húszan, ha nem többen lehettek, kik Apagyit és Brenkovicsot az
                     erkélybe vezették, hol lapos kövön, mely asztalt képezett, nehány serleg bor,
                     kenyér, sódar és turó hevertek.</p>
                  <p>Meg kell jegyeznünk, hogy a jelenetnek benyomása ünnepies és fenyegető volt
                     inkább, mint vidor és feszületlen; de ezt csak az első hatásról mondhatjuk,
                     mert alig telt el negyed óra, azonnal észre lehetett venni, hogy e változatos
                     tömeg mindinkább elegyedik s ismerkedik. Az egésznek lassankint oly szine s
                     hangulata keletkezett, minő az akkori táborozásokban feltűnt, hol mindent elébb
                     lehetende feltalálni, mint félelmet vagy rossz kedvet.</p>
                  <p>Apagyi s azon szép férfiú, ki nemcsak e nagyrészt szennyes, durva nép közt,
                     hanem a legfényesebb teremben is feltünendne, kevés embert ismertek itt, de
                     annál többen közeledtek Brenkovicshoz, Urszához, Ráfaelhez. Feltünő volt
                     különösen, mennyire növekszik Brenkovicsnak derültsége: alkalmasint minden
                     reménye fölött ennyi ismerőjét találván itt.</p>
                  <p>Nincs kétség benne, hogy ezen összejövetel nagy gonddal s titokban lőn
                     előkészítve, s azok, kik azt elintézték, fontos terveket csatoltak avval
                     össze.</p>
                  <p>Mielőtt tovább mennénk, engedjünk időt e népnek sejtelmekre s gyanításokra,
                     mert világos, hogy kevesen tudták a valóságot s mindenki saját felfogása
                     szerint igyekezett e gyűlés okát fejtegetni és indokolni.</p>
                  <p>Igy tért nyerünk egy nevet kiemelni azon sok közől, melyet eddig hallánk: e név
                        Mirián, kiről csak annyit mondtunk, hogy jós, remete
                     és tündér egy személyben.</p>
                  <p>Mirián egyike volt azon embereknek, kiket a történet, krónikák és emléklapok
                     mint valami odavetett talányt állítnak elénk, a nélkül, hogy a legéberebb
                     fürkészetnek s buvárkodásnak sikerülne őket egészen világosan és födözetlen
                     megismerni. Olyan volt, nem feledvén minden összehasonlítás bénaságát, - mint
                     például Cagliostro vagy Faust, kikről mindenki beszól, a nélkül, hogy a mese a
                     valótól élesen el lenne különözve életükben.</p>
                  <p>A régi hagyományok annyit mondanak róla: hogy Tökölyi s később II. Rákóczi
                     Ferencz idejében, az Erdély és Havasalföld közti hegységekben egy, több mint
                     száz éves remete lakott, kit senki ifjan nem látott, kiről a legvénebb emberek
                     mint oly férfiúról emlékeztek, kit gyerekkorukban hosszú ezüst szakállal
                     láttak, s már nagyatyjuktól mint száz éves öreg remetét hallának említeni.</p>
                  <p>A természetben semmi természetfölötti nincsen, ha némely csudás, váratlan
                     jelenetnek megfejtése nem esik kezünk ügyébe, előre bizonyosak lehetünk két
                     dologról: vagy nem igaz, a mi mondatik, vagy ha saját érzékeink tanusítják
                     annak valóságát, akkor abban rejlik a talány kulcsa, a mi e jelenetet megelőzi
                     s a természetfölöttinek eszméjét képviseli. Szóljunk világosabban.</p>
                  <p>Mirián élt, sokan látták, sokan ismerték őt. Száz évesnek látszott, oly valami
                     elkövült s mégis erőteljes lehelt vonásaiból; de Mirián, kit Rákóczi korában
                     ismert a nép, ugyanaz-e, kiről nagyatyáik szóltak? ez más kérdés: mint szintén
                     az is, ha mind abban, a mi e rendkívüli egyéniséget körözte, nem volt e
                     természetesen megfejthető valóság, a nélkül, hogy az emberi elme babonára és
                     természetfölötti fejtegetésekre szoruljon.
                  </p>
                  <p>A sok esemény, talán mese közül, melyek a rengeteg e második Rübezaljáról a nép ajkain kerengtek, legnevezetesb egy - a vinnai lakomához hasonló - monda.
                  </p>
                  <p>Bethlen Gábor erdélyi fejedelem egy vadászaton eltévedvén, végre a Gaura
                     Drakulujra bukkant. Maga s vadászkisérete fáradtak lévén, a hűs barlangban
                     foglaltak helyet, a vízzuhatagból oltván szomjukat, míg a számos eb ugatásaival
                     visszahangoztatá az öblöket. Egyszerre kürtjel hallatszott s nemsokára egy öreg
                     remete, vörös talárban és csuklyával jelent meg, ki őt s kiséretét udvariasan
                     meghivta ebédre.</p>
                  <p>Bethlen Gábor vadászai fenyő szövétnekeket gyujtottak s a sajátos lak urát a
                     földalatti utczákon s öblözeteken át kisérték - nem minden babonás félelem
                     nélkül.</p>
                  <p>Csudás kristálypalotába vagy barlangba érkeztek, hol reájok fényes lakoma várt.
                     - A gazda maga s számos cselédsége - a gazdáéhoz hasonló öltönyben - a lakoma
                     alatt egy szót sem szóltak. Minden némán és csendesen, de a legjobb rendben
                     ment véghez.</p>
                  <p>Az egészséges étkek, a tüzes borok a vendégeket tökéletesen kielégítették.</p>
                  <p>Miután mindnyájan jóllaktak, az öreg remete, kinek szakálla övig ért s fehér
                     volt mint az ezüst, számtalan földalatti öblökön s barlangokon át, őket egy
                     szép nyilt völgybe vezette, hol mindnyájok meglepetésére - nyom nélkül eltűnt
                     szem elől.</p>
                  <p>Tudva van a mondákból, hogy a vinnai lakoma után, melyet majdnem hasonló
                     körülmények közt Ödönfi adott Wesselényi Ferencz nádornak, a vendégek
                     eltávozván, egyszerre kettőzött éhséget éreztek s tarsolyaikban az eltett
                     eleség helyett kő- és tégladarabokat találtak. Bethlen Gábor és kisérete
                     szerencsésebbek voltak, a rege szerint, mert miután az agg remete eltünése
                     által okozott meglepetésből magukhoz tértek s haza siettek, otthon mindenki
                     száz aranyat fedezett föl vadásztarisznyájában, s Bethlen Gábor egy becses
                     gyémánt gyűrűt talált a magáéban, melynek karikája körül ószerű gót betükben
                        Mirian nevét lehete olvasni. E gyűrű - állítólag - a
                     gazdag fejedelem hagyománya közt találtatott. Mennyi igaz ebből, nem
                     vizsgáljuk, de hogy e rejtélyes ember vagy mindazok, kik koronkint e nevet
                     használták, terjedt ismeretségekkel birtak s főleg a havasalföldi
                     martalóczokkal szoros összeköttetésben éltek, azon nem lehet kétkedni, mert a
                     havasalföldi vajdák nem egyszer fürkészték hollétét, bár nyomába sohasem
                     akadhattak.</p>
                  <p>A nép babonás félelmét leginkább a Gaura Drakulujbani sok kisérteti jelenet
                     növelte, melyekről a vidéken mint kétségtelen dologról beszéltek.</p>
                  <p>Mindazok, kiket a véletlen a Gaura Drakuluj közelébe vezetett, állhatatosan
                     erősíték, hogy az valóságos ördögök tanyája s a kisértetek s hegyi szellemek
                     légyottja. Állíták, mikép senki sem közelíthet oda a nélkül, hogy egy vagy más
                     módon a bosszantást és zaklatást kikerülje.</p>
                  <p>Az okosabbak úgy gondolták a sok mondát természetesen megfejteni: hogy Mirián,
                     a ki jelenben él, egészen más, mint az, kiről őseik beszéltek; azért úgy
                     vélekedtek, hogy a Gaura Drakuluj öreg remetéje a havasalföldi rablók
                     orgazdája, kinél azok rablott kincseiket lerakják, s szemfényvesztések s
                     boszorkányságok által igyekeznek eltávolítni a hivatlan látogatókat.</p>
                  <p>Rákóczi Zsigmond idejében azt beszélték e talányos remetéről: hogy hamis pénzt
                     ver s földalatti lakának száz meg száz kijárása van, úgy hogy lehetlen sem
                     személyére, sem kincseire akadni. Mindezekben lehetett némi - mindenesetre
                     természetes - valóság, de több költemény is.</p>
                  <p>Vaszil, a cziblesi kecskeőr - bár erről hallgatnak a krónikák - ismerte
                     Miriánt, s nem egyszer esküvel erősíté Brenkovics előtt, mikép ezen embernek
                     ereje s hatalma természetfölötti. Tagadá egyébiránt, hogy mindenkinek ártani
                     szeret, sőt állítá, mikép őt könnyű ajándékokkal megnyerni, lakása pedig oly
                     rejtek, hol ezeren találhatnak menedéket szerencsétlenség esetében.</p>
                  <p>Brenkovics már régen elhatározta magában, hogy az öreg remetét fölkeresse s
                     hogy neki sikerült vele szoros összeköttetésbe lépni és titkai egy részét - ha
                     ilyenek voltak - kilesni, arra nem kell nagyobb bizonyítvány, mint az, hogy ő,
                     Apagyi és többen e helyet választották azon czélra, melylyel meg fogunk
                     nemsokára ismerkedni.</p>
                  <p>Ezt előrebocsátva, visszatérünk beszélyünkhez.</p>
                  <p>Mintegy félóra telhetett el Apagyi s Brenkovics megérkezése óta, midőn
                     egyszerre egy kürt szólalt meg. Oly erős és mély volt a jeladás, s a visszhang
                     annyiszor visszaüvöltötte azt, hogy a jelenlevők, mint varázsvesszőtől illetve,
                     elhallgattak. Az első kürtjeit egy második s ezt nehány percz mulva a harmadik
                     követte.</p>
                  <p>Úgy tetszett, mintha e hangok a föld alól törnének fel; kürtjelnek is csak más
                     értelmezés híján neveztük, mert némi hasonlatossága volt a hegy e jajjának - ha
                     így szólhatunk - valami óriás méretű kürt rivallásával.</p>
                  <p>Hogy a meglepetést felfoghassuk, melyet e riadó okozott, nem szabad
                     elhallgatnunk, hogy a nép közt emlékezhetlen idők óta, egy nevezetes jóslat
                     élt: hasonló ahhoz, mely az arabok és beduinok közt létezik, valami neméről a
                     Messiásnak és szabadítónak; a jóslat így hangzott: Mikor a
                        Gaura Drakuluj háromszor három versben megszólal, akkor a nép ujra születik s szabadság fog a földön terjedni.</p>
                  <p>A jelenlevők közt voltak többen, kiket a félelem a hegytorok rémítő üvöltésére
                     úgy elfogott, hogy odahagyván helyeiket, szabadba siettek. Többen attól
                     tartottak, hogy a barlang megrepedt s össze fog omlani, mert tudva van -
                     legalább erősíttetik - hogy a mély sóaknák, ha saját terhük alatt össze
                     kezdenek roskadni s készülnek betemetni a kivájt hézagot, háromszor
                     megdördülnek, mielőtt összeomlanának s így az első s második intő moraj a
                     munkásokat még nyugodtan hagyja.</p>
                  <p>Az adott rémletes jel által okozott lázas felindulás még növekedésben volt,
                     mikor újabb három kürtjel, a jóslat szavait elevenebb emlékezetbe hozta.</p>
                  <p>Ekkor Apagyi, kin - miként Brenkovicson s még néhányon - semmi ijedtség fel nem
                     tűnt, az erkély szélére állt s oláhul felkiáltott:</p>
                  <p>- Barátim! senki se mozduljon! - hallottátok a Gaura Drakuluj hangját?
                     örüljetek, ez üdvét hoz számunkra! - Ismeritek a jóslat igéit:</p>
                  <p>
                     Mikor háromszor három versben megszólal Gaura Drakuluj,
                        a nép ujra születik s szabadság fog a földön
                     terjedni. Kétszer három versben hangzott a barlang öble - - csitt!
                     halljátok! le a fövegekkel!</p>
                  <p>Apagyi a nagyobb számot képező oláhok nyelvén elvégezvén rövid szónoklatát,
                     többen különböző nyelveken tolmácsolták azt egymás után a népnek, s a magyar
                     szónoklat Ráfael által mondatott el.</p>
                  <p>Ismétlések kikerülése végett megjegyezzük itt, hogy a tolmácsolás ennyi fajú
                     nép közt minden szónoklatot követte.</p>
                  <p>E pillanatban hangzott ujra háromszor a hegy öble.</p>
                  <p>Többen, kik a barlangból kisiettek, Apagyi s mások felszólítására visszatértek,
                     s most egyszerre élénk, leírhatatlan szemle bontakozik előttünk.</p>
                  <p>Ama kalugerek, kiket a kevély boltozatok végső falának irányában, egy
                     csepegvény-sudaron, vagy eldőlt oszlopon ülni láttunk, s kikkel Vaszil
                     beszélgetett, egyszerre fölkeltek s kettenkint haladva előre, a barlang közepe
                     táján megálltak.</p>
                  <p>A nép közelükbe gyűlt s tágas kört képezett. A kalugerek, felindulástól
                     reszkető hangon ihletteljes kardalt kezdettek énekelni.</p>
                  <p>Csuklyáikat hátravetették s a szigorú, időrongált vonásokban babonás kifejezése
                     volt a magasztaltságnak.</p>
                  <p>Oly megható volt maga az ismételt jeladás, az azt követő ijedt forrongás s
                     végre a szentség hírében létező kalugerek kardala, hogy a nép egy része
                     térdeire esett s a csend oly nagy lőn, hogy a dal egészen vad hanglejtésében
                     kivehető lőn.</p>
                  <p>Az erkélyben lévők levett fövegekkel vettek az elragadtatásban részt, melyet a
                     tömeg sajátos elegye s a természet egész nagyszerű díszítménye eléggé
                     megfejtenek.</p>
                  <p>Mi hozhatta ezen embereket ide? minő czél lehetett az, melyre ily hatásteljes
                     előkészültség gyaníttatott? ki tudná! De hogy az, a mit eddig láttunk s még
                     látandunk, nem volt a puszta véletlennek, hanem mély számításnak míve, azon nem
                     tehet kétkednünk.</p>
                  <p>Miután a karének elhangzott, Brenkovics felváltotta Apagyit s jelt adott
                     kezével, hogy szólni akar.</p>
                  <p>Minden oldalról kiáltoztak: halljuk, halljuk!</p>
                  <p>Brenkovics teljes férfihangon kezdé:</p>
                  <p>- Barátim! a Gaura Drakulujban vagyunk, a híres Mirián tündérpalotájában;
                     hallottátok a barlang háromszor három kiáltását, nagy dolgok várnak reánk! Ha
                     eddig mindenki azon igyekezett, hogy saját sorsán segítsen, miként tud, most
                     eljött az idő, hol az egész ország boldogságán kell gondolkoznunk, hogy legyen
                     végre nyugalom és béke.</p>
                  <p>- Nem kell nyugalom! nem kell béke! - - mit ér a nyugalom nekünk, kiknek
                     semmink sincsen! - kiáltozták a különböző csoportozatokban, csörgetvén
                     fegyvereiket s fenyegetődzve emelvén fel ökleiket.</p>
                  <p>- Nem kell nyugalom! - kiáltott fel Brenkovics rendítő hangon, - én is azt
                     mondom. A nyugalom rest vánkos, melyen a férfiúi erő elalszik, de barátim!
                     mégis mindennek nyugalom a vége: nyugalom a sírban a föld alatt.</p>
                  <p>- Igaz, igaz! - üvöltöttek a kalugerek, vervén melleiket.</p>
                  <p>- Messze van még az! - kiáltott fel nyersen nehány fiatal suhancz, - addig
                     mozogjunk - - majd ráérünk alunni, ha eltelik az élet!</p>
                  <p>- Mozogjunk! - folytatá Brenkovics nyersen, - de azért barátim, hogy az ember,
                     kinek az Isten e szép és gazdag világot adta, itt a földön is pihenhessen s ne
                     kellessék futni s izzadnia a sírig!</p>
                  <p>- Mit beszél? - nem értjük! - zajongtak többen.</p>
                  <p>- Meg fogtok érteni mindnyájan, - mond Brenkovics emeltebb hangon, - de jól
                     vigyázzatok minden szavamra.</p>
                  <p>- Én gyermekéveim óta nem tudom, mi a nyugalom és pihenés. - Éheztem,
                     szomjaztam mint ti; fáztam s a nap heve elsorvasztott! Nincsen házam, nincsen
                     sátram, ágyam és sírom a széles föld, födelem az ég boltja s szövétnekem a nap
                     és hold! Szegény vagyok mint a meztelen gyermek, mely a világra jő! - És
                     nézzetek magatok körül, barátim, a világ oly szép és nagy, van elég hely
                     mindnyájunk számára, ha még annyian volnánk is! Ez nem jól van így! - A hazában
                     nem régen a török uralkodott s most a német parancsol, pedig e föld a miénk,
                     mindnyájunké! Egyiket ősei sírja és bölcsője köti ide, másokat atyái vére,
                     melylyel azt megvásárolták. És mi, mi csak nézzük ezt! Megelégszünk, ha annyit
                     csikartunk ki a sorstól, hogy az eső meg ne verjen, tagjainkat befedhessük s
                     éhen ne haljunk! Minő nyomorú nép vagyunk mi!</p>
                  <p>- Azért gyűltünk itt egybe a Gaura Drakulujba, a hatalmas Mirián védelme alatt,
                     hogy adja reánk áldását! - szentelje meg fegyverünket s avasson fel
                     bennünket.</p>
                  <p>- Ki kell az idegen hatalmaskodókat vernünk, hogy legyen miből élnünk
                     mindnyájunknak, s ne kellessék a falatot éhségünk enyhítésére bűnnel s vérrel
                     megvásárolnunk!</p>
                  <p>Brenkovics e szavait rémítő zsinat követte: sok idő kellett, míg az
                     okosabbaknak sikerült a butábbakkal a szónok beszédét megértetni. Brenkovicsnak
                     csak hosszú szünet és csitítások után lehete szóhoz jutni.</p>
                  <p>Emeltebb hangon folytatá azután:</p>
                  <p>- A német elbízta magát, nem elég neki egy, két, három korona, újabbat keres s
                     kivitte seregit az országból, hogy Spanyolországot megszerezze magának.</p>
                  <p>- Sohasem volt oly kevés idegen katona hazánkban, azért most ideje, hogy készen
                     legyünk első felszólításra!</p>
                  <p>- Menjünk! nem félünk senkitől! - ordított a tömeg.</p>
                  <p>- Ugy van! - kiáltott fel Brenkovics, - férfiak vagyunk, mindenki szemébe
                     nézzünk, nem félünk senkitől!</p>
                  <p>Brenkovicsnak utolsó szavait lázas zajongás kisérte, vegyülve rémletes
                     üvöltéssel, melylyel mindenki saját felfogása szerint fejtvén meg a szónok
                     beszédét, tanusítni akarta, hogy ő sem fél, ő is büszke, ő is tenni akar!</p>
                  <p>- Örülök, barátim! - folytatá Brenkovics derült hangon, - hogy megértettetek;
                     azért nyiltan fogok veletek szólni.</p>
                  <p>- Tökölyi Imre, kinek seregében sokan közületek szolgáltak, számkivetve van,
                     talán meg is halt! Ha egy évig haladnátok, nem érnétek oda, hová őt az ármány
                     és oktalanság eltávolitotta. Messze van - ha még él - tőlünk, más világ
                     részében, pogányok és vad emberek közt, elevenen eltemetve, meghalva reánk
                     nézve! de él a híres Zrinyi Ilonának, Tököly nejének fia, kinek nagyatyját
                     Zrinyi Pétert, a németek lefejezték.</p>
                  <p>- Él fia, Rákóczi Ferencz! - most őt is üldözőbe vették, megfosztották jószágai
                     nagy részétől s lest intéztek ellene, megrohanták éjnek idején saját várában s
                     Bécsbe vagy Isten tudja, hova hurczolták. - Megengedjük-e, barátim, hogy őt is
                     számkivessék, mint híres atyját, Tökölyit? vagy neki is fejét vegyék, mint
                     híres nagyatyjának, Zrinyi Péternek? Szóljatok, barátim, megengeditek-e ti! kik
                     urak vagytok e földön, hogy sehonnaiak legyilkolják az egyedüli embert, ki
                     megválthat bennünket?</p>
                  <p>- Nem - soha! - Menjünk, szabadítsuk meg! - sokan vagyunk! - így ordítoztak
                     mindenfelől s a visszhang százszorosan visszadörgötte a zajt.</p>
                  <p>- Azt teendjük! - mond Brenkovics, - de az ellenség ravasz, azért társakat kell
                     szereznünk, hogy megfelelhessünk neki. - Mindenekfelett, barátim, ha van kéz és
                     láb elég, fő is kell, jó és egészséges fő, ki gondolkozni is tudjon, tenni is
                     merjen! Ilyen jó erős feje van Rákóczi Ferencznek! - de addig várt és nézett
                     maga körül, ha van-e nép, ki ráismerjen, míg tőrbe került.</p>
                  <p>- Ott ült Sároson, mint a sas ül a sziklán s hajnal elé kémel, várva a nap első
                     sugarait! És mi, a nép, időztünk s el hagytuk őt fogatni!</p>
                  <p>- Szabadítsuk ki, hol van? - ordított a tömeg.</p>
                  <p>- Isten visszaadja őt népének! - kiáltott fel Brenkovics, addig mi gyűljünk s
                     készüljünk!</p>
                  <p>- Akartok vele tartani! szabadok lenni? - folytatá, - akarjátok-e a vér és
                     tűznek keresztségét fölvenni, hogy büszkén nézhessetek bárki szemébe, s
                     mondhassátok: mi váltottuk meg a hazát?</p>
                  <p>- Akarjuk - akarjuk! fegyverre mindnyájan! - hova kell menni? - kit kell ütni?
                     - kiáltozott a nép.</p>
                  <p>- Mindezt megtudjátok annak idejében, - mond Brenkovics, - a haza számít
                     rátok!</p>
                  
               
               <!-- milestone type="subChapter" n="III"/ -->
                  <p>A kilátás csatákra és hadi életre, sokkal inkább ínye szerint volt e népnek,
                     mint mindaz, a mit Brenkovics és társai békéről és nyugalomról mondhattak
                     volna.</p>
                  <p>Tökölyi a hevenyészett élet, a hadi események, az örökös mozgás embere volt.
                     Míg rettegett fegyverét ki nem csikarták kezéből, özönlött hozzá a nép, főleg
                     ama vésznek edzett martalócz s kalózfaj, mely máról holnapra élt.</p>
                  <p>Neve olyan volt, mint a zászló, - de nem feledteté el a Rákóczi-nevet, e
                     riadóját és tárogatóját a szabadságnak és függetlenségnek.</p>
                  <p>A Rákóczi-név olyan volt, mint az ég villáma; tisztította a léget maga körül s
                     az áldás enyhítő záporának szolgált előjelül.</p>
                  <p>A Tökölyi, Zrinyi, Rákóczi és Frangepán-nevek egyesültek azon erőteljes
                     ifjúban, kit Brenkovics e vad csoportnak bemutatott - mint üdvözítőt!</p>
                  <p>Vérengző gyilkosokkal, haramiákkal s tolvajokkal találkozunk itt, a hinárnak ez
                     üledékében, mint a felhők sűrűjében, egyes szikrákban lappang a tiszta égi tűz,
                     melyeknek egyesülni kell, hogy egész fényükben és dicsőségükben felgyuljon ez;
                     de ne feledjük, hogy a forradalomnak szintúgy, mint a nagyszerű állományok első
                     kezdetének, egyik kiváltsága az, hogy a nemtelen rétegből kifejtse a szeplőtlen
                     gyémántot. Róma rablókból lett a világ ura s az első hadviselések és
                     népvándorlások nem voltak egyéb, mint rablás és zsákmányolás - nagy
                     mérvben.</p>
                  <p>Olyan volt a rohanó emberözön, mint a chaos, melynek rétegeit, durva kezek
                     nemes harcza különözte el egymástól.</p>
                  <p>Brenkovics s mindazok, kik e kétélű, veszélyes eszközhez nyúltak, jól tudták,
                     kikkel van dolguk; de egyszersmind érezték, hogy a rugalmat s ösztönt adó nemes
                     aczélrugó mit sem ér, ha nem állnak kerekek s emeltyűk rendelkezésére, melyek
                     idomát elfogadják.</p>
                  <p>Nem akarjuk hosszasan ismételni mindazt, a mi ez órákban mondatott, nem
                     kisérjük az egyes csapatok főnökeinek szavait; messze vinne, ha előadnók,
                     miként sikerült e rakonczátlan tömeget lassankint, nem a legösszefüggőbb, de
                     mégis némileg alakulni kezdő géppé összeverni.</p>
                  <p>Azok, kik e népet ide tudták gyűjteni, mindenről gondoskodtak. Érdekükben volt
                     a közelgő forradalomnak magvat teremteni s megadni, miből aztán a többi önként
                     foly, - az első idomot.</p>
                  <p>De hatni kellett e népnek babonateljes s a csudás által magát ragadtatni engedő
                     kedélyére; meglátjuk, mennyiben sikerült ez.</p>
                  <p>* * *</p>
                  <p>Majd négy-öt óráig folyt a tanácskozás és vitatkozás, főnökök, tisztek
                     választása, lecsapása, feltolása.</p>
                  <p>E közben ettek, ittak, énekeltek, a tüzek vígan s vörösen lobogtak, s az
                     egésznek utánozhatlan varázstekintete volt.</p>
                  <p>Míg a nap magasan égett az özön előtti katlan fölött, dicső fénye a barlang
                     tágas nyilásán beáradva, félkört rajzolt annak homokjára s visszaszikrázott
                     óriási csepegvényeiről; mikor a völgy szűk látkörén túl kezdett haladni, lassan
                     kivonult a Gaura Drakuluj telt színteréből; de világította a hűvös völgyeket, s
                     még sokáig égett a magasok csúcsain.</p>
                  <p>A barlang mindig sötétebb és sötétebb lőn, az est árnyai fekete szemfödelet
                     szőttek e mogorva odura. Brenkovics s mindazok, kik a tömegben a higgadtabb
                     anyagot képezték, az erkélyben s a körül gyűltek össze, míg a kalugerek
                     egyenkint eltűntek a különböző sötét utczák mélyeibe, mintha szándékosan
                     ellopódznának.</p>
                  <p>Egyszerre, a már egészen besötétedett s csak a tüzektől világított barlang azon
                     részét, hol a kürtjei előtt a kalugereket ülni láttuk, saját világítás kezdé
                     halkkal deríteni, mintha a sziklaboltok alatt második hajnal hasadna.</p>
                  <p>Brenkovics s azok, kik az erkélyben vele voltak, azonnal lesiettek, s hozzájuk
                     szövetkezett a mogorva Fenchel Hanes csudásan felizgatva.</p>
                  <p>A nép önkénytelen félelemtől megkapatva, visszavonult s tágas kört képezett,
                     melynek belső karaja egészen üres maradott.</p>
                  <p>A várakozásnak inkább elfogódott, mint kínos nehány percze után, oly jelenet
                     bontakozott ki, mely e nagyszerű, hegyfödte természetes egyházban, a mindig
                     tovább s tovább terjedő világításban, kevesebbé babonás kedélyekben is lázas
                     feszültséget, ha nem félelmet is gerjesztende.</p>
                  <p>Mondva volt, hogy a Gaura Drakulujból számtalan sötét utcza, mint annyi
                     boltozott csatorna nyúlt be a hegységbe, most ezek legtágasbikából szokatlan
                     tekintetű díszmenet bontakozott ki.</p>
                  <p>Elől hófehér gyolcstalárban, melyet semmi öv le nem szorított, s hajadon fővel
                     magas ifjú jött, kezében fekete zászlót tartva, melyre fehér latin betűkkel e
                     szavak voltak hímezve: Contra paucos omnes. Az ifjú
                     csendesen haladott az embertömeg által képezett tág tér felé; arczának
                     kifejezése oly szórakozott és ábránd-tekintetű volt, hogy inkább sírból kelt
                     szellemhez, mint földi lényhez hasonlított.</p>
                  <p>Utána mintegy 20-24 kaluger jött, nagyobb részt azok, kiket pár órával ezelőtt
                     nyom nélkül eltűnni láttunk, avval a különbséggel, hogy kék, durva remete
                     öltönyük helyett, fehér gyolcs egyházi ümegekben, tágas fejeikre vont fehér
                     csuklyákkal jelentek meg s különös szövétnekeket tartottak, melyeknek kékes
                     kisérteti lángja orczáikat halotti sápadtsággal öntötte el.</p>
                  <p>Néhány lépésre utánok, egyet a meglepőbb alakok közől pillantunk meg; vörös
                     öltönye, mint redőtelt palást sarkig ért, csuklyája hátravetve, a legszebb
                     aggfőt, melyet valaha szem látott, födötlen engedé kivenni; kezében hosszú,
                     fényes pallost tartott. E férfiúnak korát senki sem leende képes elhatározni. A
                     magas homlok kevés, de mélyen beszántott redői nem gyaníttatának többre 80
                     évnél; de sűrű ezüst haja, mely fodraival vállait födte s széles szakálla övén
                     alól nyúlva, hasonlítottak századok havához, míg a fénylő, parancsoló fekete
                     szem egész erejét s melegét megtartotta.</p>
                  <p>Termete emberien túlinak látszott, majd ölnyi magasságával, széles vállaival s
                     az erély ős kifejezésével járásában.</p>
                  <p>Mellette jobbra alig 14 éves gyermek jött, kezében vastag, sárga
                     viaszgyertyával, melyre egész serege a csudás állatoknak volt festve, lángja
                     vörös fényben égett s arczát gyöngéd pírral öntötte el. A gyerkőcze hasonlóul
                     hófehér, földig érő talárban volt, a legfinomabb szövetből vállán átvetett
                     széles vörös szalagján különös jegyek és vonalok tűntek fel.</p>
                  <p>Oly gyöngéd s annyira megkapó szépségű volt e zsenge alak, mikép csak a
                     szárnyak hibáztak, hogy őt a némán s föndobogó szívvel várakozó nép angyalnak
                     tartsa.</p>
                  <p>Ha mindabban, a mit látunk, számítás volt: meg kell vallanunk, hogy azok, kik e
                     meglepetést elintézték, tökéletesen ismerték a népet, melyre hatni akartak.</p>
                  <p>Balra az agg férfiútól Vaszil jött; nem változtatva semmit hadiasan szigorú és
                     egyszerű öltönyén, csak hogy hajadon fővel volt s kezében fehér bőrbe kötött,
                     fénylő kapcsokkal leszorított roppant könyvet emelt.</p>
                  <p>Mihelyt az öreg a tündér világításban először a nézők szemébe tűnt, azon
                     csoportozatban, hol Brenkovics és társai legközelebb a hegyalatti utcza
                     nyilásánál álltak, egy felkiáltás hangzott.</p>
                  <p>- Mirián - Mirián - Mirián!</p>
                  <p>Az egész néptömeg a csudálat harsány, de reszkető hangján ismétlé: - Mirián a
                     jós! Mirián, Mirián!</p>
                  <p>Éppen a jelenet váratlansága fejti meg, hogy a nép meg nem mozdult, s valami
                     önkénytelen óvakodás tartá azt lekötve.</p>
                  <p>A százados vagy ha a babona és néphiedelem ajkáról lessük a szót, az ezredes
                     agg, nem volt más, mint azon férfiú, kinek neve e tájon mindenki ajkán
                     lebegett, de kit az itt egybegyűltek közől kevesen láttak eddig színről-színre,
                     bár néhányról hinnünk kell, hogy vele, ha nem közvetlen, legalább közvetett
                     összeköttetésben valának.</p>
                  <p>Mirián a nyilt üres hézag közepe tájáig érkezvén, a kalugerek félkört képeztek
                     körüle, azon ifjú pedig, ki a zászlót tartotta, az agg jobbján foglalt helyet,
                     míg a gyermek Vaszil mellé állt.</p>
                  <p>Mindez némán történt, s az egész álomjelenethez hasonlított inkább, mint
                     valósághoz, olyanhoz, melyről ébredés után az emlékezet nem tud világosan
                     számot adni.</p>
                  <p>A mély, ünnepi csendet csak a leszakadó patak dalszerű csapkodása szakítá
                     félbe.</p>
                  <p>Apagyi, Brenkovics s ama csinosan öltözött ifjú, kiről e találkozás elején
                     említést tevénk, kiválva a többiektől, Miriánhoz közelítettek. A jós csendesen
                     s arczának ihletett, látói elragadtatást lehelő kifejezésével tekintett az őt
                     körülövedző sokaságra, mely elől a szövétnekektől világíttatva, hátrább a
                     barlang homályiba volt burkolva.</p>
                  <p>Mikor Mirián előtt megálltak, Apagyi magyarul szólt:</p>
                  <p>- Atyánk Mirián! századok óta lakod az Istennek e csudás egyházát, láttad, hogy
                     a nép, mely e gazdag földön él, szegény s az önkény igája alatt nyög: emeld
                     szemedet éghez, imádkozzál érettünk!</p>
                  <p>- Azért gyűltünk itt össze, hogy a haza szabadságát kivívjuk, add áldásodat
                     reánk és fegyverünkre öreg atyánk, Mirián!</p>
                  <p>- Áldj meg, áldj meg! - kiáltott fel az egész tömeg, leírhatatlan
                     elragadtatásban.</p>
                  <p>E pillanatban bús, az idegeket megkapó zene hangzott távolról, mintha a
                     csepegvények fordított tornyai mögől s a csipkézett ívezetek alól sóhajtana
                     fel.</p>
                  <p>Egy volt ez azon szép, dallamos zenék
                     közől, melyekkel Magyarhon népét a Vörös-tengeren átvezetheted.</p>
                  <p>Minden fuvalma panaszt emelt szárnyain, minden felzajgása a harag, átok és
                     bánat rohamát készté föl a kedélyben; azután mondhatlan melegségre olvadt
                     össze, hogy égi engeszteltség s ihletett ima harmatával oltsa el a düh s kínos
                     visszaemlékezések villámait.</p>
                  <p>A vad nép, súlyos fegyvereire támaszkodva, szemeit érzé nedvesedni s lágyulni
                     szivét, míg úgy tetszett ujra, mintha erélyének s bátorságának szárnya nőne s
                     magasra emelné tett és merény-szomját.</p>
                  <p>Senki sem tudta, honnan jőnek e kedves, honias hangok, minő láthatlan zenekar
                     rázza fel e végzetes éjnek csendét.</p>
                  <p>Mikor a dal elhangzott, Mirián előre lépett, arcza felgyúlt, tekintete mint a
                     kevély sasé átfutotta az egész kört, azután messze előre nyujtván áldó kezeit a
                     népre, majdnem emberientúli hangon mondá az áldás szavait.</p>
                  <p>
                     Nép! az élő Isten, ki minden
                        mindenben, kié az erő, a jóság
                        és a hatalom, áldjon meg titeket! küldje
                     angyalát a magasból, hogy seregeitek előtt haladjon s vezessen győzelemről
                     győzelemre!</p>
                  <p>Isten áldjon meg s küldje mennyei tüzét, hogy legyetek tiszták előtte, s az
                     emberek előtt! mert a szabadság, melyért vívni fogtok, égszülötte és Istentől
                     jő!</p>
                  <p>Isten áldjon meg! világítsa az értelmet, legdicsőbb ajándokát, hogy míg a
                     szabadság szent zászlói alatt harczoltok, ne feledjétek, hogy a szabadság közös
                     birtok, s csak addig erős, míg nemes és tiszta! Legyetek testvérek, s a mit
                     tesztek, tegyétek az egész hazáért!</p>
                  <p>Nép! a szikrát a lehellet elfujja, feliszsza a harmatcsöpp! a forrást
                     ivószarvval felfoghatod, de az égés lángja iszonyú, s a tengerbe olvadt forrás
                     gályákat vet a fellegeknek. Tartsatok össze, mindnyájan kevesek ellen! mert a
                     rossz a világon kevesektől jő, kik a hatalommal visszaélnek.</p>
                  <p>Minden csöpp vér, melyet ontani fogtok, testvéreitek vérébe kerül! azért
                     gazdálkodjatok s szemeitek a hazán függjenek, mert a hazát kell megváltani,
                     hogy a megváltás áldása mindnyájunké legyen...</p>
                  <p>Mirián elhallgatott, minden szavát hallotta a nép, értette-e? nem tudjuk: de e
                     pillanatban a legvadabbnak, a kárhozat fiának keblébe enyh szállt.</p>
                  <p>A nép önkénytelen lehajlott, míg az áldás szavai tartottak, mikor azok
                     elnémultak, az egész tömeg térdre omlott s Mirián átvevén a könyvet Vasziltól,
                     nehány percznyi szünet után rendítő hangon szólt:</p>
                  <p>- Ime! tekintsetek e gyász zászlóra! e könyvet nyitom fel, melybe az evangélium
                     írva van, emeljétek fel kezeiteket esküre!</p>
                  <p>Mint varázstól indítva, egyszerre a százak jobb keze magasan fel volt emelve s
                     a nép térden, a zászlóra szegzett szemekkel, mondá Mirián után az eskü
                     szavait:</p>
                  <p>Esküszöm az élő Istenre, ki szavaimat hallja, s az esküszegést megbosszulja,
                     esküszöm az élő Istenre: hogy fegyvert nem önzésből, nem bosszúvágyból, hanem
                     törvényért és igazságért fogok! Esküszöm, hogy a férfiút, kit Isten
                     Magyarország megváltására küldeni fog, el nem hagyom végső leheletemig! követni
                     fogom zászlóit, vivok a csatákban, áldozok életet, vért, vagyont, erős leendek
                     és megállok utolsó emberig.</p>
                  <p>Isten úgy segéljen! s bosszulja meg, ha esküt szegek - emészszen föl mint a
                     villám - s ne legyen irgalom és bocsánat számomra sem a földön, sem a síron
                     túl! Isten úgy segéljen!</p>
                  
               
            </div>
            <div type="chapter">
               <head>Ő AZ!</head>
               <p>Ha e magasztos perczben szakítjuk félbe e jelenetet, azért teszszük: mivel mindaz,
                  a mi e hevenyészett seregnek megható beesketése után történt, a tettek mezején
                  találandja bővebb kifejlését, s mivel ideje történetünk többi személyzetét
                  fölkeresnünk.</p>
               <p>Tartsunk rövid szemlét közöttök. Tökölyi híres nejével már Nikodemiában volt.
                  Annyira őrködtek személyeik fölött, hogy sorsuk inkább tisztességes fogsághoz,
                  mint valódi vendégszeretethez hasonlított.</p>
               <p>Tökölyin az idők nyoma látszott már; megvoltak a szép, eltökélt kifejezésű
                  vonások; termete, bár izmosabb mint régen, megtartotta épségét s vasedzettségét,
                  de finom élvonalait elvesztette! Nem volt e férfiú komor; sőt azok, kik vele éltek
                  és számkivetésében osztoztak, állíták, hogy szelidebb mint egykor s vannak órái,
                  hol azon szép időnek egész derültségével s szeretetreméltóságával bir, mikor egy
                  Zrinyi Ilona szerelmét meg tudta nyerni.</p>
               <p>Neje csudásan tanusítá a Zrinyiek osztályrészét, a szépség tartósságát. E fölséges
                  vonásokban a kor haladása félreismerhetlen volt ugyan, de nem redőkben, nem a szem
                  sugárainak eltompult élében, hanem azon érett, mondanánk kiábrándult kifejezésben,
                  mely e még ifjan ép arczban oly ellentétet képezett bőre bársonyával s szemeinek
                  életteljes sugárival.</p>
               <p>Kimondhatlan kedves és szeretetreméltó volt e nagyszerű történelmi jellem,
                  keleties háztartása körében. Tökölyi ezen angyal mellett nem érezte mindazon
                  nélkülözéseket, melyeket Ilona gyöngéd keze, a nőiség eltanulhatlan tapintatával
                  eltüntetett körüle.</p>
               <p>A kényelmetlen lak sok üres hézagaival, védelmet nem adva sem hideg, sem meleg
                  ellen, inkább nagy sírbolthoz, mint oly férfiú lakához hasonlított, ki igen közel
                  volt egykor Magyarország koronájához.</p>
               <p>Nem a bátortalanság s csüggedés érzete volt az, mely őt akkor meglepte, mikor
                  konstantinápolyi lakából először e puszta falak közt látta magát, - nem, mert
                  Tökölyi nem tudta, mi a félelem sorsától vagy veszélytől, hanem a
                  megszokottságé.</p>
               <p>Ilona imádta férjét, vele volt: ez adott neki bátorságot szembe nézni az órákkal,
                  melyek jőni fognak. Miként a nap sugára észrevehetlenül csalja ki a rózsákat
                  szunnyadó kelyheikből, miként a harmat zománcza olvad a rétek hímein, úgy munkált
                  e remek nő szelleme azon kisded körben, melyet neki gazdag reményei után a végzet
                  meghagyott. Ah! minő nagy volt annyi magas kicsinységekkel összehasonlítva! Mikor
                  a roppant karaván-szerailhoz hasonló faltömeg egyik szürke hézagába léptek, így
                  szólt: Imre! szabadok vagyunk! Isten nem hagy el bennünket!</p>
               <p>- Tágasb kalit! s messzebb a kék Kárpátoktól! - mond Tökölyi szomorún: - miért
                  kell oh Ilonám! éppen nekünk, kik ama dicső földet inkább szeretjük, mint minden
                  idegen zsarolója, oly messze lennünk tőle!</p>
               <p>- Szivünk ott van: - felelt Ilona fénylő szemekkel. - Oh ott! mindig ott! s a ki
                  fölöttünk őrködik, meghallgatja könyörgéseinket, Magyarország boldogságára!</p>
               <p>Annyi elszántság oly szent erény, oly lendülete a szívnek s léleknek élt e nőben,
                  hogy magához emelte erőben és érzésben azokat, kik vele voltak.</p>
               <p>Néhány hét alig telt el s Tökölyi puszta falak helyett, több kényelmet s
                  választékosb fényt talált lakában, mint azt a háborgós idők Magyarországon
                  lehetővé tevék egykor.</p>
               <p>Tökölyiről a történészek azt szeretik mondani, hogy tömérdek kincset gyűjtött még
                  a zentai csata után is. Fessler maga, leghitelesb íróink egyike, rablással vádolja
                  őt, csak az a különös, hogy ugyan azok, kik őt rágalmazzák, egytől egyig
                  bevallják, hogy Konstantinápolyban öt tallérból élt
                     naponkint.</p>
               <p>Zrinyi Ilona sok ékszerét megmentette; de nem akarta azok árát Konstantinápolyban
                  elkölteni: akkor még táplálta őt a remény, hogy az idő jobbra fordulhat.
                  Nikodemiában e remény végkép letűnt s e nő gyakorlatibb szellemű volt, mint hogy
                  át ne látná, mikép évek teltével, szép remények kilátásával is jobb a rövid létet
                  élvezni. De gondolta, hogy férje kedélyére is jobb hatással leend, ha elevenebb
                  világot teremt körüle, s mindent elkövet őt elfoglalni s elméjét annyi bánat
                  okaitól elvonni.</p>
               <p>Mikor Tökölyi Nikodemiába költözött, megszűnt nem a pán rettegés Bécsben ezen
                  iszonyú névtől, hanem annak éle. Igy történt, hogy a figyelem közte s azon
                  számtalanok közt feloszolván, kiket a német kormány, az elégületlenekhez
                  számított, Rákóczinak s Tökölyi számos titkos barátinak sikerült, itt-ott biztos
                  kezeknél elrejtett romjait egykori gazdagságának lassankint kezeihez juttatni.</p>
               <p>Senki sem volt ezen ügyes eltakarításában a kapzsi szaglálók elől Tökölyi s neje
                  kincseinek fáradhatlanabb, mint Clermont és Brenkovics, kiknek csatlakozása
                  Tökölyihez s nejéhez imával határos volt.</p>
               <p>Igy sikerült a lelkes nőnek lassankint, nikodemiai mausoleumának egészen keleties
                  tekintetet adni. A legszebb selyemszövetek, szőnyegek s minden neme a kényelmes
                  bútoroknak nehány hónap alatt e lakot ismerhetlenné tevék.</p>
               <p>Minden, a mit teremtett, hasonlított a gondviselés jótéteihez, meglepetések
                  valának e kényelmek és jelentőséggel birtak, a mint ezt csak hölgy intézheti el s
                  gondolhatja ki.</p>
               <p>Miként fény s kényelem szaporodtak háztartásában, a törökök s ázsiai főnökök
                  tisztelete a magas vendég iránt is növekedett: egy kevés chinaiság van mindenhol s
                  a filleng s csüggevény imádása, régi fettis-szolgálat. Ki Tökölyit pár év mulva
                  meglátogatta, azt hitte, hogy hatalmas keleti fejedelem udvarába lép. Számos
                  cseléd, a legszebb lovak, mindenhol gazdagság és fény, s e tündér palotában a
                  jótevő nemtő örök-ifjú arczával, elhárítva minden felleget férje homlokáról s
                  rózsákkal hintve be ösvényeit.</p>
               <p>Igy élt Tökölyi és neje. A bécsi kormány aknászi és kutatói tehetségének daczára,
                  Tökölyi mindent tudott, a mi a világban történt. Egyetlen óra alatt jobb s
                  biztosabb tanácsot adhatott volna a császárnak, mint podagrás, rémeket látó
                  tanácsosai egész életükben. De történelmi fontossága megszűnt; az idő lassankint
                  moha rétegét vonta a két nemes élet fölé, beolvasztván azt is a multnak nagy
                  könyvébe.</p>
               <p>Keveset tehettek Rákócziért, de Magyarhonban oly sokan voltak, kik véletlenségekre
                  számítottak, hogy ha e két személytől bucsút veszünk, lesznek elegen, kikkel
                  találkoznunk, érdekkel birand.</p>
               <p>A német kormány Tökölyi belzése s az eperjesi s ehhez hasonló vérvásárok után azt
                  hitte, hogy Magyarország le van igázva: hogy ereje, önérzete megtörvén, vele
                  mindent el lehet követni.</p>
               <p>Mindig saját rettegéseire illesztvén a mérleget, nem ismert más tényezőt a
                  félelemnél: oderint dum metuant. Az állományi bölcseség
                  alapköve mindig ijesztés és üldözés maradtak.</p>
               <p>A vakság annyira ment, hogy lassankint minden katonaság kivonatott az országból.
                  Kettőzött sóvárgással lőn minden elkövetve a spanyol öröködési háború előnyére.
                  Ama kormánynak régi betegsége volt minden időben, egy végletből a másikba esni:
                  fűhöz-fához kapaszkodni a veszély napjaiban, foglalásokról álmodni és
                  pöffeszkedni, mihelyt magát veszélytől mentve hitte.</p>
               <p>Magyarország alatt éppen ez időben vulkán égett, titkon és mélyen. Azon irányban,
                  melyben a romlatlan erejű fajt véroszlásban s aszkórban hitték, az őserő
                  összpontosult. Minden egyes város és helység, a gazdagabbak várai, a hegyek és
                  bérczek rejtekei gyűlhelyekké lőnek. Oly magas elszántság volt a népben, mikép
                  azok, kik vele érintkezésbe jöttek, igen jól tudták, hogy az általános égésre nem
                  az anyag hiányzik már, csak a gyujtó szikra.</p>
               <p>Azon emberek, és számosan mások, kiknek összeesküvési ünnepélyét kilestük, a régi
                  készülés összpontosított erélyével léptek föl. Szerte az országban, víg s
                  igénytelen összejövetelek színe alatt a beavattak minden rokonkeblet kifürkésztek
                  s társakat gyűjtöttek. A legvakmerőbbek folytonosan tanácskoztak együtt s
                  összeköttetéseik messze elharapóztak, a két Havasalföldre, Lengyel- és
                  Oroszországba. Mindenütt voltak embereik s csak a kedvező pillanatra vártak, hogy
                  nyiltan a tettek terére lépjenek.</p>
               <p>Rákóczi, bár az utóbbi pár év alatt némileg vesztett népszerűségéből, tétlen
                  semlegessége által, oly csudás volt még mindig a varázs, mely nevét kisérte, hogy
                  ha vezérről volt szó, a különböző érdekek egyesítésére e név nyerte a
                  túlsúlyt.</p>
               <p>Kik Rákóczit személyesen ismerték, éppen higgadtságában találták erejét s bíztak
                  azon férfiúban ki koczkára nem veti a haza sorsát, s várni tud.</p>
               <p>Néma, de kitartó készület tanyája lőn a vérrel áztatott ország. A kegyetlenséget
                  megszokott s a végrehajtott iszonyokkal kibékülni mindig kész hatalmasok azt
                  hitték, hogy a magyar mindent feledni tud. Oh! pedig sokat kelle feledni tudni ez
                  időben! A Caraffákat s Bastákat, az eltiport alkotmányt, a hatalmas ország dicső
                  nevének kitörlését!
               </p>
               <p>De a magyar, ha ritkán tanult kárán, feledni sem tudott. Nincs elaltatására példa
                  a történelemben, a sír és tetszhalál zsibbadtsága mindig csalt. Sohasem volt
                  éberebb e faj, mint mikor bölcső dalát énekelték Bécsben és Prágában, készebb mint
                  azon pillanatban, mikor az első barázdát szántatták vele új igájában.</p>
               <p>Zrinyi, Bercsényi, a Vayak hárman és számtalanok, kik közől néhányat már
                  említettünk, a közöny hideg kifejezésével hallgatva számították az országból
                  kirendelt seregeket, titkos gúnynyal s a bosszúvágy éhes sovárgásával néztek a
                  spanyol háborúra. Voltak, kik ha Rákóczi elfogatásáról, s minden üldözésről s
                  nyomorról az országban szó volt, felkiáltottak: Ugy kell! minél több kegyetlenség
                  s jogtalanság, mennyivel több kizsebeltetés és üldözés, annál jobb. Meg kell
                  pattanni, meg fog pattanni végre a húr! mert van Isten s ezt a mi jó magyar
                  vérünket egy tengernek vize sem higgasztja meg!</p>
               <p>Igy gondolkoztak az elégületlenek s ezek száma millió volt.</p>
               <p>Bercsényi egyike lőn a legtevékenyebbeknek: ő érezte inkább, mint bárki más, minő
                  rémítő csapás e nemzetre s annak reményeire Rákóczi elfogatása.</p>
               <p>Nem remélt sem kegyet, sem igazságot, annyira el volt keseredve, mikép feltette
                  magában, hogy kivándorol inkább, mint kibéküljön avval, mit Magyarországnak tűrni
                  kell.</p>
               <p>Bercsényi tudta, mennyi hatalmas név, hány buzgó kebel, mennyi ifjú vér és akarat
                  leend érdekelve Rákóczi elfogattatása által: ezekben remélt, de legtöbbet
                  magában.</p>
               <p>Elhatározott jelleme nem szerette a gyávaság ellenvetéseit megczáfolni, azért
                  mindent titkolt leghűbb baráti előtt, mit azok vakmerőségnek hivén,
                  ellenezhetnének.</p>
               <p>- Megyek Pozsonyba! - szólt magában; - aztán távozom! Hadd mondják, hogy futottam,
                  ha tetszik! Sokszor több bátorság kell a futáshoz, mint maradáshoz, mikor éppen
                  azok maradoznak, kik fejüket vesztik s a futás több veszélylyel jár, mint a
                  maradás.</p>
               <p>Bercsényi Izekucz kiséretében déltájban érkezett Pozsonyba. Az utóbbi segedelmével
                  annyira tudta magát elváltoztatni, hogy legjobb barátja sem ismerhetende reá.
                  Brenkovics az utóbbi időkben gyakran mulatott Bercsényinél, még pedig a bécsi
                  kormány tudtával, hol Brenkovicsra számítottak, kinek sikerült kettős szerepét
                  ritka szerencsével játszani.</p>
               <p>Izekucz, a vakmerő örmény, jelenben Bercsényi titkára volt s őt mindenüvé követte.
                  Bercsényi külvárosi csapszékbe szállt, hol őt legfeljebb marhakereskedőnek
                  tartották s távolról sem sejték, minő hatalmas úri ember.</p>
               <p>Mi hozta őt Pozsonyba, tudjuk, s hogy Izekuczczal együtt használták az időt s
                  felosztották a teendőket, - nem szükség mondanunk.</p>
               <p>Bercsényi rövid pihenés után a város felé indult. Mintegy közepe táján lehetett a
                  térnek, mely a mostani sétány elején terjed, midőn egy pompás üveges hintó jött
                  szemközt vele.</p>
               <p>A tágas jármű, melynek ajtai aranyozott szegélyt s grófi kettős czímert mutattak,
                  lassan közeledett, mert éppen vásár napja lévén, még sok nép tolongott a városnak
                  e részében.</p>
               <p>Bercsényi setétkék, ólomgombos ujjasában, báránykucsmával fején, nehéz botjára
                  támaszkodva éppen megállt, hogy az úti módon felpodgyászolt kocsi elől kitérjen,
                  midőn szemét felemelte s egyszerre szoborrá vált.</p>
               <p>Oly váratlan volt, a mit látott, hogy az első pillanatban minden ereje megzsibbadt
                  s a hang torkán rekedt.</p>
               <p>A kocsiban, feléje fordított arczczal, a legszebb szőke hölgyek egyike ült. E
                  vonások, e merész makacs tekintet, a liliom havával vetekedő arczbőr, mindez egy
                  ismert képet ébresztett föl emlékezetében, vagy inkább életbe léptette azt. A nő,
                  mert a magyaros, csipkékkel terhelt fejkötő mutatá, hogy nő, nem volt más mint
                  Amadil, mint Kálmán.</p>
               <p>Kocsi, lovak, az útiasan, de gazdagon öltözött cselédség, minden arra mutatott,
                  hogy a legelőkelőbbek egyike.</p>
               <p>Nem volt kétség benne! Amadilnak egész lényében, főleg nemesen nyilt tekintetében,
                  valami félreismerhetlen létezett.</p>
               <p>Szemeik egy másodperczre találkoztak. Bercsényi e szép arczban semmi nyomát nem
                  látta a meglepetésnek s azt hidegnek s büszkének találta. A nő mellett 15-16 éves
                  leányka ült, ismeretlen arczczal, melyre Bercsényi alig vetett egy tekintetet.</p>
               <p>A csinos kocsi után nem nagy távolban a társzekér jött, hol csomó podgyász mellett
                  pár nőcseléd ült.</p>
               <p>Bercsényi nem tudta, mit tegyen s éppen készült a kocsit követni, midőn a kocsis
                  kiérvén az embertömegből, lovaira vert s a négy pompás szürke gyorsan perzselte
                  patkói alatt a száraz gört.</p>
               <p>- Ő az! az élő Istenre! - kiáltott fel Bercsényi, még mindig legyökerezett
                  lábakkal. - Ő, Amadil, e pompás nő!</p>
               <p>Ezzel körültekintett, s gyors léptekkel indult el azon irányban, merre a kocsit a
                  Duna felé haladni látta.</p>
               <p>Bercsényihez közel egy fiatal férfiú ment, kinek szemei szintúgy, mint a
                  Bercsényiéi, a kocsit kisérték.</p>
               <p>- Uram! - mond Bercsényi, megszólítván az ifjút, nem tudná kegyelmed nekem
                  megmondani, kié ama szép hintó, mely csak most tűnt el szemünk elől?</p>
               <p>- A szürkékkel? - viszonzá az ifjú kissé büszkén tekintvén Bercsényire, - azt
                  megmondhatom földi, gróf Erdődi Miklósnéé s a bánné maga ült benne.</p>
               <p>- A bánné! - kiáltott fel Bercsényi, - hogyan? Hiszen a bán ezelőtt néhány évvel
                  meghalt.</p>
               <p>- Az mitsem tesz, földi! - felelt felsőségi szellemmel az ifjú, kin látszott, hogy
                  a földi iránti leereszkedésének egész öntudatával bir, - azért szép özvegye
                  kocsikázhat, ha kedve tartja - he - he - he.</p>
               <p>- Bocsánat uram! ha alkalmatlan vagyok kérdésemmel, de okaim vannak reá, - kezdé
                  ujra Bercsényi.</p>
               <p>- Okai? kendnek földi! - szólt a kérdett, nem minden gúny nélkül méregetvén
                  szemeivel Bercsényit tetőtől talpig - no csak kérdezzen, barátom, felelek, míg
                  tudok.</p>
               <p>- Nem mondhatná meg nekem, kegyelmed - folytatá Bercsényi színlett alázattal, -
                  minő születés a bánné?</p>
               <p>- Messziről jő földi, ha azt sem tudja. Petróczi leány! a híres
                  Petróczi-családból; minden gyermek ismeri itt.</p>
               <p>- Petróczi? - kiáltott fel Bercsényi, egyik meglepetésből a másikba esve, azután
                  folytatá: - itt lakik-e Pozsonyban?</p>
               <p>- Földi, - mond az ifjú, ki únni látszott a benevolumot, - hallja, a mit tudok,
                  aztán bocsásson meg, ha nem felelek többet, mert el vagyok foglalva, s eddig is
                  késtem.</p>
               <p>- Bocsánat! - szólt közbe Bercsényi mentegetődzve.</p>
               <p>- Hallja tehát: a bánné darab ideig itt lakott, aztán elment Isten tudja hová:
                  jelenben - úgy hiszem - csak átutazott városunkon, a kocsi, miként látta, fel van
                  podgyászolva, de hová megy s vissza jő-e? meg nem mondhatom s gyanítom, kendnek
                  koma, sem szenved álma s étvágya, ha meg nem tudja, és most Isten velünk!</p>
               <p>Ezzel a dominus emelített csalmáján s igen hosszú s szintoly gyors lépésekkel
                  sietett a város felé.</p>
               <p>- Szamár! - mormogta Bercsényi, - bizonyosan valami gombkötő-legény, sok zsinór
                  van kopott dolmányán. De teringettét, a nő Amadil! erre megesküszöm. Mennyi
                  talány! - Erdődiné - Petróczi-leány? hogyan jőnek e nevek össze? A kor találkozik
                  - ha él - ilyennek kell lenni. Istenem, minő felséges nő és özvegy!</p>
               <p>Bercsényi mindezt gyorsan, a város felé sietve gondolta s bár jól tudta, hogy a
                  bécsi kormány őt is szemmel tartja s főleg Pozsony, Bécsnek közelében mindig tele
                  van kémekkel, mindent feledett s feltette magában, hogy e rejtélyek nyitjára
                  akad.</p>
               <p>Estve volt már, mikor őt ujra a csapszék füstös szobájában pillantjuk meg, még
                  pedig egyedül s igen komor kifejezésű arczczal.</p>
               <p>A kis szoba úgy tele volt magasra vetett ágyakkal, festett ládákkal és székekkel,
                  hogy a közepében álló asztalka körül csekély ür maradott.</p>
               <p>A kakuk, egy avult tekintetű faórán, mely hosszú nehezékével az ajtó és kemencze
                  közt függött a falon, éppen hetet ütött. - Ékszereim kezeim közt vannak, - mond
                  Bercsényi magában, ha Izekucz kevesebb szerencsével járt, még ma felkeresem
                  barátimat.</p>
               <p>Látszott, hogy szórakodott; festett széken ült az asztal mellett s könyökére
                  nyugasztott állal tünődött magában. Erdődiné! senki sem tud többet róla, mint hogy
                  Erdődi özvegye s Petróczi leány. Mégis ő az - Amadil! - ily hasonlatosság nincsen
                  e világon! Meg kell őt találnom, ha mindent koczkáztatok is.</p>
               <p>E pillanatban lépett be Izekucz, kissé gajdosan, de oly állapotban, hogy még
                  lehetett vele értekezni.</p>
               <p>- No szolgám! - kezdé Bercsényi, mihelyt az örmény benyitott s leemelte borzas
                  fejéről a süveget, - ülj ide és beszéld el hamar, mit végeztél?</p>
               <p>- Mindent jól, - mond az örmény, - itt a pénz tüszőmben, csupa arany!</p>
               <p>Ezzel lecsatolta tüszőjét, mely oly nehéz volt, hogy csudálni lehetett, miként
                  birta el, főleg mostani állapotában, midőn lábai szerfelett kaszáltak kétfelé.</p>
               <p>- Mennykő ember! - mond Bercsényi emelgetvén a tüszőt, sohasem hittem volna, hogy
                  ily hamar eljárj a dologban. E kis pénz tíz helyt volt lerakva. Szólj, mind otthon
                  találtad őket?</p>
               <p>- Otthon? - felelt az örmény hetykén, - igen ám, de csak hármat.</p>
               <p>- Hát a többi?</p>
               <p>- A többit majd felkeresi az a három jóféle úr. Nincs oly ember, mint a magyar!
                  barátnak is jó, ellenségnek is. Ha barát, megosztja falatját, ha ellenség - szembe
                  jő, sohasem kerül hátul. Mihelyt megtudták azok a jó urak kegyelmed ittlétét, mind
                  ide futott volna! No de volt eszem! Megmondtam, hogy bujdosunk, s mit tettek? a
                  három becsületes ember lefizette, mi tiznél volt letéve. Kergettek a pénzzel,
                  mintha égne a ház, mihelyt megtudták, hogy nyakunk körül jár a kés, minő
                  emberek!</p>
               <p>Valóban, kevés föld van a világon, hol nehéz napokban az üldözöttek annyi nyilt
                  szívvel s nyitott erszénynyel találkoztak, mint akkortájban Magyarországon s e
                  fajban minden erény örökös.</p>
               <p>Bercsényi, mint sokan, vagyonát nem egy helyt tartotta, a rablás, elkobzás
                  napirenden valának. Ha aztán valakit egy helyt a jégre tettek s tökéletesen
                  kitisztázták, összeszedte, a mit itt-ott félretett jó embereinél.</p>
               <p>* * *</p>
               <p>Bercsényi annyira el volt Amadillal foglalva, hogy az idő nagyobb részét
                  tudakozódással töltötte. Megtudta a bánnénak lakását, s hogy csak a mult napon
                  érkezett Horvátországból s Bécsbe utazott, - de semmit, mi bizonyítaná, hogy a
                  szép özvegy s Amadil ugyanazon egy személy.</p>
               <p>Mihelyt Bercsényinek pénze együtt volt, be nem várta a hajnalt, hanem még azon
                  éjen elindult - hová? meg nem mondotta. Izekuczot Miriánhoz indította, hogy ott
                  néhány hű embert magához vevén, őt brunoki kastélyában várja be.</p>
               
            </div>
            <div type="chapter">
               <head>BOSSZÚTERV.</head>
               <p>Míg Bercsényi s Izekucz útban vannak, igyekezzünk megtudni, Amadil volt-e valóban,
                  kit Bercsényi a bájos hölgyben gondolt megismerni?</p>
               <p>A fiatal özvegy, kinek férje Erdődi Miklós horvátországi bán, nagy és szerencsés
                  részt vett a törökök elleni csatákban, Bécsbe sietett. - Neve ott jól hangzott,
                  bár testvérét Petróczi Istvánt, mint Tökölyinek egykori buzgó párthivét, gyanús
                  szemmel kisérte a kormány.</p>
               <p>A fiatal grófné azon osztályához sorozandó a nőknek, kik a lehető legkevesebb
                  gyanút gerjesztik. Fényes házat tartott, elébb Zágrábban, később Pozsonyban, hol
                  mindenki szivesen láttatott, s oly vidám, eredeti szeszélylyel birt, annyira csak
                  felszinét az életnek látszott kedve szárnyaival érinteni, hogy rá sem érhetett
                  veszedelmes lenni. A korlátlan hatalom önkénye alatt, minden időben azon
                  életembereknek volt legjobb dolguk, kik saját semmiségükkel elfoglalva, pazar
                  kénynyel élvezték át a napokat, mit sem gondolva, a haza egeret vagy macskát
                  szül-e! Hadd éljenek! - mondta a kormány, - nem veszedelmesek; boldogság ily
                  ürütömlőket kormányozni.</p>
               <p>Ha egykor a szép nőnek férje, mint minden tehetős magyar, irigység tárgya volt is:
                  a császár személyes rokonszenvével birt s egyike volt azoknak, kiket a mindig éber
                  gyanusítóknak nem sikerült a fekete könyvbe iktatni. Neje, míg Horvátországban
                  lakott, csak háztartásával elfoglalva, szalmaözvegységét gond nélkül s
                  kifogyhatlan mulatságok közt töltötte. Férje a csatákban vevén élénk részt, ritkán
                  volt otthon s mindenki azt állította, hogy nejét vagyonáért vette el, bár mások
                  azt erősítek, hogy a nő egészen meg tudta nyerni szivét s férje őt a
                  féltékenységig szerette.</p>
               <p>Mi igaz ebből, nem bir reánk s történetünkre fontossággal, de igaz az, hogy e nő
                  férjhez nem szeretetből ment, hanem a körülmények súlya kényszeríté őt e
                  házasságot mint valódi szerencsét s önállása alapkövét tekinteni.</p>
               <p>Hogy önálló volt e nő, azon senki sem kétkedett, ki őt csak párszor látta, s férje
                  míg élt, nem ismert más akaratot, mint nejéét.</p>
               <p>Volt e hölgyben valami felsőségi szellem, melyet nem akarunk esze s értelme
                  túlságából származtatni; benne mindenek felett az akarat ereje volt kifejtve,
                  azért makacsul s minden áron kivitte, a mit feltett magában. Hol szilárd fellépés
                  czélra nem vezetett, senki se birt úgy, mint e nő, a behizelgés és beszélés
                  tehetségével.</p>
               <p>Ha aztán a semlegesség, vagy közönyösség álczája alatt annyira puhította az
                  ellenzéket, mennyire akarta s czélnál állt, félreismerhetlen lőn vonásaiban a
                  diadalérzet, mintha magának mondaná, tudtam hogy kiviszem, ha így nem, - amúgy! de
                  mindegy, csakhogy czélt értem.</p>
               <p>Senki sem hozandja kétségbe, hogy az ily jellemek sokat kivisznek, mert ha nem
                  jókedvből, az emberek néha az unalom súlyától legyőzetve, engednek. Azért van,
                  hogy olykor igen csekély itélő tehetségű, néha megromlott szivű egyéniségek
                  diadalt vivnak ki érzés és okosság fölött.</p>
               <p>Erdődinében állítólag sok büszkeség, gúny, inger s nem csekély bosszúvágy voltak
                  együtt; kedélye hidegnek s minden bensőség nélkülinek tartatott azok által, kik
                  kevesebbé ismerték. Tettekben legjobban kitünend ez; de annyit elárulhatunk, hogy
                  bár szeszély néha a túlságig, de egy csöpp nemtelen vér sem folyt ereiben. Maga a
                  bosszuvágy nála könnyen engesztelhető, csipős, nem mérges visszatorlás volt,
                  sohasem több, vagy egyéb.</p>
               <p>Ha czélt ért s e részben kitartása párját kereste, sohasem nyult nemtelen
                  eszközökhöz. Távolról sem tartozott azon aljas neméhez a hölgyeknek, kik a
                  gyöngédség ellen botránynyal lépnek fel, mások nemességére számítván, aljasokká és
                  nemtelenekké lesznek, hogy a pír és szégyen érzete azokat, kik botránytól
                  irtóznak, engedékenységre birja.</p>
               <p>Férjhezmenetele óta Erdődiné nem volt Bécsben. Míg férje élt, ezrei az
                  akadályoknak tűzték magukat ily út ellen. Pedig nem tudjuk, mi okon,
                  ellenállhatatlan vágyat, talán viszketeget érzett oda menni.</p>
               <p>Szerfölött jókedve volt egész útjában s a mellette ülő fiatal hölgygyel derülten
                  társalgott.</p>
               <p>Mihelyt Bécsbe megérkezett s ott a legjobb vendéglők egyikébe beszállt, azonnal
                  felhozatá podgyászát. Minden szék és ágy tele volt a legszebb és legfényesebb női
                  öltönyökkel, csipkékkel, ékszerekkel, mintha boltot akarna nyitni.</p>
               <p>A fiatal leányka jókedvűen részt vett e kitárásában az öltözéki kincseknek.</p>
               <p>E kedves gyermeket - nem lehet feltünő szépségnek nevezni; de a jámborság s
                  bensőség angyali kifejezésével biró vonásai, értékesb s tartalmasb bájjal birtak,
                  mint hogy a figyelmet kikerülhetnék. Első tekintetre látni lehetett, hogy nemével
                  az istenítésnek ragaszkodik Erdődinéhez, s annyira azonítni igyekszik érzéseit az
                  övéivel, hogy mindenben, mit e nő tett, saját érdekében osztozni látszott.</p>
               <p>- Rózsám! - mond Erdődiné, a fiatal hölgyhöz intézvén szavait, - mit gondolsz, mit
                  mondanak a jámbor szüzek, főleg a szemtelen Ágnes soror, ha még él, mikor
                  egyszerre megjelenek ékszereimben, biborban s bársonyban előttök? Istenem, be
                  örülök! - folytatá gyermekes szeszélylyel, - évek óta készülök e tréfára.</p>
               <p>- Csudálkozni fognak! - mond Rózsa szelid mosolylyal - meg nem álmodják.</p>
               <p>- És mérgelődni - tevé hozzá a nő, - kiugranak bőrükből, főleg Ágnes soror - ha -
                  ha - ha! Isteni egy tréfa lesz.</p>
               <p>- Meglehet - felelt a leány - de mégis szeretni fogják kegyedet. Oh! hogy ne
                  szeretnék! hiszen nincsen a földön jobb, kegyesebb, szentebb! - Valami ihlettség
                  volt a gyermeknek e szenvedélyes kitörésében. Midőn ábránd kifejezésű, felséges
                  barna szemeit függesztette a grófnőre, lehetlen volt kétkedni, hogy minden szava
                  szivéből ered.</p>
               <p>- Bohó gyermek! - viszonzá a nő, két ujjával meglegyintve Rózsának üde arczát, -
                  még szentet csinálsz belőlem! minő bolond gondolat. Na, hiszen szépen megköszönnék
                  a sugáros urak ott fönn a jó Istennél, ha egyszerre soraikban látnának. Mindez
                  attól van, mert szeretsz kedvesem s ez csak méltányos, tudván, mennyire, de
                  mennyire kedves vagy nekem!</p>
               <p>Rózsa mindkét kezét megragadta Erdődinének s ajkaihoz vonta azokat, szemei
                  megteltek könynyel, egy szót sem birt kiejteni.</p>
               <p>A nő csókot nyomott szép fehér homlokára, melyről a barna fürtöket elhárította,
                  aztán jókedvvel szólt: Rózsa tanácskozzunk; - nézd itt e nehéz halvány violaszín
                  ruhát, melyet arany füzérek futnak át, némbereim állítják, hogy ebben legkarcsúbb
                  vagyok, mit gondolsz, ezt vegyem-e fel, vagy a fellegzett fehéret amott, vagy ama
                  feketét áttörve arany pálmalevelekkel? Mert tudd meg gyermekem, holnap egyszer
                  rendkívülien szép és fönséges akarok lenni.</p>
               <p>- Ez nem sok fáradságba kerülend! - mond Rózsa.</p>
               <p>- Gondolod? - szólt a nő - No, mit határoztál? én a violaszínre szavazok, és
                  te?</p>
               <p>- Én is, - bár a fehér!...</p>
               <p>- Jó, legyen, a fehér üdébb, könnyebb amannál - s végre fehérhez minden ékszer oly
                  jól illik! s én ragyogó akarok lenni, mint a nap.</p>
               <p>- Van miből, - felelt nevetve Rózsa.</p>
               <p>Erdődiné azonnal csengetett s a két szobaleány belépvén, parancsaira várt. -
                  Miután a fehér selyemruhát félretette, a csipkefátylat, fejkötőt kiválasztotta s a
                  számtalan hüvelyekből az egyik asztalra kirakott ékszerek közől jó csomót külön
                  tett, a szobaleányok minden egyebet elrakosgattak s azután eltávoztak.</p>
               <p>- Szeretnélek magammal vinni, kedves Rózsám! - mond Erdődiné. - Isten tudja, de a
                  tréfa egyedül mit sem ér, te tanúm leendesz!</p>
               <p>- Ha kegyed akarja, miért nem asszonyom, - mond Rózsa.</p>
               <p>- Szégyenlem, hogy ily gyermek vagyok kedvesem, de ellen nem állhatok e
                  visszatorlási viszketegnek, - szólt nevetve Erdődiné. Sok borsot törtek orrom alá
                  egykor e jámbor szüzek, ez még mi sem volna, de hogy barátnémat, Rákóczi Juliát
                  sem kímélték, ezen angyalt, minő több nincsen! - ezt meg nem bocsáthatom nekik, -
                  várjatok majd -</p>
               <p>* * *</p>
               <p>Másnap tíz óra tájban, a grófnő Rózsa társaságában, pompás kocsiján megindult azon
                  kolostor felé, melyet történetünk kezdetétől ismerünk.</p>
               <p>Ha a változatosságnak vannak kellemei, ha a nagy és rendítő játék, melyet élet és
                  halál, enyészet és születés tárnak a földön szemeink elé, a félelem és csudálat
                  bájával bir; van a csendnek, a változatlan békének is sajátos érdeke.</p>
               <p>Az első, rohanó folyam zuhatagaihoz s áradozásaihoz hasonlít, a másik olyan, mint
                  a csendes tó virágos partok közt. A kolostori élet eszünkbe juttatja a csillagok
                  örök útját, a hajnalt, mely hasad és hirnöke a napnak, a napot magát, mely kél és
                  leáldozik, hogy a hold csillagudvarával kövesse, s a fénylő nap forrósága után
                  enyhet és hüvet hozzon, szóval mindig hasonló magához.</p>
               <p>A léleknek a csendes falak közt nincsen földien magasztos röpte, nem játszanak
                  vágyak és remények a jövő óra szerencséjével, minden esemény egyszerű, hangtalan,
                  de békés és békítő.</p>
               <p>Mater Honoria, azon egész hosszú idő óta, mióta Juliával s Amadillal, minden földi
                  érdek, minden óvatosság s félelem kiköltözött a setét falak közől, egy napot úgy
                  töltött, mint a másikat. Ha reggel az egyházba ment, szintazon szelid
                  tiszteletteljes arczok tekintettek reá, szintúgy nyiltak a rózsák a növendékek üde
                  arczain, míg az éltesb szüzek fehér homlokára oly észrevétlenül rajzolá le magát a
                  kor, hogy Honoriának e változás fel sem tűnt.</p>
               <p>Ujra a csendes, fönséges karének hangzott, körüle s a földről a kedélyek magasra
                  szálltak, keresvén fön csillagok honában az örök intéző szellemet, változatlan
                  vaskövetkezetességű törvényeivel, melyeknek ég s föld engedelmeskedik önkénytelen
                  s ellenszegülés nélkül.</p>
               <p>Ki csudálná, hogy a szent arczon az idő nem hagyott nyomot, hogy a fönséges hölgy
                  alig látszott egy évvel korosabbnak, mint akkor, mikor Julia e kolostort
                  elhagyta.</p>
               <p>A kis Ágnes soror is, szintoly heves, kövér és indulatos volt, de ez nála annyira
                  természetté vált, hogy senkinek sem ötlött fel, s ha kissé kibeszélhette magát s
                  vére lecsillapodott, egy sem tudott neheztelni reá.</p>
               <p>A növendékek egy-két csintalan tréfát engedtek maguknak vele, haragja mit sem
                  használt, mert e fiatal gyermekek elnevették azt, s pár engesztelő szóval le
                  tudták fegyverezni: a mindig zajgó kis apácza nem volt oly hamis, minőnek
                  látszatni törekedett.</p>
               <p>* * *</p>
               <p>A kapuőrné a csengetésre azonnal felnyitotta a magas bejárást. A grófné büszke
                  tekintetet vetett reá, s megmondván nevét, czímét, a fejedelemnőhez akart
                  vezettetni.</p>
               <p>- Méltóztassék nagyságod ide a beszélőterembe lépni, - mond a soror, - kiről nem
                  szükség megjegyeznünk, hogy nem az, kit egykor ott láttunk.</p>
               <p>Erdődiné összevonta szemöldeit: - Szeretnék a fejedelemnő szállására vezettetni -
                  szólt azután.</p>
               <p>- Bocsánat - felelt a kapusnő - ha ezt bejelentés nélkül nem tehetem, de tüstént
                  itt leendek ujra.</p>
               <p>Erdődiné a beszélőszobába lépett, hol semmi sem változott: szint azon egyszerű
                  bútorzat, ugyan azon elválasztó rostély.</p>
               <p>- Mintha tegnap lettem volna itt! - mond Rózsához fordulva, ki csendesen foglalt
                  mellette egy széken helyet.</p>
               <p>E szavak után a nő arcza sajátos kifejezést nyert; nem nevezhetjük azt
                  búskomolynak, vagy alázatosnak, de neme az elfogultságnak lepte meg ezen erélyes
                  természetet.</p>
               <p>Pár percz mulva a rostélyzaton túli osztálynak ajtaja megnyilt, s azon egy magas
                  apácza lépett be. Öltözete finomabb szövetből készült, mint a többieké, s egész
                  tartásában a ház főnöke félreismerhetlen volt.</p>
               <p>Erdődiné rátekintett, s alig hitt szemeinek, mikor azok egy előtte egészen idegen
                  arczczal találkoztak.</p>
               <p>A fejedelemnő a maga részéről udvariasan köszönt s kérdé, mivel lehet szolgálatára
                  a grófnőnek.</p>
               <p>- Tisztelendő fejedelemnő, - mond Erdődiné, azonnal visszanyervén lélekjelenlétét:
                  - kegyed elfogultságomon nem fog csudálkozni, ha megtudandja, hogy én mater
                  Honoriát, a fejedelemnőt keresem, de úgy látom, hogy a kolostor jelenben más
                  kormány alatt van.</p>
               <p>- Ez semmi különbséget nem teend, - felelt a fejedelemasszony, ki mintegy 40 éves
                  lehetett, s feltünő szép vonásokkal birt, bár azok távol estek azon érdektől,
                  melyet mater Honoria egész megjelenése előidézett, - mondja meg kedves grófnő
                  kivánságát s tapasztalandja, hogy mindenben igyekezni fogok szolgálatára
                  lenni.</p>
               <p>Mater Eucharis, ki néhány év óta a prágai kolostorból jött ide, abban a
                  véleményben volt, hogy a grófnő Rózsát akarja a kolostorba adni nevelés végett - s
                  szembetünő volt a kellemes benyomás, melyet a kedves gyermek szerény s igénytelen
                  tartása előidézett.</p>
               <p>- Látogatásomnak czélja csak az volt - felelt a kérdett - hogy Mater Honoriát s
                  még nehányat a kolostor régiebb lakói közől lássak, mint a ki több időt e
                  kolostorban töltöttem.</p>
               <p>- Mater Honoria, - felelt Eucharis - nehány évvel ezelőtt lemondott hivataláról,
                  de a kolostorban van, s mindjárt rendelést teendek, hogy lejőjjön. Remélem azonban
                  kedves grófnő, szerencsém leend kegyedet saját szobáimban is üdvözölni.</p>
               <p>A fejedelemnő csengetett, s Erdődiné majdnem felkiáltott, mikor a belépőben a kis
                  kövér, még mindig piros és mozgékony Ágnes sororra ismert, ki udvariasan
                  meghajtotta magát előtte.</p>
               <p>- Eredj Ágnes s vezesd ide mater Honoriát, kivel gróf Erdődiné tisztelt látogatónk
                  szólni kiván: mond a fejedelemnő és nyájasan, bár némi feszességgel köszönvén,
                  eltávozott.</p>
               <p>Ágnes helyet engedett neki, s mikor követni akarta, Erdődiné megszólalt: - Ágnes
                  soror! - kérem időzzék még pár pillanatig.</p>
               <p>Az apácza tüstént megfordult, s a rostélyzathoz közeledett, míg vonásai nem
                  csekély meglepetést árultak el.</p>
               <p>- Ismer-e még, Ágnes soror? - kérdé Erdődiné, ki könnyebben érezte magát, miután a
                  fejedelemnő eltávozott.</p>
               <p>Az apácza nagy figyelemmel tekintett reá: azután csóválta fejét.</p>
               <p>- Kegyed nem ismer, a mint látom, - kezdé ujra igen csipős hangon a nő - nézzen
                  csak jobban szemeim közé: - jut-e még azon átkozott, Istentől elfordult, garázda
                  Amadil eszébe, ki kegyedet szépen elzárta, mikor Julia herczegnő iránt oly
                  hatalmas pajzánságot fejtett ki?</p>
               <p>- Ah! - kiáltott fel Ágnes, - állásba tevé magát: - kegyed az! kegyed Erdődi
                  grófné?</p>
               <p>- Én, igen - a horvátországi bán Özvegye - Petróczi Amadea, az egykori Amadil egy
                  személyben. Így változik a sors: a legutolsók lesznek a legelsők - s azok, kik
                  egykor oly büszkék és hatalmasok voltak ellenem, csak ott vannak, a hol
                  voltak.</p>
               <p>- Kegyed - a csintalan Amadil! - Isten bizony igaz: most ismerek reá, ah minő
                  dicső, ki gondolta volna! Megyek, futok, sietek tüstént mater Honoriához - lesz
                  öröm! minő szép, hogy kegyed nem feledte el e csendes falakat s felkeresett
                  bennünket. De én is nagyot haladtam azóta, mert nem Ágnes soror többé, hanem mater
                  Ágnes vagyok! Mater Ágnes arczán oly félreismerhetlen volt az öröm, hogy Erdődiné
                  nem tudott magához térni álmélkodásából.</p>
               <p>Hogyan? gondolá magában, míg én éveken át azon gyermekes viszketeggel vesződöm,
                  hogy e szegény apáczát itt megszégyenítsem, ez mindent feledett s éppen annak
                  látszik örülni, mit én diadalként akartam ellene használni.</p>
               <p>Ágnes elsietett, míg Amadil, kit régi nevén nevezhetünk már, megszégyenülve
                  szólt:</p>
               <p>- Kedvesem, - lefegyverzett e szegény apácza! nem tudnék egy éles hangot neki
                  mondani. Ezek valódi szentek, mert csak szeretni s megbocsájtani tudnak.</p>
               <p>- Nekem nem egyszer tele töltötte edényemet meleg levessel - mond Rózsa: - higyje
                  asszonyom, mind jók ezek a szüzek.</p>
               <p>- Minő különös! - sóhajtott Amadil - igaz! annyira lemondottak a világ minden
                  fényéről s öröméről, hogy meg sem illeti őket annak kitárása. Talán egyszerű házi
                  öltönyömben több hatást teendék! Nem tudom, miként van, de szégyelni kezdem, hogy
                  ennyi ékszert raktam magamra.</p>
               <p>Még el nem végezte jól szavait, mikor mater Ágnes visszatért, de nem a rostélyzat
                  felől, hanem azon az ajtón, melyen Amadil a beszélő terembe lépett.</p>
               <p>- Kedves szép grófné - mond az apácza, kinek gömbölyű arcza sugárzott: - jőjjön,
                  egyenesen mater Honoriához vezetem, saját czellájában akarja kegyedet üdvözölni.
                  Ma el nem bocsátjuk; ah - folytatá tréfásan, megveregetvén Rózsa arczát; - minő
                  csintalan volt a grófné! na - párját kereste! - mindnyájunkat kétségbe ejtett,
                  mégis megsirattuk, mikor elment. Istenem! - azóta sem nevettünk jóizűen: - jőjjön
                  grófné, Amadil! azt sem tudom, mit beszélek. Emlékezik-e még, mikor altomban
                  fekete keresztet rajzolt orromra? ha - ha - ha! a mi igaz - igaz, hamis egy csont
                  volt!</p>
               <p>Ezt mondván, nagy sietséggel kihempergett az ajtón, folytonosan nevetve s
                  beszélgetve.</p>
               <p>- Nézze mater Amáta, - szólt egy öreg apáczához, ki a folyosón szemközt jött
                  velök: - ez a szép fényes úrhölgy - ki? ezt kérdem - na mater Amáta - hadd
                  halljuk, úgy-e el nem találja: ez a mi csintalan Amadilunk! jó, hogy itt van -
                  folytatá nevetve - befalazzuk! - természetes, megszökött a kolostorból!</p>
               <p>Mater Amáta mihelyt Amadilra ismert, hasonló örömet tanusított, s Erdődiné úgy ki
                  volt szedve sodrából, hogy azt sem tudta, mit feleljen; de alapszínben jó szive, s
                  derült kedélye azonnal beletalálta magát helyzetébe, s Ágnes sorornak nem lehete
                  panasza azon nyájas társalgás ellen, melyet a grófnő vele folytatott, míg a
                  folyosó végén a czellák egyikébe benyitottak.</p>
               <p>Egy szűk szobácska volt ez. Minden bútorzata egyszerű: szegényes nyoszolya,
                  térdelő asztal s két szalmaszék: a falon egy fogas zöld függöny alatt. A bútorok
                  ezüst színre festett fából, az ablakok gyolcs függönyökkel s a kis bádog kemencze
                  mutaták, minő kevés követelései vannak azon valóban feltünő s bájos teremtésnek,
                  mely itt Amadil elé jött.</p>
               <p>Mater Honoria, miként Aspermontnak megmondotta, letette fejedelemnői hivatalát:
                  minden el lőn követve, hogy elhatározását megváltoztassa, de siker nélkül. Kis
                  czellájával cserélte fel kényelmes lakását, s a rend igénytelen öltönyéről eltűnt
                  minden megkülönböztető jel.</p>
               <p>Amadil meg volt hatva, midőn mater Honoriát megpillantotta. A kedves, fönséges
                  vonások keveset változtak, mikép mondtuk; volt valami elszánt és kibékült ezen
                  arczban, mi szenthez hasonlított. A büszke szeszélyes nő, kinek utógondolata
                  bosszúviszketeg és diadalvágy volt, könnyeket érze gyűlni szemeibe, s önkénytelen
                  vonta mater Honoria gyöngéd kezeit ajkaihoz.</p>
               <p>- Isten vezette kegyedet ide - jó grófné! - mond Honoria alázattal visszavonván
                  kezét, megölelvén Amadilt s nyájasan üdvözölvén Rózsát.</p>
               <p>Amadil heves természete nem kevésbbé tudott maga, mint mások ellen felindulni. E
                  pillanatban úgy tetszett neki, mintha büntetésül e szerény, nemes teremtés
                  lábaihoz kellene omlania, s tőle vétkes szándokáért bocsánatot kérni.</p>
               <p>De a gyöngédségben éppen az a kiváltságos tulajdon van, hogy mások terhelő
                  helyzetét tudja könnyíteni s tért nem ád annak, a mi saját érzéseire is sértőleg
                  hathat.</p>
               <p>Mater Honoria, ha talán sejtelmével birt annak, hogy az egykor oly makacs és
                  vásott gyermek, most a fény és bőség ölében, diadalt jött ünnepelni e falak közt,
                  ezt azon eszmével odázta el magától, hogy a világ hiuságainak önkénytelen
                  eredménye, s nem a szivből jő. Amadil, ki Rákóczi Julia iránt annyi hűséget, oly
                  mély ragaszkodást tanusított, mater Honoria érzése és hite szerint bensőleg nemes
                  és jó volt.</p>
               <p>Az első üdvözlések után egy kis társalgási kör szövetkezett e szűk czellában:
                  Amadil mater Honoriával a keskeny ágyra ült, míg Ágnes és Rózsa a székeken
                  foglaltak helyet.</p>
               <p>Honoria elbeszélte, mikép gróf Aspermontné őt többször meglátogatta s mennyire
                  örül, hogy végre minden békésen ment véghez, bár meg van győződve, hogy a
                  bibornoknak ellenkező szándékában nem volt egyéb, mint azon meggyőződés, hogy
                  minden földi dicsőségnél jobb a kolostori csend és béke.</p>
               <p>Amadil nem tudott mater Honoriával vitatkozni, bár erre nagy hajlamot érzett: úgy
                  tetszett neki, mintha az öntagadás ezen áldozatával - büntetésül büszkeségeért -
                  tartozna annak, ki őt - az ellenséges szándékkal jöttet - öleléssel fogadta.</p>
               <p>Miután mater Honoria és Ágnes sokat előhoztak, mi Amadilnak e kolostorbani
                  mulatására vonatkozott, s mindezt oly negélytelen jókedvvel, hogy Amadilnak szive
                  tágult, az egykori fejedelemnő rövid szünet után kérdé:</p>
               <p>- Mondja nekem grófné, szabad-e kérdeznem, miként történt sorsában e nagy s úgy
                  vélem, kedvező változás.</p>
               <p>Amadil egy tekintetet vetett Rózsára, azután mater Ágneshez fordulva szólt: -
                  Kedves mater Ágnes, nem lenne-e kegyed oly szives e kis barátnémat a kolostorral
                  megismertetni, míg én itt gyónásomat végzem: mert szeretném azt tanuk nélkül
                  tenni.</p>
               <p>Rózsa mater Ágnessel eltávozott, de elébb Amadil kezet adott Ágnesnek, azután
                  leülvén Honoria mellé, egy sóhajjal könnyített keblén, s így kezdé:</p>
               <p>- Kedves mater Honoria, a boldogság ritka gyümölcs a földön s talán a lemondás a
                  legjobb óvszer minden elégületlenség ellen. Kegyed engem boldognak hisz? - Nem
                  vagyok az! - bár hibáznám, ha magamat szerencsétlennek nevezném. Önállás és
                  szabadság volt éltem vezéreszméje mindig: önálló vagyok - emberien szólva - és
                  szabad, higyje nekem kegyed, mennyire gazdagság s függetlenség mások szeszélyétől
                  s részvététől - szabaddá tehetnek. A részvét, s mások szeretete és rokonszenve
                  olykor inkább korlátolja szabadságunkat, mint ellenséges indulat és üldözés; -
                  szabad vagyok, de nem ismerem azon boldogságot, mely benn a szívben honol, melynek
                  csendes oltártüze világít életünkbe.</p>
               <p>- Kegyed alig ért engemet! Hallja életrajzomat, s érteni fog mindent.</p>
               
            </div>
            <div type="chapter">
               <head>SETÉT TÖRTÉNET.</head>
               <p>Oly meglepő volt az ellentét Erdődiné életteljes arcza, s a közt, mit bevezető
                  szavai sejteni engedtek, hogy Honoriának kiváncsisága, vagy inkább részvéte fel
                  volt ingerelve.</p>
               <p>Nem ismételjük Amadil első vallomásait, mivel ezek semmi újat sem födöznek fel
                  előttünk, s így a meghitt beszélgetésnek csak egy részét adjuk.</p>
               <p>- S aztán, kedves grófné? - szólt Honoria, mintegy félórai beszélgetés után.</p>
               <p>- Oh! - szólt Amadil, ellenkezése daczára ajkaihoz vonván az apácza kezét,
                  nevezzen kegyed leányának! mint azon időben, mikor e szent falaknak érdemetlen
                  lakója voltam.</p>
               <p>Honoria megcsókolta Amadil homlokát, és szeliden viszonzá: - Örömest, kedves
                  leányom, ha ezt inkább szereted; mondd meg tehát nekem Amadil: mert erről még nem
                  szóltál, mi birhatta szülőidet arra, hogy téged megtagadjanak, s nevedtől,
                  javaidtól megfoszszanak? Előttem ily természetelleni bűn lehetlennek látszik.</p>
               <p>- Önzés! ez mindig a forrás, - felelt a nő. Egy két-három
                  éves gyermeket feláldozni, egy kis leánykát, hogy a két-három napos fiút, ki a
                  család nevét fentartja, nehány uradalommal tehetősbnek tegyük, nem oly
                  megfoghatatlan dolog! - De hallja kegyed röviden, mit történetemből tudok.</p>
               <p>- Atyám Nándor-Fehérvár alatt esett el. Nagybátyám Petróczi Gábor, egy évvel atyám
                  halála után, - kinek kívülem még egy 14 éves, beteges és gyenge fia, István
                  maradott, - annak özvegyét, anyámat vette nőül.</p>
               <p>- A roppant Petróczi-birtokok ez időben mind anyámnak s mostoha atyámnak,
                  nagybátyámnak kezei közt valának, s mivel ezek fiat, leányt egyenlően illettek, én
                  és István voltunk mindaddig az egyedüli örökösök, míg anyánk második házassága
                  gyermektelen marad.</p>
               <p>- Nagybátyám, ki önző, fukar ember volt, számításból nősült; anyám ellenben
                  szenvedélylyel ragaszkodott második férjéhez, s így annyira hatalmában volt, hogy
                  akaratának soha és semmiben sem tudott pillanatig is ellenszegülni.</p>
               <p>- István fivéremet - mostoha atyám gyáva, férfiatlan ifjúnak nevezte, s őt
                  kérlelhetlen szigorral a legfárasztóbb testi gyakorlatokra szorította. Ezt
                  állítólag azért tevé, hogy erejét eddze meg, de a minek éppen ellenkező eredménye
                  lőn, mert szegény István egyelőre annyira kimerült, mikép senki sem hitte, hogy
                  valaha férfi-kort érjen.</p>
               <p>- Mikor anyámnak egy másik fia, - öcsém, Mihály született, a szülők szeretete a
                  szerelem e gyermekében központosult. Istvánt mostoha atyám még kevesebbet kímélte
                  mint valaha, engemet pedig, ki egykor a Petrócziak fejedelmi birtoka egy harmadát
                  öröklendő valék, szülőim egészen a cselédekre biztak, úgy, hogy valódi hamupipőke
                  valék a fényes háznál.</p>
               <p>- Egy reggel - mondják - senki sem tudott nyomomra akadni, eltüntem, mintha a föld
                  nyelt volna el.</p>
               <p>- Zajt ütöttek, mindenütt kerestek, de senkisem látott azon percz óta többé
                  mostoha atyám udvarában.</p>
               <p>- Petróczi Gábor és anyám színleg mindent elkövettek, hogy
                  nyomomba akadjanak, de végre felhagytak a sikeretlen kereséssel.</p>
               <p>- Ekkortájban hallották, hogy néhány órányira kastélyunktól, az áradás után egy
                  holt gyermeket találtak az iszapban, ki már hetek óta ott lehetett. Mostoha atyám
                  a sírt, hova az ismerhetlenné vált kisdedet a falusiak temették, felásatta, s
                  minden jeleivel a fájdalomnak erősíté, hogy a halott én vagyok.</p>
               <p>- Egy szép kőkereszt - nevemmel áll ama kis temetőben! - magam láttam azt, - tevé
                  Amadil hozzá, míg köny lopódzott szemeibe. Egy miatyánkat mondottam az ismeretlen
                  árva fölött, ki nevemet vitte a sírba!</p>
               <p>- Két évvel eltünésem után, a gondviselés mostoha atyám szívtelen számításait
                  meghiusította. István bátyám, talán egyrészt a szigorú bánásmód által - lassankint
                  erősödni kezdett s egyszerre egész erejét visszanyerte, Mihály öcsém ellenben, a
                  szerető ápolás és elkényeztetés tárgya, himlőben halt meg.</p>
               <p>- Ezen idő óta történetem homályos.</p>
               <p>- Mint álom, úgy jut eszembe még, nehány talányos jelenet első gyermekségemből. -
                  A kastélyban egy magas boltozatú szobának képe dereng át olykor elmémen,
                  aranyozott s nehéz vérvörös selyemmel bevont bútorokkal. Azután úgy tetszik,
                  mintha valamikor roppant termet láttam volna, életnagyságú képekkel s óriási
                  csillárral; e hézagban sok népet fényesen aranytól s drága kövektől. Egy
                  középnagyságú testes nőalak tünedez fel még e képek közt, - alkalmasint a
                  nőcseléd, kire bízva valék, de két arcz elmoshatlanul rajzolta le magát emlékembe.
                  Egy magas parancsoló tekintetű nőalak, szép, de mogorva vonásokkal s egy izmos
                  férfiú, kinek arczában a ragya nyomai látszottak. Alkalmasint anyám s nagybátyám,
                  anyámnak második férje.</p>
               <p>- Ezen árnyát a multnak, lassankint mindinkább világuló visszaemlékezések követik.
                  Egy borzasztó éj, süvöltő viharral s czikázó villámaival zajong szemeim előtt. Úgy
                  rémlik, mintha valakinek köpenye alá rejtve sűrű erdőn vinnének keresztül. -
                  Később hézag terül a kétes multnak a homályában, egy üres lap, gyanítom, sokáig
                  beteg voltam, vagy setét rejtekben, nem tudom, meddig és hol.</p>
               <p>- Iszonyú! - mond Honoria, növekedő részvéttel hallgatván Amadil előadását.</p>
               <p>- Úgy van! mater Honoria, iszonyú? - Oh! az emberek mindenre képesek, ha magán
                  érdekük jő kérdésbe. Meg nem haltam tehát, elraboltak, vagy szándékosan
                  eltávolítottak, ezt sejtettem mindig, mikor visszaemlékezéseim tévegében a
                  szakadozott fonal körül tapogatództam, de későn tudtam meg a valót!</p>
               <p>- Az első egészen homálytalan kép, mely kétségtelenül s foghatólag áll előttem:
                  egy tágas szoba, magas nyitott kemenczével s két szurtos alak, egy férfiú s egy
                  nő. Emlékezem világosan, hogy e szobában töltöttem első gyermekségem nagy
                  részét.</p>
               <p>- Mindketten szerettek, nem jut semmi büntetés, semmi durva szó eszembe azon
                  időről, főleg a nő elkényeztetett, órákig tartott ölében s olykor kosárban szép
                  gyümölcsöt hozott számomra.</p>
               <p>- Mikor mintegy 6-7 éves lehettem, megszoktam sorsomat, a férfiút atyámnak, a nőt
                  anyámnak neveztem. Már itt a képek tiszták, minden előttem áll. Egy gerendákból
                  rótt elég tágas épület nagy erdőség közepette, azután a helység, hová
                  vasárnaponkint az egyházba jártunk s szüleimnek vagy azon jó embereknek, kiknél
                  laktam, életnemük, szénégetők valának.</p>
               <p>- Jó emberek! - kiáltott fel Honoria.</p>
               <p>- Igy osztályozza a világ a jóságot kedves anyám, Honoria, - mond Amadil némi
                  keserűséggel. A gonoszság szűk öltönye, dörzsölő, durva szálaival, kitágul s
                  kényelmessé válik végre; azt mondjuk róla, hogy jó öltöny, csak meg kell szokni.
                  Az emberi természetben semmi sem oly talányos, oly szégyenítő és csüggesztő, mint
                  a jó és gonosznak e rávitelessége. Ki pénzért, egy millióktól megfosztott
                  gyermeket eltitkol s igy annak kiraboltatásában közvetve részes: e gyermeket
                  megszereti, vele jól bánik, sőt elkényezteti néha, aztán avval hizeleg magának,
                  hogy jó volt e gyermek iránt! - Így van ez sokban mater Honoria, az emberek
                  úgynevezett jósága furcsa egy szörny, ha kissé szemébe világítunk.</p>
               <p>- Az Isten másként itél, - mond az apácza, nála a kezdet és vég; oh Amadil! az
                  élet és igazságszolgáltatás itt a földön még bevégezve nincsenek.</p>
               <p>- Nem volt panaszom ellenök, jó anyám! a többi Isten dolga! - folytatá Amadil. - A
                  mult mint talányos álom hevert mögöttem, szénégetők leánya valék s elég szurtos
                  olykor, elmondhatom.</p>
               <p>- Mikor a kilenczedik évet betöltöttem, sorsom ujra változott. Egy reggel
                  szegényes lakunk előtt játszottam szelid kecskémmel, melyet gyámjaim ajándékoztak,
                  midőn kunyhónk elé könnyű szekér érkezett.</p>
               <p>- Egy legjobb korában levő, erős, izmos férfiú szállt le abból, s a nélkül, hogy
                  szót szólna, elembe állt s hosszasan nézett reám. Nem mondhatom, hogy arcza
                  kellemetlen benyomást idézett elő: de mégis féltem tőle. - Gyámatyám és anyám, kik
                  mindketten otthon voltak, azonnal kiléptek a házból s úgy látszott, a jöttet jól
                  ismerték.</p>
               <p>- Nemzetes uram! - szólt a szénégető, míg neje könnyeit törölte, a kis leánykának
                  még nem szóltunk semmit; miért őt előre elkeserítni; most ideje, s mindjárt
                  elmondom neki a mondókáját, ha már csakugyan haza akarja vinni a nemzetes úr.</p>
               <p>- Ne csudálkozzék kegyed, jó mater Honoria, ha életem e nevezetes jelenetének
                  emlékezete oly elevenen megragadt elmémben. Nehéz, nehéz óra volt ez! - Éppen azon
                  hatást gyakorlá reám, mintha szülőimtől kellene elválnom, s ez oka, hogy e szegény
                  emberekre nem tudok neheztelni. Többet mondok, felkerestem őket, mióta a sors
                  egyszerre gazdaggá tett, ha nem is boldoggá. A házat üresen találtam, a két öreg a
                  földben nyugodott, sírjok felett bocsájtottam meg, a mit ellenem vétettek s
                  megköszöntem a jót, mit körükben élveztem.</p>
               <p>- Oh Amadil! - mond Honoria - minő szép ez! minő emberien alázatos, és isteniesen
                  kibékítő, az embereknek megbocsájtani s a kik kővel hajítanak, könnyet ejteni
                  sírjukra!</p>
               <p>Amadil megszorítá az apácza kezeit és folytatá. Egy új camoeleonával az emberi
                  érzések talányainak vezetett a sors össze! Későn ismertem reá, de jellemzeni fogom
                  őt, mert e kolostor szent falai közt az emberek egy öntetbe olvadnak össze; az
                  egyéniségek eltűnnek, az embereket pedig egyesekből ismerjük meg, az általános
                  elvek és szabályok csalnak mindenkor.</p>
               <p>- Nem tudom, hallotta-e kegyed Absolon Dániel nevét valaha?</p>
               <p>- Emlékezem, - felelt rövid gondolkozás után Honoria, - Aspermont említette ezen
                  embert s egy Radics nevűt, kiknek segedelme által a munkácsi vár ő felségök
                  hatalma alá került.</p>
               <p>- Úgy van, - mond Amadil, míg szemeinek egy éles villáma sejteté az undort, mely
                  keblében e két névre keletkezett. - Ugy van, mater Honoria, ezek is becsületes
                  emberek voltak a maguk nemében, legalább jutalomra méltattak, hol ily neme a
                  becsületességnek értékkel bir. Talán pár részlet ezt jobban felvilágosítja. Midőn
                  Tökölyi szerencséje hanyatlott s az Isten dicsőségére a protestánsok üldöztetése
                  nagyban megkezdetett, - Amadil ezen utóbbi szavakat rosszul titkolt gúnynyal ejté
                  ki s Honoriának szeliden feddő tekintetével találkozván, folytatá: - Tökölyi azt
                  írta nejének Munkácsra, hogy a római pápa közbenjárásáért folyamodjék, igéretet tevén ő szentségének, hogy ha férjének
                  bocsánatot s javai megtarthatását kieszközlendi a császártól, kész leend az,
                  nemcsak maga áttérni a katholikus egyházhoz, hanem hite sorsosait is ily áttérésre
                     birni.
               </p>
               <p>- Vigyázzon most jól, mater Honoria, hogy Radics s főleg Absolon megitélésében
                  igazságtalan ne legyen. Absolon buzgó protestáns lévén, mihelyt Zrinyi Ilona vele
                  mint titoknokával, férje levelét közlötte, feltette magában, vallásérzelemből - Tökölyi tervét kijátszani. - Ki ne kétkedne e szent
                  érzelemben! a ki tudja, minő dicső pártolásban részesültek a protestánsok minden
                  időben a német kormány alatt.</p>
               <p>- Amadil! - szólt közbe Honoria, kinek buzgósága mindig kellemetlenül volt
                  érintve, ha valaki azt illette, mit szintoly szentnek hitt mások keblében, mint a
                  magáéban.</p>
               <p>Amadil nyilt tekintete találkozott az apácza szemeivel, azután felelet nélkül
                  folytatá: A fenséges nőnek, Ilonának erős szíve volt; nem félt és bízott Istenben!
                  A derék Absolon azonban ellopta s elvesztegette az élelemszereket. - De miért
                  folytassam, - a vár az utolsó falat kenyérrel s miután a herczegnő s mindnyájan
                  oly szárazok valának az éhségtől, mint a len, német kézre került. Absolon lopott,
                  hazudott, levelet sikkasztott, úrnőjét elárulta és - becsületes ember!</p>
               <p>- Nem vagy-e igen merész pálczatörésedben Amadil! - mond Honoria.</p>
               <p>- Meglehet! - felelt Erdődiné, felvetvén üde ajkait, azután gyorsabban folytatá -
                  ezen ember, Absolon Dániel uram, állt most a szénégető lakja előtt.</p>
               <p>- Öreg, szurtos gyámnokom nem sok szót szaporított. Leányom - mondá nekem: nézd e
                  jó urat, ez szép kastélyban lakik, jámbor neje van, asztala mindig rakva, ehhez
                  fogsz menni szolgálatba, nagy leányka vagy már, ideje, hogy tanulj valamit.</p>
               <p>- Le valék verve, sírni, jajveszékelni kezdettem, az öregek térdeit öleltem át,
                  hogy el ne taszítsanak maguktól; láttam, hogy sírnak ők is, hasztalan! Absolon úr,
                  kinek nevét csak későbben tudtam meg, a munkácsi várba vitt magával.</p>
               <p>- Miként növekedtem ott Rákóczi Julia közelében, miként jöttem ide, ezt kegyed jó
                  mater Honoria tudja; oda értem tehát gyónásomban a mások vétkeiről, hol ideje azt
                  elmondanom, a mi velem tovább történt. - Mikor kegyed kérdésére feleltem, ott
                  valánk, hol lovamról lehanyatlottam a zernesti csatában.</p>
               <p>- Mi történt közvetlen ezen ájultságom közben velem, később, hetek mulva tudhattam
                  meg.</p>
               <p>- Mikor először egészen magamhoz tértem, szép, kényelmes szobában valék, meleg,
                  finom ágyban, s mellettem egy öreg nő ült.</p>
               <p>- Hol vagyok? - mi történik velem? ez volt első kérdésem.</p>
               <p>- A nő csendre intett, s mondá, hogy mindent megtudandok, csak legyek nyugodt és
                  ne beszéljek.</p>
               <p>- A szoba félhomályában, a nőnek vonásait ki nem vehettem tisztán de hangja
                  meglepett, s mikor lassankint teljes öntudatra jövék, önkénytelen
                  felkiáltottam.</p>
               <p>- Kegyed az Absolonné asszonyom? Istenem, hát Munkácson vagyok? hogyan jöttem ide?
                  hol voltam eddig?</p>
               <p>- Én vagyok drága kisasszony, - felelt a nő, - kinek vonásain látszott, mennyire
                  örül, hogy eszméletre jöttem.</p>
               <p>- Kisasszony, - kiáltottam fel minden csendre intés ellenére, - kisasszony! - ki
                  vagyok én tehát? - mióta nevez kegyed kisasszonynak s nem Amadilnak?</p>
               <p>- Kiváncsiságom a legélénkebben fel volt ingerelve, de a nőt nem birhattam
                  vallomásra.</p>
               <p>- Nem akarom hosszúra nyujtani életem ezen új s legnevezetesebb fordulatát; legyen
                  elég mondanom mater Honoria, hogy Absolon és neje a munkácsi vár feladása után
                  gróf Erdődi Miklós bán szolgálatába jöttek, én nem Munkácson, hanem Nagy-Váradon
                  valék; hová a bán e két embert parancsolta, egyedül azért, hogy reám
                  ügyeljenek.</p>
               <p>- Megtudtam, hogy sebem nem volt halálos, de a forró láz járult kimerültségemhez s
                  okozá, hogy eszméletem nem volt helyén.</p>
               <p>- Azon fényes magyar lovag, ki engemet a csatatéren sebesülten talált, nem volt
                  más, mint Erdődi Miklós, a horvátországi bán, ki megszánt, s a csatatérről
                  eszmélet nélkül elvitetvén, azonnal a legélénkebb részvéttel gondoskodott rólam.
                  Nála nélkül nem élnék most!</p>
               <p>- Absolon és neje természetesen azonnal reám ismertek s ők azok, kiktől Erdődi
                  születésem titkát megtudta s mindazt megértette, mi velem eddig és mi okon
                  történt.</p>
               <p>- S most már kedves anyám Honoria, teendem meg valódi gyónásomat. Megvallom
                  kegyednek őszintén, minő keveset érek s mennyi súlya van előttem soknak, mi
                  pusztán földi s magasbra nem visz. Nem vagyok pedig rossz s mint sokan, kikben
                  gyöngeségek vannak, én is bővelkedem mentségekben. Ezer okot tudok felhozni
                  mindenre, a mit teszek, s mire magamat elhatározom; de nem tartozom a pharizeusi
                  fajhoz mondván: Hála neked Istenem, hogy jobbá tevél másoknál! Itéljen kegyed.</p>
               <p>- Bercsényit minden hevessége s indulatossága mellett szerettem, szeretem talán
                  most is, s mégis mikor a nálánál sokkal korosabb bán engemet felkeresett
                  Nagy-Váradon s egészségem helyre állván, igérte, hogy atyám leend s később midőn
                  Horvátországba vitetett s ott a gyámatyából szerető és kérő vált, nem tudtam a
                  fény és kényelem varázsának ellenállani, s neje levék!</p>
               <p>- Különös utai a gondviselésnek: - szólt Honoria, - tudtad-e már akkor születésed
                  titkát?</p>
               <p>- Semmit sem tudtam; mikor egybekelésünk napján a lelkész Petróczi Jozefa Amadea
                  néven szólított, annyira meg valék lepetve, hogy csak némi szünet után tudtam az
                     igent kimondani.</p>
               <p>- Szeretted-e férjedet? - kérdé Honoria.</p>
               <p>- Szerettem, de szerelmes sohasem valék bele; mikor nekem a bán keze s neve fényes
                  ajánlatát tevé, szemfényvesztve valék! Egyszerre minden előnye e helyzetnek
                  szemembe tűnt. Idős férjem imádásig szeretett, nem volt más akarata mint az enyim;
                  ha Bercsényi eszembe jutott s szivem hevesebben dobogott, ezt gondolám: Bercsényi
                  nyers, indulatos férfiú; a velei szövetségben, ha valaha erre jövende, önállásom
                  veszve leende. Belevitattam magamba, hogy a bán nagylelkű ajánlatát visszaodázni,
                  szintoly megbocsáthatlan eszelősség, mint fekete hálátlanság leende.</p>
               <p>- Én is azt hiszem, Amadil: - mond Honoria - és gondolom, hogy az Isten megáldotta
                  e szövetséget s boldog valál, míg férjed élt?</p>
               <p>- Igazságtalan volnék, ha ellene panaszt emelnék, - felelt Amadil - szeretett és
                  megbecsült, szeszélyeim mulattatták, nem haragították s annyi szabadságot engedett
                  mindenben, hogy képtelen leendék nyilt bizodalmával visszaélni.</p>
               <p>- Ez melletted szól, kedves leányom, - mond Honoria - az erény annál fönségesebb,
                  mennyivel több öntagadásba kerül.</p>
               <p>- Erre nem volt szükség, nem is féltem egyébtől, csak a Bercsényiveli
                  találkozástól, azért rábirtam férjemet, hogy minden titokban maradjon, mi
                  Bercsényit, vagy akárkit azon gondolatra hozhatna, hogy Kálmán az apród, Amadil a
                  szénégető leánya, s gróf Erdődiné ugyanazon egy személy s végre, hogy a gazdag
                  Petróczi-örökség fele engemet illet.</p>
               <p>- Tehát vagyonodat vissza nem nyerted? - kérdé kissé meglepetve Honoria.</p>
               <p>- Mindent! s elég csudásan, férjem alig ha pusztán szép arczomért vett nőül.</p>
               <p>- Hogyan?</p>
               <p>- Úgy, kedves mater Honoria, hogy ő is - mikép látta kegyed - 
                     igen jó ember volt. - Azon osztályához tartozott a jó lényeknek, kik
                  midőn mások iránt nagylelkűek, magukat sem feledik, a mint illő. Szeresd
                  felebarátodat mint önmagadat, így hangzik a parancs, jobban szeretni, - - ez
                  kivétel a szabályból; még azon esetben is, ha fájdalom, a szabály maga nem lenne
                  kivétel.</p>
               <p>- Nem tudom miként, de fivérem, a derék Petróczi István...</p>
               <p>- Ugyanaz, ki Tökölyi seregében volt? kérdé Honoria - összevonván szemöldeit.</p>
               <p>- Színről színre, mater Honoria, ugyanazon Istentől elfordult lázadó, nemcsak nem
                     ellenkezett, hanem miként azt később megtudtam, évek óta
                  keresett, hogy velem igazságtalan birtokát megoszsza! Ez egy azon rossz emberek
                  közől, mater Honoria, kik számtalanszor több jót tesznek, mint a jó emberek!</p>
               <p>- Csintalan! - mond Honoria, kit Amadilnak sajátos eszméje a jó emberekről,
                  annyival inkább mulattatott, mivel e nőben minden csintalansága és hevessége
                  mellett, semmi epe és keserűség nem volt. Ő mindent úgy tudott az emberek szemébe
                  lobbantani, ha erre kedve jött, mikép együtt kelle vele nevetni, a nélkül, hogy
                  meg lehetne neheztelni.</p>
               <p>- És Bercsényinek, - kérdé Honoria, miután Amadil életregénye tárva lőn előtte: -
                  nincsen sejtelme arról, hogy Erdődiné és özvegy vagy?</p>
               <p>- Nem gondolom, - felelt Amadil - mert Absolon s Petróczi maguk megigérték nekem,
                  hogy hallgatnak, s mindazokat hallgatásra birják, kik Bercsényivel érintkezésbe
                  jőnek, s e titok nyitjára akadhatnának. Kegyed természetesnek találandja, mater
                  Honoria, hogy az indulatos Bercsényit nem akartam személyes ellenségeskedésbe
                  hozni férjemmel, ki mint hű embere a császárnak, őt a leghevesebb elégületlenek
                  egyikét, úgy is gyűlölte, de saját érzéseimet sem akartam elárulni.</p>
               <p>- Ez természetes, - mond Honoria: - tökéletesen helybehagyom óvatosságodat. Azt
                  pedig, hogy most is kerülöd, megfoghatom; mert férjed mindig híve volt a
                  császárnak, Bercsényi pedig, félek, éppen most nem csekély veszélyben forog, mert
                  nem titok előtted, hogy az ifjú, vakmerő Rákóczi Ferencz el van fogva.</p>
               <p>- Elfogva! - kiáltott fel Amadil, mintha a villám csapott volna le mellette.</p>
               <p>- S ezt nem tudtad?</p>
               <p>- Most hallom először! igaz, gyakran rebesgették, de hiszen már szokássá vált
                  Rákóczival bibelődni. - Istenem, szegény Julia! - Tüstént fel kell őt keresnem! -
                  - Amadil felkölt, vonásai elhalványodtak, minden idege túlfeszült, egyszerre mater
                  Honoriához fordult és szólt. - Anyai barátném, nekem gyorsan fel kell Aspermontnét
                  keresnem, hol találom őt?</p>
               <p>- Prágában, - felelt az apácza.</p>
               <p>- Jó, tehát oda megyek: egek ura! a herczeg elfogva! Nincs veszteni idő - még
                  egyet tehát: emlékezik-e még kedves mater Honoria arra a kis koldus leánykára,
                  kinek nem egyszer adtunk ételt s alamizsnát - - a kis Rózsára?</p>
               <p>- A szegény gyermek alkalmasint meghalt, - felelt mater Honoria - évek óta nem
                  láttuk őt.</p>
               <p>- E kis koldus gyermek mater Honoria, nem más mint a kedves, szép - és
                  hozzátehetem, jó leányka, ki innen mater Ágnessel távozott.</p>
               <p>- Ah! minő váratlan! - kiáltott fel Honoria: - de hogyan, mikép?</p>
               <p>- Lesz nemsokára talán egy csendes órám, mikor a fájdalom nem ragadja meg
                  görcseivel egész érzelmemet, - akkor elbeszélem. Amadil szivében vihar zúgott, s
                  nem állítunk hihetetlent, ha mondjuk, hogy Bercsényi sorsa nem volt idegen e nehéz
                  óra fájdalmától.</p>
               <p>- És te kedves leányom, magadhoz vetted őt! - kiáltott fel Honoria, - oh ez szép
                  és nemes tett, - neveld őt Isten dicsőségére! - Hiszen úgy is koldusok vagyunk
                  mindnyájan, első hangunk a fájdalom s kérésé, mikor a napot megpillantjuk. Ott
                  fönn a világosság árjában lakik a nagy alamizsnár! - Minden kéz, - minden szem hozzá emelkedik. Koldus az egész
                  emberi nem, s ki hátat fordít Istennek, térdein hever a zsarnok s hatalmas előtt:
                  a szabadság fia, ki nem ismer urat, szeretője lábainál esd egy tekintetért.
                  Királyok koldultak már szőrzsákban az egyház csarnokában, s a gyilkos, ki a
                  világtól fut, éjt és sötétet könyörög a gonosztól, hogy ölhessen és rabolhasson.
                  Oh hidd nekem, bárminő büszke az ember, bármi magasra veti az élet árja, eljő a
                     koldusóra, mikor szivébe száll, hogy a szűk sírban
                  utolsó alamizsnáját megnyerhesse, a marok földet, minden örökségét! Oh miért kell
                  az embereknek e szállást bevárni, hogy megférhessenek egymás mellett!</p>
               <p>- Anyám, - mond Amadil ihletve, - kérje a nagy alamizsnárt, ama szent birót a
                  felhők felett: hogy adjon békét e sokszor kisértett hazának!</p>
               <p>Honoria szivesen megszorította Amadil kezét.</p>
               <p>- Rózsától nem tudok megválni, folytatá Erdődiné rövid szünet után: első
                  gondolatom volt kolostorba adni, de annyira megszerettem! s ő sem tudna el lenni
                  nélkülem.</p>
               <p>- És most Isten kegyeddel, viszontlátásra! Mentsen ki kérem a fejedelemnő előtt
                  bucsúzatlan távozásomért, alattam a föld ég!</p>
               <p>Néhány percz mulva mater Ágnes, egészen megismerkedve Rózsával, visszatért, s
                  Erdődiné szives, mondhatjuk érzékeny bucsú után eltávozott.</p>
               <p>Mikor kocsijához közeledett, Rózsa egyszerre összerázkódott, arcza halavány lett
                  mint a halál s Erdődiné, ki karján vezette őt, érezte, hogy minden tagja
                  reszket.</p>
               <p>A leányka egész erejét összeszedte, feltekintett s szemei, egy alig négy-öt
                  lépésnyire a kocsitól álló setét köpenyegbe burkolt férfiú lángoló tekintetével
                  találkoztak. Ki lehetett ezen ember?</p>
               
            </div>
            <div type="chapter">
               <head>BÉCS-UJHELY.</head>
               <p>Ama férfiú, kinek látására Rózsa összerázkódott, nem volt más mint Clermont.</p>
               <p>Honnan ismerte őt Rózsa? s ha nem ismerte, mi okozta zavarodását? ezek talányok,
                  legalább még eddig; különös főleg az, hogy ki a fiatal szűz arczát közelebbről
                  vizsgálandá, ijedelmét nem sorozná azok közé, melyek fájdalmasan hatnak a
                  kedélyre.</p>
               <p>Volt e szép vonások kifejezésében elegye a meglepettetésnek s magasztalásnak, mi
                  azonnal tanusítá, hogy Clermont váratlan megjelenése neki több örömet, mint
                  ijedelmet okozott.</p>
               <p>De miért? - hogyan? - béketürés! - senki sem veendi rossz néven, ha az egykori
                  koldus leánykát, mindenesetre a legjobb társaságban, elhagyjuk, s azon férfiú
                  közelébe sietünk, kinek sorsa fölött az ármány és rossz szándék hálóit kezdé
                  összevonni.</p>
               <p>Nem gondolunk jobban tehetni, mint ha ezen újabbi találkozásunk alkalmával
                  Rákóczival, őt egyikében azon történelmi jeleneteknek lepjük meg, melyek oly
                  nemes, fönséges világot derítenek arany-tiszta jellemére.</p>
               <p>Rákóczit a két tiszt, a lovas csapat őrködése alatt, Kassára kisérte, hol számára
                  egy szobácska tartatott készen, s ajtaja elé őrök állíttattak.</p>
               <p>Solári nem birt a szemtelenség azon cynismusával, hogy meg merjen jelenni
                  Tökölyiné fia előtt.
               </p>
               <p>Azonban úgy látszik, nem volt egészen tisztában magával, s újabb parancsra várt,
                  mert foglyát Eperjesre küldötte, s ott tartá
                  szoros féltékeny felügyelet alatt, míg végre utasítások érkeztek, hogy őt Bécsbe
                  szállíttassa.</p>
               <p>Mikor egy napi járásra voltak a fővárostól, a tanácstalan tanácsosok rossz
                  tanácsára újabb rendelet jött, melynek következtében Rákóczi Ferenczet
                  Bécs-Ujhelyre vitték.
               </p>
               <p>A bosszú és bosszantás azon neme, mely a veszélytől magát mentnek hivő, s
                  felülkerekedett gyávaságot mindig jellemezte, most is egész, ezuttal konyha-fényében tűnt fel, mert a római szent birodalmi
                  herczeget, s Magyarország legkitünőbb főnemesét, a császári konyhából nyiló
                  éléskamrába zárták, ablakai e díszes szállásnak nagyrészt be voltak falazva, s a
                  kis rés felül nehéz rostélyokkal vértezve. Hogy a bosszút élesebbé s aljasságában
                  mérgezettebbé tegyék, értésére adatott, hogy a kormány egykor, éppen ez úri
                  szállást rendelte nagyatyja, a hősies Zrinyi Péter elfogadására, ki onnan a
                  vérpadra lépett.
               </p>
               <p>Hat hosszú hétig tartották ott Rákóczit, a nélkül, hogy tudtára adnák elfogatása
                  okát.</p>
               <p>E közben a bécsi kormány embereket keresett, kikre elitéltetését bízhassa.</p>
               <p>Ilyen erős szivű emberek nagy bőségének daczára, mikép láttuk, hat hét telt el,
                  míg egészen biztos eszközökre szert tehettek.</p>
               <p>Gróf Buccelini, osztrák korlátnok, s főhaditanácsi előadó, Euler, kinek nevét a
                  magyarok Bagolyfira fordították el, színleg az ügy
                  megvizsgálására, valóságban Rákóczinak mindenesetrei elitélésére hivattak össze.</p>
               <p>Az úgynevezett itélőbiróság, az említetteken kívül Ottinger grófból s három
                  osztrák birtokosból állt.
               </p>
               <p>Miután ezen urak sokáig értekeztek Longuevallal, s mindent, a tőlök kitelhető
                  vigyázattal előkészítettek Rákóczi megbuktatására, május 22. 1701 Rákóczi e
                  törvényellenes biróság elé idéztetett.</p>
               <p>* * *</p>
               <p>A tágas terem, melyben a birák helyet foglaltak, nagyrészt üres volt, néhány avult
                  kép függött a falakon s a hézag közepében állt a zöld posztóval födött asztal,
                  melyen számos irományt, pár nagy könyvet s iróeszközt lehete látni.</p>
               <p>Az asztal körül magas hátú karszékeken ültek a birák.</p>
               <p>Az elnök gróf Buccelini, kisded, feltünően epés szinű öreg úr, kijelölt éles
                  vonásokkal, melyeknek büszke kifejezése tökéletes összhangzásban volt szemeinek
                  fürkésző, leső tekintetével, a főhelyet foglalta el.</p>
               <p>Mellette jobbra ült gróf Ottinger. E férfiú, simára borotvált arczczal, s annak
                  fénylő bőrével különböztette meg magát a többitől. Hosszú lábai magas, izmos
                  termetének, messze nyúltak el az asztal alatt, míg gyürű-telt kövér kezei drága
                  burnót-szelenczét forgattak.</p>
               <p>Szemben e hatalmas úri emberrel Euler előadót látjuk. Ezen egyéniség jellegéül
                  szolgálhatanda annak, a mit köznapinak szoktunk az életben nevezni: arcz, minővel
                  húszszor találkozunk egy nap, termet, minő a legtöbb emberé s tekintet, mely
                  tökéletesen semmit sem mond. Így szintén nem voltak sem szépek sem rútak vonásai,
                  minden benne gépiességre mutatott; mint egy kasza, melyet száz közől kiemelünk,
                  vagy egy fazék, melyben mindenféle főtt már, édes és savanyú, ösztövér és
                  zsíros.</p>
               <p>Tekintete mindig az elnökön függött, ajkai gépileg kisérték mosolyát, szemei nagy
                  erőködéssel törekedtek visszaadni az elnökéinek olykor villámait.</p>
               <p>A három osztrák birtokos, ki ezek után ült, a semlegességet képviselte. Emberi
                  méltóságuk egész érzetével, teljes öntudatával látszottak birni a magas
                  hivatásnak, hogy a három említettnek minden szavára igent mondjanak.</p>
               <p>Ezen urak, csinos, németes öltözetekben valának az akkori divat szerint, s
                  oldalaikról vékony gyíklesőik nyúltak le székeik mellett.</p>
               <p>Egy hetedik a nemes szövetségben, valami auditor lehetett, kinek a történelem fel
                  nem jegyzé nevét, s ki magát durva, szeplős arcza mellett, hadias öltönyével
                  különböztette meg.</p>
               <p>Mintegy kilencz óra volt délelőtt, mikor a teremnek a biróság ülhelyével szemközti
                  ajtaja megnyilt, s miután pár pillanatig a két alabárddal fegyverzett őrt láttatá,
                  azon Rákóczi Ferencz egy tisztnek kiséretében lépett be.</p>
               <p>Rákóczi talán soha életében nem nézett oly előnyére ki, a hosszas raboskodás
                  arczának úgy is többnyire halvány bőrét, hófehérre tette, melyen át most a méltó
                  felindulás a pírnak lehét öntötte.</p>
               <p>A magas, karcsú termetet, egyszerű fekete bársonydolmány födte, összhangzásban
                  egész öltözetével, melynek minden darabja fekete volt. Kezében egyszerű nyuszt
                  kalpagját tartotta.</p>
               <p>A herczeg fesztelen, szabad lépésekkel haladott az asztal körül ülő férfiak felé,
                  arcza világosan tanusítá, hogy legkevesebbé sincs elfogulva, s tudja, minő emberek
                  ülnek előtte. Mikor mintegy 4-5 lépésnyire lehetett az asztaltól, gróf Buccelini
                  büszkén emelte fel hangját, és kezével intve szólt:</p>
               <p>- Lehmann százados úr! - kegyed távozhatik.</p>
               <p>A tiszt, ki Rákóczit kisérte, szép fiatal ember, lelkes vonásokkal, illedelmesen
                  meghajtotta magát s eltávozott. Ugyanaz volt ez, kit már Sároson Rákóczi
                  elfogatásakor láttunk, még pedig a haragosabbik.</p>
               <p>Mind a hét férfiúnak szeme Rákóczira volt szegezve, világosan ki lehete venni,
                  hogy a fönséges ifjú nyilt tekintete, kissé zavarba hozta őket.</p>
               <p>- Mondja meg nekünk nevét herczegséged, - így szólítá meg Buccellini Rákóczit.</p>
               <p>Rákóczi körültekintett, a közel mellette álló széket elébbre húzta, s feltevén
                  kalpagját, kinálás nélkül leült.
               </p>
               <p>Ottinger mérgében elhalaványodott, s mindnyájan meg voltak lepetve; de nem akarták
                  a szót kivenni az elnök szájából, kinek feddő tekintete alig fékezhető
                  indulatossággal a herczegen nyugodott.</p>
               <p>Buccellini a római szent birodalmi herczegek jogát, födött fővel jelenni meg
                  biráik előtt, ismerte, azért rögtön erőt vőn önkénytelen felindulásán, s elég
                  udvariasan, de hidegen ismételte kérdését.</p>
               <p>Rákóczi Ferencz ezen egész jelenetben távol volt minden hetykeségtől: tartása,
                  arczának kifejezése, hangja tiszteletet előidéző nyugodtsággal birtak. Meg lehete
                  benne első pillanatban a rendkívüli, önérzetteljes embert ismerni, kitől távol van
                  minden paczkázás s minden aljas hányivetés.</p>
               <p>- Uraim! - szólt Rákóczi nyugodtan, - kegyetek előtt tudva van nevem, születésem,
                  minőségem, tudva, hogy római szent birodalmi herczeg s magyar mágnás vagyok. Mind
                  a két minőségemben e biróság illetőségét el nem ismerem, s annak ünnepélyesen
                  ellentmondok. Engemet csak a római szent birodalomnak, vagy Magyarországnak
                  gyűlése idézhet korlátai elé.
               </p>
               <p>Buccellini, ki aligha e feleletre számított, összevonta szemöldeit, mire Euler
                  hasonlóan összerántotta a magáéit s mérges tekintetet lövelt Rákóczira, de ennek
                  nyugodt kifejezésű szemeivel találkozván, le volt hűtve. Buccellini feleletre
                  nyitotta ajkait, midőn Rákóczi folytatá:</p>
               <p>- E nyilatkozattal tartoztam magamnak, uraim; de kijelentem egyszersmind, hogy
                  tiszteletem a császár ő felsége személye iránt oly nagy, hogy önkényt, szabad
                  akaratomból kész vagyok a nekem teendő kérdésekre felelni, nem úgy mint
                  itélő-széknek, hanem mint ő felsége a császár által kikérdeztetésemre rendelt
                     férfiaknak.
               </p>
               <p>- Megbízásunk helyes vagy helytelen voltát, sem kegyed herczeg, sem mi el nem
                  határozandjuk itt, - felelt büszkén Buccellini, - örülök egyébiránt, hogy
                  herczegségedet hajlandónak találom engedelmességre ő felsége parancsa iránt;
                  legyen tehát szives felelni kérdéseimre.</p>
               <p>Buccellini megtevé a kérdéseket, melyek minden ily vizsgálat alkalmával
                  bevezetésül szolgálnak.</p>
               <p>Rákóczi azokra nyugodtan és udvariasan felelt.</p>
               <p>Félreismerhetlen volt a hüledezés, melyet Rákóczinak egész megjelenése önkénytelen
                  idézett elő. Alkalmasint nem egy ezen urak közől, feltette magában, a dölyfös
                  magyar herczeggel sorsa egész súlyát éreztetni; kétségtelen, hogy e fölénye
                  Rákóczinak nagyon bosszantotta biráit, s látszott, mennyire törekedtek maguknak
                  méltóságteljes tartást adni, s Rákóczinak fesztelen s udvarias módját kissé
                  ügyetlenül utánozni.</p>
               <p>Miután e kérdéseken túl voltak, Buccellini rövid szünet után szólt:</p>
               <p>- Mondja meg nekünk herczegséged, miért van itt ezen itélőszék előtt.</p>
               <p>- Erről, - felelt Rákóczi, - kegyetektől uraim, várok felvilágosítást, mivel
                  öntudatom semmivel sem vádol, mi elfogatásomat s mindazt, a mi eddig velem
                  történt, megfejthetné, vagy kimenthetné.</p>
               <p>- Jól van herczeg, - kezdé újra Buccellini, - kegyednek így kell felelni, de
                  reméllem, ha kétségtelen adatokkal bizonyítandjuk be mind annak jogosságát, és
                  szükségét, mi kegyeddel eddig történt: nem fogja az által nehezítni s veszélyesbbé
                  tenni ügyét, hogy a világos igazságot tagadni törekedik.</p>
               <p>- Uraim! - felelt Rákóczi, míg szelid inkább, mint büszke mosoly lebegett ajkain,
                  - kegyetek meg fognak maguk arról győződni, hogy sokkal bensőbb bizodalmam s
                  tiszteletem a császár iránt, mint hogy nevében, kérdeztetve - először életemben -
                  igaztalan, vagy tisztelet elleni szó lebegjen el ajkaimról.</p>
               <p>- Kegyed, - folytatá Buccellini, - azt állítja, hogy elfogatása okát nem
                  tudja?</p>
               <p>- Semmi jogos okát, igen, - mond Rákóczi.</p>
               <p>- Így tehát, - szólt béketürését vesztve s fürkésző tekintetét jártatván Rákóczin
                  Euler, - legyen szabad herczegségedet azon levélre emlékeztetnem, melyet Sároson
                  írt, Longueval nevű tisztnek Badeni Károly herczeg ezredéből átadott, s mely XIV.
                  Lajos franczia király, ő felsége nyilt ellenségének szólt.</p>
               <p>- Hogy én XIV. Lajos franczia királynak írtam, legkevesebb okom sincsen tagadni,
                  de ez gondolom, nem ide tartozik, mert tudtomra - eddig legalább - az alkotmányos Magyarországban, sem a levelezés, sem egyéni
                  politikai vélemény kimondása tilos nem volt.</p>
               <p>- De e levél herczeg úr! - szólt ujra Buccellini, - nem egyéni levél, hanem ő
                  felsége ellen czélzott pártütésnek tanusága! Herczegséged nem vonandja kétségbe,
                  hogy levél és levél közt nagy különbség van, s a császár ő felsége ellenségével a
                  levelezést éppen akkor kezdeni, mikor a két hatalmasság közt háború ütött ki, nem
                  csak felségsértés, hanem nyilvános árulás.</p>
               <p>- Engedjen meg, gróf úr, - felelt Rákóczi minden felindulás nélkül, de fönséggel.
                  - Levelemben semmi nincsen, a mit felségsértésre, vagy pártütésre lehetne
                  magyarázni; én azt hiszem, hogy e bizottság -</p>
               <p>- Mondja herczegséged császári királyi tanács, - szakítá őt
                  Ottinger indulatosan félbe.</p>
               <p>- Megmondottam uram, - felelt Rákóczi rögtön, - hogy mihelyt kegyetek tőlem azt
                  követelik, hogy itt itélőszéket lássak, azonnal nem fogok többé egy kérdésre is
                  felelhetni.</p>
               <p>Ottinger összeharapta ajkait.</p>
               <p>- Mivel herczegséged tagadása mellett marad, - szólt közbe Buccellini, - nincsen
                  egyéb hátra, mint a vádlót magát szembesítni herczegségeddel.</p>
               <p>- A vádlót? s ki az, ha szabad kérdeznem? - mond Rákóczi.</p>
               <p>Euler apró szemeit, mint a kigyó szegezte Rákóczira, s rosszul fékezett kárörömmel
                  viszonzá:</p>
               <p>- Longueval százados, herczegséged titoknoka s házi barátja.</p>
               <p>- Ő, - mond Rákóczi szárazan, - hadd jőjjön uraim! kiváncsi vagyok látni, mennyire
                  mehet ezen egyetlen vádlóm szemtelensége.</p>
               <p>Buccellini csengetett, s a bejött tisztnek mondá, hogy a vádló jelenjék meg.</p>
               <p>Alig telt el egy pár percz, midőn az ajtó megnyilt s Longueval jött a terembe.
                  Tiszta fehér egyenruhájában volt, karddal oldalán s a háromszegű alacsony kalappal
                  hóna alatt.</p>
               <p>A szolgálatra kész feladónak s fizetett kémnek egész tartásában kínos elfogultság
                  tűnt fel. Arcza oly sárga volt, mint a viasz, ajkai reszkettek s járása maga
                  ingadozó s távol minden katonai tartástól.
               </p>
               <p>Rákóczi birái felé fordulva arczczal, nyugodtan ült székében, vonásai legkisebb
                  aggályt sem árultak el, s nyugodt tekintetében szintazon férfias erély kifejezését
                  lehete olvasni, mely őt élete legveszélyesb perczeiben sem hagyá el.</p>
               <p>Midőn Longueval az asztal közelébe érkezett, tisztelettel meghajtotta magát elébb
                  a biróság, azután Rákóczi előtt. Tökéletes színész volt, - főtulajdona fajának - csak több bátorságra leende szüksége, hogy vele a
                  magas nézőség tökéletesen meg legyen elégedve.</p>
               <p>Rákóczi emelintett kalpagján, s tekintetében semmi sem volt, mi haragját vagy mély
                  megvetését elárulná. Oly higgadt nemességgel birt e kiváló természet, hogy nem
                  érezte feljogosítva magát egyetlen sértő tekintettel tanusítani undorát e nyomorú
                  ember ellen, míg saját érzékei meg nem győzik annak valóságáról, ha meri-e őt
                  vádolni.</p>
               <p>Miután Euler a szokott kérdéseket megtette bevezetésül s Longueval nevét, korát
                  tollába mondá, Buccellini szólt:</p>
               <p>- Longueval úr! kész kegyed a szokott esküt letenni, hogy vallomása s feladása, a
                  gróf az utóbbi szóra nyomatékot tőn, eskü erejével s hitelességével birjon?</p>
               <p>Alig hallható igen lőn a tiszt felelete, kinek
                  zavarodottsága fő fokát elérte, s minden tagja reszketett.
               </p>
               <p>- Longueval! - mond Rákóczi az őszinteség kifejezésével szemeiben, melyek most a
                  halvány tiszten függöttek, - megbocsájtom minden utógondolat nélkül kegyednek
                  hálátlanságát, ha igaz, hogy ellenem feladásokat tőn; megbocsájtom e hamis vádakat
                  is, de most, midőn kegyed esküre szólíttatik fel, óva intem Isten színe előtt! ne
                  vigye kárhozatra lelkét, esküvel pecsételvén meg azon igaztalan vádakat, melyeket
                  száz és több nemes tanú, hiteles ellenvallomásaikkal megczáfolandnak.</p>
               <p>- Legyen szabad herczegségedet kérnem, - mond Ottinger nyersen és rosszul titkolt
                  indulatossággal, hogy a biróságot ne akadályozza teendőiben. - Euler úr, legyen
                  szives az esküt előmondani.</p>
               <p>Longeuval nem merte Rákóczira emelni szemeit, s fenntartott két ujjával az esküt
                  elrebegte inkább, mint mondotta.</p>
               <p>- Ismeri-e kegyed a herczeget s minő viszonyban állt vele? - kérdé az elnök.</p>
               <p>- Ő herczegsége közelében levén állomásom, gyakran volt szerencsém várában
                  megfordulni. Ő herczegsége nem egyszer bizott meg franczia levelek irásával s
                  hizelgek magamnak, hogy szivesen látott vendég valék.</p>
               <p>Longueval a vallatás folyamában lassankint visszanyerte a bátorságot, melyet tőle
                  csatákban vagy párviadalban senki sem tagadhatott meg; tagjai kevésbbé reszkettek,
                  szavait érthetőbben ejté ki s miután szemtelensége az első nehéz kisérletet
                  kiállta, arczát halkkal mindig elevenebb pír futotta el.</p>
               <p>Egy az emberi természet legnagyobb talányai közől, ezen saját erejéni
                  felfokozhatása - a nemtelenségnek. A bűn pályáján haladó minden lépéssel bátrabb s
                  lassankint neki edzi magát aljas szerepének; mint a ki egy jeges folyamba lép,
                  elveszti a fagyos borzogatást, mikor abba övig mélyedett.</p>
               <p>- Mit felel herczegséged erre? - kérdé Buccellini, kiről meg kell vallanunk, hogy
                  az egész biróságban legtöbb illedelmet és hideg vért tanusított.</p>
               <p>- Longueval úrnak minden szava igaz, - felelt Rákóczi.</p>
               <p>- Mondja el kegyed - kérdé tovább az elnök - mindazt, a mivel ő herczegségét gróf
                  Kinszki s későbben e biróság előtt vádolta.</p>
               <p>E szavakra Rákóczi vonásain élénk kiváncsiság kifejezését lehete észrevenni, s a
                  mosoly, mely ajkain lebegett, nem volt minden gúnytól ment.</p>
               <p>- A herczeg - felelt Longueval szembetünő erőködés után, - annyi szivességet s
                  bizodalmat mutatott irántam mindig, hogy nem fognak nagyméltóságtok s ő
                  herczegsége maga csudálkozni, ha életem e legkínosabb perczében csüggedni látnak
                  azon harczban, melyet irthatlan rokonszenvem ő herczegsége iránt s a nehéz
                  alattvalói kötelesség közt vivok.</p>
               <p>- Minden előzmény nélkül Longueval, - szólt Rákóczi komolyan, - mondja ki a mit
                  tud, még sejtelmeit is. Látja, minő nyugodt vagyok, mert éppen az igazság az, a
                  mit óhajtok.</p>
               <p>Ottinger békétlenül fészkelődött székében, azután némi hevességgel felkiáltott: -
                  Folytassa Longueval, kegyed tiszt a császári seregben s tudni fogja, mi
                  kötelessége, mikor ő felsége szentséges személye, legközelebbi érdekei, s ő
                  herczegsége iránti hajlama közt van választása.</p>
               <p>Longueval rövid szünet után, elébb ingadozó, azután mindig erősbülő hangon így
                  kezdé előadását:</p>
               <p>- Ő herczegségének jelleme sokkal tisztább és nemesebb, mint hogy mindazt, a mit,
                  fájdalom, hűségesküm kötelességgé tesz itt nyilvánítani, neki magának
                  tulajdonítanám. Ő herczegségét minden bizonynyal mások szédítették el, s hálózták
                  körül, míg azon veszélyes lépésre birták, mely most engemet - nagy keserűségemre -
                  vele szemközt állít.</p>
               <p>- Mielőtt kegyed tovább menne, - szólt Rákóczi közbe, - legyen szabad ünnepélyesen
                  kinyilatkoztatnom, hogy annyi önállósággal gondolok birni, mikép mások által
                  semmire sem szoktam magamat elszédíttetni engedni, helyesen teend tehát tiszt úr,
                  ha midőn engemet vádol, másokat bele nem kever árulkodásaiba.</p>
               <p>- Folytassa s a dologhoz! - mond Buccellini.</p>
               <p>- Meg kell itt jegyeznem, - tevé hozzá Euler édeses lágysággal, - hogy mi
                  mindnyájan a szívnek nemesebb érzeményeit méltánylani tudjuk, s kegyednek tiszt úr
                  csak becsületére válik, hogy azoknak hatását fájdalmasan tapasztalja; de legyen
                  mindenkorra szabad eszébe juttatnom, hogy kegyed komoly itélőszék előtt áll,
                  melynek nem egyéni érzései nyilvánításával, hanem száraz, egyszerű tények
                  vallomásával tartozik. Reméllem, e komoly figyelmeztetés után a tárgynál maradand,
                  s felteszi mind rólunk, mind ő herczegségéről, hogy személyes jellemében s érzései
                  nemességében kétségünk nincsen.</p>
               <p>Rákóczi e szavakra összeszorította ajkait, s szemei oly nyilt fönséggel nyugodtak
                  pillanatra Euler uron, hogy ez a magáéit kénytelen volt lesütni.</p>
               <p>Longuevalnak e figyelmeztetés még inkább visszaadta erejét, s azután szilárdabb
                  hangon folytatá vádjait, óvatosan kerülvén, hogy szemei Rákócziéval
                  találkozzanak.</p>
               <p>- Azok közől, kik legtöbbet jártak Sárosra, meg kell Szirmai István urat, Vay
                  Lászlót, Mihályt és Okolicsányi Pált neveznem.</p>
               <p>- Egy napon ezen urak együtt voltak Sároson; a véletlen egy tanácskozás tanujává
                  tőn, melynek nyilt pártütésre czélzó iránya fölött fájdalom nem maradhatott fönn
                  legkisebb kétségem.
               </p>
               <p>- Melyik napon, uram? - kiáltott fel Rákóczi.</p>
               <p>Longueval a napot megnevezte.</p>
               <p>- Valóban, Longueval! - szólt Rákóczi mosolylyal; - kegyed e napot rosszul
                  választotta, mert ez időben ama jó urak igen távol voltak Sárostól; egyébiránt
                  felhivom kegyedet, bizonyítsa be, hogy e megnevezett barátim valaha nálam együtt
                  és egyszerre lettek volna.
               </p>
               <p>- Herczegségednek alkalma leend mindenre tartózkodás nélkül felelni, s minden
                  tévedést felvilágosítni, - mond Buccellini, - de most Longueval uron van a
                  szó.</p>
               <p>Volt valami Rákóczi hangjában, melylyel Longuevalt más szavakkal ugyan, de elég
                  világosan hazugnak nyilvánítá: mi a belga rossz szándékának újabb rugalmat adott.
                  Örök tapasztalás bizonyítja, hogy álnok s rossz lelkiismeretű embereknek
                  vakmerőségét és szemtelenségét semmi sem fokozza fel inkább, mint ha az ártatlan
                  vádlott kitételeiben, vagy hangjában valami van, mit személyes sértésként
                  vehetnek. Azon ügyvéd, ki valami rossz lelkű ember ellen pert folytat, nagyon
                  téved, ha azt hiszi, hogy személyes sértések s kézzel fogható visszaodázások által
                  az ügy előnyére dolgozik. Csalódás! e faja az embereknek várva várja a sértést,
                  örül minden piszoknak, rést engedvén ez hasonlókra, s némi mentségét találván
                  saját aljasságának minden nyersebb helyreigazításban.</p>
               <p>Rákóczi szavaiban igazság volt, nem több; de Longueval, ki ez ügyben födött háttal
                  vivott, hiuságában sértve lőn, s érezvén súlyos helyzetét, most először nyert
                  bátorságot Rákóczi szemébe tekinteni s erélylyel s büszkén viszonzá:</p>
               <p>- Nem hagyhatom herczegségednek e sértő gyanusítását felelet nélkül. Én ő felsége
                  egyenruháját viselem, s hazudni nem szoktam; hogy alibi
                  által ki lehet terhelő vádak alól okkal-móddal mosakodni, nem ujság s igen
                  ismeretes fogás; de az is tudva van, hogy alibit
                  előkészíteni igen könnyű. Nincsen kétségem benne, hogy az említett urak a nevezett
                  napon - s különösen e napon - máshol is gondosak valának magukat láttatni.</p>
               <p>- Uram, ez nem igaz! - kiáltott fel Rákóczi.</p>
               <p>- Folytassa Longueval! - mond Ottinger haraggal.</p>
               <p>Longueval szilárd hangon, s a vádlott ez utóbbi szavai után már kihivólag tekintve
                  rá - folytatá:</p>
               <p>- Igen, uraim! ő herczegségének sértése feljogosít minden kíméletet félretenni, s
                  a puszta igazságot előadni. Ismétlem tehát, a nevezett urak azon napon együtt és
                  egyszerre Sároson voltak: hozzáteszem még, hogy gróf Bercsényi Miklós, Szluha
                  Ferencz, Orbán Pál és Sárosi István gyakran megjelentek Sároson, s ő
                  herczegségével titkon tanácskoztak. Hogy ezen urak által hálóztatott be, s
                  csábíttatott el, ez eddig mély meggyőződésem volt; de mivel magának tetszett
                  hitemet megingatni, s véleményemet megczáfolni, így nem veendi rossz néven ő
                  herczegsége, ha hajlandónak nyilatkozom azt hinni, hogy maga, önakaratúlag feje
                  volt az ő császári királyi felsége ellen czélzott összeesküvésnek.</p>
               <p>Rákóczit a feladó növekedő szemtelensége annyira meglepte, s egyszersmind oly mély
                  undorral töltötte el, hogy méltósága alattinak tartotta e halmazát a hevenyészett
                  hazugságoknak félbeszakítani.</p>
               <p>Feltünő volt főleg Ottinger s Euler vonásaiban a diadalérzet; minden tekintetök
                  Longuevalt bátorítani látszott.</p>
               <p>- Ha ő herczegsége mindezt tagadni akarja, szabadságában áll! - folytatá Longueval
                  éles gúnynyal, - s meg vagyok győződve, azon igazságos és törvényes biróság, mely
                  előtt állunk, ő herczegsége helyes felvilágosításait méltányolandja. Csalódni
                  emberi! De ha csalatkoztam, ha egyetlen szavam nem igaz, illő, hogy a hamis vád
                  egész súlya reám essék. Ha ő herczegsége mindazt, a mit eddig mondottam, kétségbe
                  vonja, nem fogja saját kezeirását eltagadni.</p>
               <p>Longuevalnak e szavai közben Buccellini tárczájából egy levelet vont ki, s végig
                  járatta azon szemeit.</p>
               <p>- Mikor ő herczegségének tudtul adtam, hogy Liègebe, hazámba megyek szabadsággal,
                  magához hivatott, s egy levéllel bizott meg, mely XIV. Lajos franczia királyhoz
                  van intézve. Azt állítá egyébiránt, hogy e levél által csak személyes tiszteletét
                  akarja a franczia király iránt tanusítni, hogy foglalata nem politikai, de azért
                  még sem szeretné, ha idegen kezekbe jönne;
                  meg kelle tehát igérnem, hogy véletlen feltartóztatás esetében a levelet el fogom
                  égetni. Én ezt örömest megigértem, s hivén ő herczegsége szavainak, elhatározott
                  szándékom is volt ezt tenni: de útközben némi kételyeim emelkedtek. Hogyan?
                  gondolám: hát ha azon nyugtalan s rossz véleményű urak, kik folytonosan ő
                  herczegségéhez tolakodtak, miután már vele titkosan tanácskoztak is, - őt arra
                  birták, hogy XIV. Lajost Magyarország segítségére felszólítsa, - s míg ő
                  felségének győzhetlen seregei külhonban harczolnak, mögöttek pártütést akar
                  felidézni? Mihelyt ezen eszme keletkezett bennem, úgy rémlett előttem, hogy ő
                  herczegségének személyes felszólítása, hogy a franczia királyt figyelmeztessem a
                  sérelmekre, melyek ő herczegsége és baráti előtt törvényellenieseknek látszanak,
                  egészen összhangzásban van gyanúmmal. E kínos helyzetben nem maradt egyéb hátra,
                  mint vagy meggyőződni a levél ártatlanságáról, vagy azt egyenesen oly férfiúval
                  közleni, kinek jelleme biztosított, hogy ő herczegségét nem fogja ártatlanul
                  kárhoztatni.</p>
               <p>- Talán, s ez egyéni gyengeségem vallomása, melyért őszinte bocsánatot kérek a
                  császári királyi biróságtól, talán mondom, ő herczegsége iránti vonzalmam, ezen
                  utóbbi tettemet megakadályozandá, ha időm leende magammal tisztába jőni; de miként
                  nagyméltóságtok tudják, Linczben elfogattattam. Nem tagadom azt sem, hogy többen
                  az elégületlen urak közől megbizván állítólag igénytelen leveleikkel, mikor ezek
                  nálam megtaláltattak, a herczeg levelét el akartam nyelni, de ebben meg levék akadályozva.</p>
               <p>- Mondja meg, Longueval úr, - szólítá meg Buccellini komolyan, - hogyan fejti meg,
                  hogy tudván azon uraknak titkos ármánykodásait, s mikép állítá, egyik
                  összejövetelüknek Sároson maga tanúja levén, mégis elvállalta e leveleket?</p>
               <p>- Erre nem tudok egyéb feleletet adni, - viszonzá Longueval, mesterileg színlett
                  tétovával, mint azon sajátos habozását véleményemnek, - mi jobb? bedugni füleimet
                  s húnyni szemeimet az előtt, a mit látok és hallok; vagy elvállalni a megbizást,
                  mintsem hogy az más, ő felsége iránt kevésbbé hű kezekbe jövén, kárhozatos
                  következéseket idézzen elő.</p>
               <p>- Szóval, - mond Rákóczi meg nem állhatván a feleletet e szövedékére a gazságnak,
                  - szóval, Longueval úr, kegyed ama véleménye szerint veszedelmes, de miként meg
                  vagyok győződve, ártatlan levelek kézbesítését azon dicséretes szándékkal vállalta
                  el, hogy engemet, jótevőjét s barátimat, kik kegyedet bizodalmukkal megtisztelték,
                  eláruljon.</p>
               <p>- Herczegséged nem veendi rossz néven, - felelt Longueval gúnyos udvarisággal, -
                  ha ezen újabb sértést hidegen mellőzöm; van abban, a mit herczegséged szeretne
                  alacsonyságnak bélyegezni, az alattvalói hűségnek oly hősiessége, mely legalább
                  titkos ármánykodásokkal kiállja a versenyt.</p>
               <p>- Herczegséged tehát, - szólt az elnök, - a császári királyi biróság előtt
                  bevallja, hogy e levelet maga írta? - e szavakra Buccellini egy levelet emelt
                  fel.</p>
               <p>- Semmit sem szoktam tagadni, a mit tettem, - felelt Rákóczi, - s így azt sem,
                  hogy ő felségének, a franczia királynak írtam; de hogy a levél, melyről Longueval
                  úr nekem azt erősíté, hogy azt elégette, itt
                  pedig állítá, hogy azt el akarta nyelni, ugyanaz-e, melyet irtam? akkor
                  mondhatandom meg, ha a levelet látom.</p>
               <p>- Euler úr! legyen szives e levelet a herczegnek megmutatni, - szólt az elnök.</p>
               <p>Euler átvette a levelet, s felkelvén, a vádlotthoz közeledett.</p>
               <p>Rákóczi egy tekintetet vetett arra, s minden tartózkodás nélkül szólt.</p>
               <p>- E levél az, melylyel Longueval urat saját többszöri felszólítására megbíztam; ezt annál kevesebb okom van tagadni,
                  mivel ebben csak az találhat felségsértést és pártütési szándékot, kinek
                  legtávolabb eszméje sincsen alkotmányos állományról s arról, mit alkotmányos
                  férfiunak mondani szabad a kormánynak szándéka s tévedései ellen.
               </p>
               <p>- Herczegséged tehát e levelet magáénak vallja? - kérdé Ottinger, - kinek vonásai
                  derültebb kifejezést nyertek.</p>
               <p>- Minden kétségen kívül, - felelt Rákóczi.</p>
               <p>- Miként értette e levelet a franczia kormány, s különösen XIV. Lajos ő felsége, -
                  mond Buccellini, miután Eulertől Rákóczi levelét visszavette, - kitünik
                  feleleteiből, melyek minden kétséget elodáznak a vétkes szándok fölött.</p>
               <p>- Feleleteiből? - kiáltott fel Rákóczi a legnagyobb meglepetéssel, - én soha egy
                  sor feleletet, általában a királytól soha levelet nem kaptam.</p>
               <p>- Szerencsém van ezek egyikét itt közleni, - mond Buccellini, éles hangnyomattal,
                  - mely kezünkhöz jött.</p>
               <p>Rákóczi, a neki Euler által kézbesített irományt minden jeleivel a növekedő
                  haragnak futotta át, azután Longuevalhoz fordulva szólt: - Hogyan uram! tehát
                  kegyed Párizsban volt, holott elébb azt állítá, hogy elfogattatott?
               </p>
               <p>- Nem tartozom senki másnak felelettel, mint a mélyen tisztelt császári királyi
                  itélőszéknek, - viszonzá a tiszt büszkén.</p>
               <p>- Herczegséged látja, - folytatá Buccellini, - hogy jobbat nem tehet, mintha
                  őszinte megbánását nyilt vallomással tanusítja. Az egész állomány nyugalma s
                  fennmaradása volt koczkára téve: természetesnek találandja tehát herczegséged,
                  hogy az annyira vallásos érzelmű s nemes gondolkozású császár, nem akart addig
                  keresetet indíttatni, míg a vétkes szándokról bizonyosságot nem szerzett magának.
                  Ez oka, hogy Longueval úrnak Párizsba kellett menni, s ott herczegséged
                  megbizásában lelkiismeretesen eljárni. Ő felsége szivéből óhajtotta, hogy a
                  Francziaországból nyert feleletek által megczáfolhassa azokat, kik atyai keblében
                  aggodalmat ébresztettek: akarta, sőt remélte, hogy éppen e levelek fogják
                  herczegséged ártatlanságát bebizonyítani. Fájdalom, ellenkező történt! nem maradt
                  tehát egyéb hátra, mint azt, ki nemcsak hazája, hanem az összes állomány ellen
                  szőtte a pártütés cselét, az egész állományban bevett hadi törvények szerint
                     befogatni.
               </p>
               <p>Mindaz, a mi történt, annyira hatott Rákóczi kedélyére, hogy egy időre nem talált
                  szavakat; később egész öntudata fellázadt, s látván, hogy ellenségeinek sikerült a
                  császárt magát, kit Rákóczi mélyen tisztelt, elámítani s ellene felingerelni:
                  annál kevesebbé fojtotta el méltó felindulását, mennyivel inkább hitte, hogy olyan
                  emberekkel van ügye, kik nem az igazságot keresik, hanem az ürügyet, őt minden
                  áron vétkesnek találni.</p>
               <p>Miután Buccellini elvégezte indokolását, Rákóczi méltósággal emelte fel
                  szavát.</p>
               <p>- Uraim! mindenekelőtt arra kérem kegyeteket, ne elegyítsék abba, a mi történt, ő
                  felsége szentséges személyét: atyai szive képtelen e gyűlöletes rendszerre, és
                  sokkal magasabban áll, mint hogy ily aljas ármányról csak eszméje is legyen! - - A
                  történelem tanusítja, hogy alárendelt szellemek éltek vissza többnyire jámbor
                  fejedelmek gyengeségével s bizodalmával. Mindenből, mi eddig történt s mi eddig
                  mondatott, világos előttem, hogy Longueval úr, a barátság a rokonszenv álczája
                  alatt, azon szándékkal színlelte be magát nálam s lett ellenségeim aljas eszköze,
                  hogy engemet tőrbe ejtsen. Kegyetek erősíték, hogy szabadon kimondhatom, a mit
                  védelmemre tudok, én e pillanattól kezdve nem védendem magamat! De annyit
                  kimondok, hogy Longueval úr Párizsban levelemnek egészen más értelmet adott, mint
                  a minőt annak félremagyarázhatlan, világos szavai magukban foglalnak. Ezt hozza Longueval úr tisztába
                  lelkiismeretével; mert a felelet levelemre, melyet elnök úr kezembe adatott, nem
                  válasz arra, a mit írtam, hanem viszonzás arra, mit Longueval úrnak tetszett
                  levelem magyarázatául Párizsban költeni s hevenyészni.</p>
               <p>- Herczeg úr! - kiáltott fel Longueval indulatosan, s annyira különbözvén azon
                  embertől, ki előtte oly őszinte hódolatot színlett, hogy Rákóczi alig ismert
                  reá.</p>
               <p>- Nyiltan, Longueval úr! - szakítá őt Rákóczi szilárd hangon félbe, - kegyed
                  egyike azon embereknek, kikkel, ha őket ismerem, sohasem szoktam szóba állni.
                  Senki sem tudja jobban, mint éppen kegyed, hogy levelemben mindaz nincsen meg, mit
                  Párizsban annak magyarázatára saját fejéből költött. - Uraim! bocsánatot kérek, ha
                  itt kimondom, hogy ezek zárszavaim! ő felségét tisztelem, s azért egyenesen hozzá
                  fogom irásban intézni feleleteimet.
               </p>
               <p>Nem akarjuk a kihallgatást hosszúra nyujtani, az eddig mondottak mintául
                  szolgálandnak minden ezutáni kikérdeztetésekre, míg e botrányos perfolyam
                  tartott.</p>
               <p>Longuevalnak sikerült, mikép maga vallá, másoktól is leveleket kicsalni, ezek
                  alkalmasint több erélylyel s kevesebb óvatossággal voltak írva, mint a Rákóczié.
                  Főleg miután Longueval számításához tartozott, nekik megsugni, hogy a herczegtől
                  is meg van bízva; meglehet, hogy oly részletekre is terjeszkedtek, melyek Rákóczi
                  egyszerű nyilatkozataira a gyanú árnyát veték.
               </p>
               <p>Longueval vallomásaiból világos lőn, hogy ő azok közől, kiket bevádolt, többeket
                  sohasem látott. Már azon körülmény, hogy őt, ki csak színleg fogattatott el,
                  rágalmai s hamis esküje daczára szabadon bocsájtották, eléggé bizonyítja, minő
                  szerepet játszott.
               </p>
               <p>Rákóczit e vallatása után börtönébe kisérték s Longuevallal, ki egyetlen tanú s vádló volt egy személyben, - többé
                  nem szembesítették.</p>
               <p>Nehány hét telt el az utóbbi jelenet óta: Magyarországon nemcsak Rákóczi
                  elfogattatásának híre mint lángfolyam terjedt el, hanem azon közvélemény is, hogy
                  ártatlan, de mégis vesznie kell.</p>
               <p>A bécsi kormány részéről minden el lőn követve, hogy a világgal elhitesse: mikép a
                  herczeg a spanyol öröködési háború által szükségelt kiüríttetését Magyarországnak
                  a rendes katonaságtól, mint kedvező alkalmat akarván kiaknázni, Longuevalban
                  használható eszközre gondolt találni, hogy XIV. Lajos franczia királyt
                  Magyarország önállásának visszaszerzésére birja. Ezért őt levelekkel bízta meg, s
                  ezekre minden kétséget elhárító feleletek érkezvén, Rákóczi árulása világos, s
                  annál kárhozatosabb és hálátlanabb, mennyivel inkább tudva van; hogy a császár ő
                  felsége, a herczeg - atyja és nagyatyja pártütésük daczára - iránta mindig
                  nagylelkű kegyét tanusította. Ő felsége ellen tehát leghatalmasb,
                  legmegátalkodottabb ellenségével szövetkezni, oly bűn, melyet nem lehet elég
                  szigorúan megbüntetni.
               </p>
               <p>Hitték-e ezt ama nagy jó urak? vagy gondolták-e, hogy ezt másokkal elhitethetik?
                  ez legkevesebbet sem változtat a dolgon; mert a rossz lelkiismeret, mikor
                  kitisztázási s beszépítési hajlamot mutat, ez többnyire csak saját magára
                  vonatkozik, s evvel mindent meggondolt tenni, a mit az ildom követel, legkisebb gondja lévén arra, ha
                  elhiszi-e a világ, a mi költészet - üres szavaiban.</p>
               <p>Magyarországon egy hang terjedt, átalános, el nem vitatható, hogy Rákóczi, bár a
                  közelebbi időkben buzgón ragaszkodik hazájához, semmi pártütésről nem
                  gondolkozott, mert ha magát hibásnak érezné, s valóban az volna, miért lenne akkor
                  minden, a mi a Rákóczi elleni keresetet képezi, oly féltékeny titok leplébe
                  burkolva? miért nem állítanák őt a hazai törvény szerint, illető biróság elé? E
                  hitében Magyarországot még inkább megerősítette az, hogy Rákóczi békésen és
                  nyugalmasan élt jószágaiban, a császári őrizet mindenkori közelében, az óvatosság
                  legtávolabbi jele nélkül. Ha leveleinek foglalata valóban oly gyanús, a kormány
                  érdekében leende azokat közzé tenni a helyett, hogy foglalatuk eltitkoltassék.
                  Végre mindenki átlátta, hogy semmi sem leende könnyebb Rákóczinak, mint a gyanú
                  első hírére átmenni Lengyelországba, s magát üldözések ellen biztosságba tenni.
                  Midőn a kormányok tanácstalansága odáig jut, hol, mint a híres tizek birósága alatt Velenczében, ijedelme a jót és rosszat egyenlően
                  rettegi, akkor nem kell csudálni, ha senkiben sem marad kétség a fölött, hogy kivétel nélkül minden, a mi nem mer a napfénybe kilépni,
                  szemtelen önkényt, vagy azon nemét a gyáva gonoszságnak rejti redői alatt, mely
                  sima arczczal s mosolygó ajkakkal a legiszonyúbbat képes elkövetni.</p>
               <p>Jaj azon országnak, hol a kormány ily elvetemültségig jutott! mert akkor az emelt
                  sisakú szemtelenség még nyeremény!</p>
               <p>Így állt a vélemény a két ellenséges párt közt, midőn egy reggel, a bécsújhelyi
                  polgármester Rákóczi börtönébe lépett.</p>
               <p>Éltes férfiú volt ez, komor vonásokkal, melyek semmi bizodalmat nem valának
                  képesek előidézni.</p>
               <p>Rákóczi asztala mellett ült, olvasással elfoglalva. Mikor az öreg úr bejelentés
                  nélkül a szobába nyitott, a herczeg fölkelt s udvariasan üdvözlé őt.</p>
               <p>Volt egész tartásában oly egyszerű fönség, mely annál kevesebbé hibázhatá el
                  hatását, mennyivel többször tanusította Rákóczi, hogy a legkitünőbb emberek
                  részvétét s rokonszenvét képes felidézni.</p>
               <p>- Herczegséged ő felségének, dicsőségesen uralkodó császárunknak parancsából lát
                  itt, - szólt a jött.</p>
               <p>- Rendelkezésére állok, polgármester úr, - felelt Rákóczi.</p>
               <p>- Van szerencsém, vagy inkább fájdalmam, - folytatá amaz, - a vádpontokat átadni;
                  ő felségének azon elhatározott parancsával, hogy azokra a feleleteknek 30 nap
                  alatt készeknek kell lenni, mi ha nem történnék, sajnálattal kell nyilvánítnom,
                  hogy a biróság összeül, s herczegségedet in contumaciam
                  elitélendi.</p>
               <p>- Uram! - mond Rákóczi a feléje nyujtott iratot visszaodázván kezével, - bocsánat,
                  ha ezennel ünnepélyesen kinyilatkoztatom, hogy a vádpontokat semmi áron át nem
                  veszem. Sokkal magasb eszmém van ő felsége vallási érzelméről, mint hogy
                  kegyednek, vagy bárkinek sikerüljön velem elhitetni, hogy ő felsége hazám
                  törvényeire s alkotmányára tett szent esküjét ez alkalommal meg akarná szegni. Én
                  római szent birodalmi herczeg, s úgy is mint magyar mágnás és sárosi gróf, készebb
                  vagyok meghalni, mint hogy más birákat elfogadjak, mint kiket fölém ezen országok
                  törvényei tesznek.
               </p>
               <p>- Hogyan! - kiáltott fel a polgármester, - tehát herczegséged ő felsége nyilvános
                  parancsával daczol?</p>
               <p>- Ki a törvényt s esküt tiszteli s nem folyamodik álokokhoz, hogy lelkiismeretével
                  alkura lépjen, az nem daczol uram, hanem vallási s erkölcsi kötelességet teljesít;
                  - viszonzá Rákóczi fönséggel. - Én ő felsége személyét nem elegyítem ezen egész
                     minősíthetlen ügybe. Csak kegyeddel szólok
                  polgármester úr: mindaz, a mi eddig történt, nem ő felsége tudtával megy véghez; s
                  ha igen, annál szomorúbb, hogy megromlott emberek vannak, milliomokról felelős
                  uralkodók közelében, kik őket igazságtalanságra birják.</p>
               <p>- Herczeg úr! - mond a polgármester, kinek a szabad szó egész epéjét felingerelte,
                  - kegyed feledi: kiről s ki előtt szól!</p>
               <p>- Ugyan ezt legyen szabad nekem is uram, kegyednek több joggal és igazsággal
                  mondani. A bécsujhelyi polgármester el akarja velem hitetni, hogy a császár képes
                  esküt szegni; én tagadom ezt, s nem tudom elhinni, ez a különbség kettőnk közt: ki
                  a felségsértő, én-e vagy kegyed? Ha polgármester úr, ha azok, kiknek parancsából
                  itt van, az erkölcsiség ily félremagyarázhatlan szabályait nem értik, nem az én
                  vétkem.</p>
               <p>- Nekem parancsom van, - viszonzá a polgármester haraggal, - a vádpontokat azon
                  esetre, ha herczegséged azokat visszautasítani vakmerőködik...</p>
               <p>- Legyen szíves polgármester úr szavait jobban választani, - szakítá őt Rákóczi
                  félbe.</p>
               <p>- Ha mondom, herczegséged azokat el nem fogadja, - folytatá a német úr, rosszul
                  titkolt lehültséggel, - ide asztalára
                  letenni s kinyilatkoztatni, hogy minden a mellett marad, a mit bevezetésül
                  mondtam.</p>
               <p>- Nem tilthatom meg, hogy ezt tegye, - felelt Rákóczi, - de becsületszavamat adom,
                  hogy egy ujjal sem érintendem az iratot, ha avval együtt senyvedek is el e
                     börtönben.
               </p>
               <p>A polgármester, kinek vastag vonásai egészen vörösökké váltak, majdnem reszketve a
                  felindulástól, letette az iratot az asztalra, azután kihivó tekintettel meghajtván
                  magát, némán eltávozott.</p>
               <p>Mikor az ajtót külről bezárták, Rákóczi felkiáltott: - Veszve vagyok, mert az
                  igazság eltávozott az uralkodó trónja mellől! veszve? - folytatá, míg vonásai
                  szilárd kifejezést nyertek, - nem! - van Isten - - mentve vagyok!</p>
               <p>Ki Rákóczinak vallási érzelmét a történelem egyhangú erősítéséből ismeri, nem
                  fogja hihetlennek találni, hogy ő, ki semmi sem volt kevesebbé, mint optimista,
                  akkor bizott legtöbbet a mindenható gondviselésben, mikor közönségesen az emberek
                  földi határok közé szorítván az Isten mérhetlenségét, félnek, vagy átalják kérni,
                  minek elérése lehetlennek látszik, megadván magokat annak, min emberien gondolkozva segíteni többé nem lehet. Pedig, ha Isten van -
                  éppen ekkor a sor tőle várni a segélyt!</p>
               
            </div>
            <div type="chapter">
               <head>ISTEN KEZE.</head>
               <p>Rákóczi jól tette, ha hitte, hogy a gondviselés a hatalmasok számára egy hihetlen
                  s lehetlennek állított leczkét tartott fel, s az elbizottságot megszégyeníteni
                  készül.</p>
               <p>Míg Rákóczi jezsuita légben s önző szellemű emberek által növeltetve, anyja s
                  Tökölyi elfogatása, sőt saját kifosztatása után is - még ez időben egész erejéből
                  törekedett a császár iránti bizodalmat rábeszélni magára; míg ellene minden ármány
                  igénybe vétetett, s legjobb barátait igyekeztek pénzzel, igéretekkel
                  megvesztegetni, hogy ellene igaztalanul valljanak: addig azok, kiket az önkénynek nem sikerült kézhez keríteni,
                  vagy szerencsések valának szomjas gyanúját fel nem gerjeszteni, pillanatig nem
                  szűntek meg egész erélyüket felfokozni, hogy őt végveszélytől megőrizzék.</p>
               <p>Különösen s első helyen kell itt dicső nejét s ennek meghitt barátnéját,
                  Magdalénát kiemelnünk: e két angyal többet tett, mint azt az udvar s Rákóczi
                  ellenségei a legtávolabbról sejtették.</p>
               <p>Amália s Magdaléna, mert e két nő a legbensőbb bizalom összetartásával mindig
                  együtt munkált, - feljárták a külhoni követségeket s mindenütt rokonszenvvel s
                  részvéttel találkoztak, lett légyen ez színlelt vagy való.</p>
               <p>Amália herczegnő Orbán deákot, kiről már tevénk rövid említést, - magával hozta
                  Bécsbe, hol az udvar által kolostorba vonulni kényszeríttetett. E jó és erélyes öreget küldötte férjéhez,
                  tudtára adatván neki szóval, mert minden levelezés tilos volt, hogy az angol és
                  porosz, a mainzi s hannoverai követ őt
                  biztosították uralkodóik erélyes közbenjárásáról. Magdaléna részéről Orbán deák
                  rövidebb izenetet hozott, de a mely Rákóczit nem kevésbbé meghatotta. A szép
                  herczegnő csak annyit izent: hogy a legnagyobb uralkodóba bízzék, mert ez
                  legtöbbet tehet és tenni fog! ne feledje, hogy barátai vannak, s mikor a szükség
                  legnagyobb, - a jó isten legközelebb.</p>
               <p>Orbán deák alkalmasint be nem férhetett volna Rákóczi börtönébe, ha erre őt egy
                  férfiú nem segíti, kiről ideje nehány megfejtő szót mondanunk.</p>
               <p>Hogy ezt tehessük, szellőznünk kell kissé, ha nem is egészen, a leplet, mely
                  Magdaléna kitartó s erélyes őrködését Rákóczi sorsa fölött födte eddig.</p>
               <p>Magdaléna Clermont lovagot régen ismerte már, mennyiben tudniillik néhány év ily
                  fiatal életben nevezetes időszakot képez. Clermont, miként neve tanusítja,
                  franczia eredetű volt, de magyar anyától, Magyarországon született, s talán később
                  rövid vázlatát adhatjuk életének.</p>
               <p>Mikor az ifjú huszadik évét betöltötte, Francziaországba utazott, hogy ott
                  rokonait meglátogassa s családi érdekeiben a lehetőt megtehesse sorsa
                  biztosítására. Ezen alkalmat arra is használta, hogy Némethonnal is
                  megismerkedjék. A darmstadti udvarban is megjelent s ott a legkitünőbb
                  fogadtatásban részesült, mit ismeretes, híres családi neve mellett leginkább
                  szeretetreméltó s bájoló személyességének köszönhetett.</p>
               <p>Mikor később Magdaléna vele Bécsben találkozott s tőle Rákóczivali barátságos
                  összeköttetését megtudta, nem csuda, ha már figyelmeztetve reá Amália által is,
                  lassankint bizodalmával ajándékozta meg őt, mint oly férfiút, kinek nyilt,
                  lovagias jelleme s ismeretsége Magyarország legkitünőbb férfiaival, a legnagyobb
                  biztosságot igérték.</p>
               <p>Clermont ellenben, mély emberisméjénél fogva, a fiatal herczegnőben azonnal
                  ráismert azon szenvedélyes, ihlet- és erélyteljes természetek egyikére, melyek
                  minden nemesért és szentért felhevülnek, s lelkük iránya, habár szokatlan uton jár
                  s az emberi kétkedéseken felül emeli őket, bensőleg tiszta és vádtalan marad
                  mindig.</p>
               <p>Magdalénának családi összeköttetései, az ellenállhatatlan báj, mely minden
                  mozdulatát kisérte, s Rákóczihozi szenvedélyes ragaszkodása, nem maradtak titokban
                  ezen ember előtt, ki a szivekben tudott olvasni, ha szüksége leende is e nyilt
                  jellemmel szemközt rejtélyek igéjét kitalálni. Zárd a gyanakodót s nyilt jelleműt
                  egy szobába, tíz év múlva idegenek maradnak egymáshoz: lelkeikben más betűkkel
                  vannak írva a gondolatok, két különböző nyelven beszél szivük, hogyan érthetnék
                  egymást?</p>
               <p>De két, oly sokban rokon irányú kedély, mint Clermont és Magdaléna, jókor
                  megértették egymást. Magdaléna mint Clermont szerettek: egyik, mint a másik
                  szerelme tárgyát felül helyezé mindenen. Annyi érzésben, reményben, s annyi
                  elszántságban érintkeztek, hogy nem bámulhatunk, ha e két lény közt - minden
                  szerelem nélkül - lassankint a hit és bizalom érzetei ingatlan alapokra lőnek
                  helyezve.</p>
               <p>Talán éppen mivel mindketten szerettek, de nem egymást szerették, maradt
                  szövetségükben az eszmélet azon higgadtsága s elfogulatlansága, mely tetteikre s
                  intézkedéseikre az erély s állapodottság bélyegét nyomta.</p>
               <p>Clermont által lőn Magdaléna beavatva nemcsak Magyarország minden viszonyaiba,
                  hanem azon emberek ismeretségébe is, kik mindig meg vannak nehéz napokban, mintegy
                  örökül rendelve a gondviseléstől, hogy a jégtől vert határban az egyes kalászokat
                  megmentsék, s a magot jobb időkre kebleikben megóvják.</p>
               <p>Minő befolyást gyakoroltak a világ minden történelmében azon feltünő hölgyek, kik
                  nemük egyenjogúságát s egyenképességét a büszke férfinemmel kétségtelenné tették:
                  nem szükség indokolnunk; mint szintén alig kell érintenünk, hogy a befolyást nem
                  mindig azon hölgyek gyakorolták, kiknek nevét a történelem feljegyezte, hanem
                  olykor, sőt talán a legtöbbször azok, kik őrangyali szerepükben, szerényen, de
                  kitartólag folytak be azon férfiak tetteire is, kiket a világ nagyoknak nevezett,
                  s kik néha egy gyöngéd kéz szorításának, pár fönséges szem sugárinak hódolva,
                  parancsot, óhajt s vágyakat teljesítettek - engedelmesen, - míg önállóknak látszó
                  tetteiket a történelem jegyezte föl.</p>
               <p>E sorába a szerényen, zaj és csatány nélkül
                  működő szellemeknek tartozott Magdaléna. Hibáznánk, ha őt szentként akarnók
                  bemutatni: nem volt az, legalább bizonyosan nem azon önző szentek egyike, kik
                  saját mennyei részük elveszthetésének ijedelmei közt, egész életüket mennyei
                  kincsek kézre kaparítására szentelik, s míg magukról az életen túl gondoskodnak,
                  mások életét elkeserítik, s földien hiúk mennyet ostromló szigorú erényeikre.</p>
               <p>Magdaléna szerette a világot, talán véteknek tartandá az életet megvetni, melyet
                  az Isten mint jutalmat tűzött ki azok számára, kik szülőiket szeretik és
                  tisztelik, s így értékkel bir Isten előtt, míg vannak, kik azt negélyteljes
                  elbizottságban megvetik. Nem vetette meg az embereket gyöngeségeikért; ez oka,
                  hogy miután szerelme a földről a higgadt égbe szállt, nemtői szerepében annyi
                  igénytelen nemesség és tisztaság volt, hogy magát mindenből kifeledni látszott. Ez
                  fejti meg azt is, miként sikerült neki Clermont vallomásai után lassankint
                  megismerkedni azon emberekkel, kiknek segítségével mindent tudott, a mi Rákóczit
                  és Amáliát érdekelte, s ezek közt Lehmannal, azon századossal, ki Rákóczi Ferencz
                  mellé őrizetül rendeltetett Bécsujhelyben. Lehman badeni Károly herczeg ezredéből
                  a castelli ezredbe tétetett át, s nem volt más, mint éppen azon tisztek egyike,
                  kikre Solári gróf Rákóczi elfogatását bízta, s kinek szavai, midőn Gaura Drakulujt megemlítette, Rákóczi figyelmét
                  felgerjesztették; - mi okon? később tudjuk meg.</p>
               <p>Lassankint az olthatlan szenvedély búskomoly léhe mellett a hölgy szivébe
                  visszatért a béke, nyugalom és derültség: ezekkel egész serege azon szellemeknek,
                  melyek fiatal álmait népesítették. Eszének eredeti iránya nem egyszer tévutakra
                  vezette őt, s ha nem volt önző saját előnyére, önzőnek tevé mások érdekében.</p>
               <p>Nem volt ijedős, mikor arról volt kérdés, valakit megmenteni: ilyenkor az
                  embereket saját egyéniségük szerint tudta felhasználni: miként azt legjobban
                  megfejti, a jelenet, melynek küszöbén állunk.</p>
               <p>* * *</p>
               <p>Komor októberi estén, a XVIII. század első évében, egy férfiú lakásába lépünk, kit
                  nem egészen vesztettünk el szemeink elől.</p>
               <p>E férfiú Kellio, a jezsuita.</p>
               <p>Tudva volt, hogy őt a legkitünőbb emberek felkeresték olykor, s ezt a jezsuita
                  atyák nagy befolyása mellett, különösen annak lehetett tulajdonítani, hogy Kellio
                  Rómában neveltetvén, ott nevezetes összeköttetései valának. Egyike volt ő e
                  megfejthetetlen szerzet azon férfiainak, kik színlett igénytelenségükben nagy
                  hatalmat gyakoroltak saját szerzetükben is: minek következtében mindig annyi
                  ellenségeik, mint barátaik léteztek; de éppen ezért ellenségeik által kerestettek.
                  Azon pillanatban, mikor szobájába lépünk, ott két hatalmas emberrel találkozunk,
                  kiknek egyike a gyenge kormányok elmaradhatlan kellékéhez, a mindenhatókhoz
                  tartozott.</p>
               <p>Gróf Kinszki volt ez, s a másik Stratmann.</p>
               <p>Mi hozta őket Kellióhoz, társalgásukból megtudjuk.</p>
               <p>Mind a hárman az egyszerű, s egészen tudományokkal elfoglalt férfiú szállását
                  jelelő szobában ültek. Stratmann szólt:</p>
               <p>- Ő felségének hatalmában van, ily gyanús, veszedelmes alattvaló ellen törvényen
                  kívüli módokon kiszolgáltatni az igazságot.
               </p>
               <p>- Ebben semmi kétség nincsen, - viszonzá Kellio - bár a világra nézve, mely
                  felsőbb állományi érveket fel nem bir fogni, inkább szerettem volna, ha ellene
                  több vádló lépne fel, mint az egyetlen Longueval.</p>
               <p>- Természetesen, Kellio atya, - mond Kinszki - de ki tehet róla, ha egész
                  udvarában s minden barátai s fogolytársai közt egyetlen becsületes ember nincsen!
                  Nem lőn e részben semmi elmulasztva, erről biztosíthatom kegyedet. Minden
                  cselédje, minden tisztviselője a legelfogadhatóbb ajándékokkal megkináltattak,
                  hogy titkait bevallják s az igazságot felderítsék: hasztalan, mindannyian árulók!
                  Barátainak s fogolytársainak a legelőnyösebb ajánlatok tétettek, s oly korlátolt e
                  büszke magyar nemességnek értelme, vagy oly nagy bizodalmatlansága, hogy
                  ajánlataink megfoghatatlan kábasággal és szemtelen büszkeséggel utasíttattak
                     vissza.
               </p>
               <p>- Mindent el kell követni, - mond Stratmann - hogy ő felségével megértessük, mikép
                  minden becsületes ember, kinek szive helyén van, jóvá hagyandja, ha eltérve a
                  törvény nyügöző betűitől, egész hatalmával él, s e veszedelmes embert elítéli!</p>
               <p>- Itt az egész ország nyugalma s egy kis formaság közt lévén a kérdés, pillanatig
                  sem lehet kétkedni, hogy mi a helyes és Isten előtt kedves.
               </p>
               <p>- Ő felsége előtt mindent elkövettem, - tevé hozzá Kinszki haragosan - de nem
                  lehet rábirni, hogy erőszakkal éljen. Az a fejedelmek nagy szerencsétlensége, hogy
                  midőn a gondviselés melléjök lovagias s érdekeikhez feltétlenül csatlakozó
                  szolgákat rendel, szavaik hitelt nem nyernek!
               </p>
               <p>- Nem kell kétségbeesni, - mond Kellio - szólok Rákóczi gyóntató atyjával,
                  lehetlen, hogy ezen ember segedelmével, ki iránt legnagyobb bizodalma van, hozzá
                  ne férhessünk: de a törvényes eljárás külsőségét mellőzhetlennek tartom; akkor
                  bátran szeme közé nevethetünk a közvéleménynek, mondván, hogy minden ítéletileg
                  ment, hozzátehetjük, hogy ezt a herczeg saját rokonai s barátai is elismerték.
               </p>
               <p>- Én úgy tudom, - szólt Kinszki - hogy Rákóczi éppen gyóntató atyja által
                  igyekezett már harmadszor siralmas kérelmeit ő felsége kezeihez juttatni.</p>
               <p>- Valóban - kiáltott fel Kellio - ezen ember merészkedett volna ily ármányokba
                  elegyedni, a nélkül, hogy engemet tudósítson? Ismerik nagyméltóságtok ő felsége
                  lágy szivét, e kérelmek újra hátra vetették az ügyet! Pedig ha a pártütő megszűnt
                  élni, minden feledésbe megy. Jó májú nép a magyar, minden hetvenkedése mellett, s
                  miként sejteni engedém, akadunk Rákóczi rokonai s barátai közt is olyanokra, kikre
                  rámondhatjuk, hogy az eljárás igazságát átlátják s nem fognak megczáfolni! - s ez
                  elég.</p>
               <p>- Szerencsére volt gondom - mond Kinszki - ő felségét e vakmerő szemtelen
                  alkalmatlankodásoktól megóvni. Az kellene még, hogy a fejedelmek reggeltől estig a
                  vádlottak panaszait hallgassák! miért van törvény és ítélőszék! Ime, itt vannak a
                  magyar szószaporítás e remek művei, - ezzel Kinszki egy csomag iratot az asztalra
                  vetett - olvassa kegyed, Kellio atya, mulattatni fogják.
               </p>
               <p>- Alkalmasint - tevé éles gúnynyal hozzá - mint gonosz szellemek s rosszlelkű
                  tanácsadók szerepelünk e bölcs iratokban! de kezünkben van üstöke e szép madárnak:
                  leend rá gondunk, legrosszabb esetben is, hogy el ne szalaszszuk.</p>
               <p>- Hadd kövesse dicső nagyatyját, az árulót, a vérpadra ő is, - mond Stratmann -
                  míg él, nincsen kilátás nyugalomra.
               </p>
               <p>- Kellio atya! - szólt Kinszki - legyen gondja, hogy Rákóczinéra szorosan
                  felügyeljenek; bizonyos kézből tudom, hogy leveleket küldözget mindenfelé, bár
                  lehetlen tetten érni.</p>
               <p>- Kétkedem ebben gróf úr - mond Kellio - a kolostor szüzei éles szemekkel birnak a
                  korlátolt látkörben, mely világuk. Majd azután, ha férje bevégzi, miként reméllem,
                  rövid pályafutását, haza mehet ősi lakába, Némethonba. E szövetséget is meg
                  lehetende gátolni, de bocsánat! nagyméltóságtok mindig késnek: principiis
                  obsta!</p>
               <p>- Miért ellenezte éppen kegyed, Kellio atya, - viszonzá Stratmann - hogy
                  Rákóczival alkura ne lépjünk, midőn ő felségét minden javaival megkinálta cserében
                  valami német herczegségért?
               </p>
               <p>- Erre nagyméltóságodnak öt-hat hónap mulva felelek, - mond a jezsuita sajátos
                  mosolyra torzítván el halvány ajkait - most csak annyit, hogy a herczeg az árulást
                  nem tagadhatja, saját levele, s az azokra érkezett feleletek tanuskodnak ellene.
                  30 napi idő engedtetett, hogy a vádpontokra feleljen, ha ez eltelik s felelet nem
                  jő, - de mit is feleljen ily kétségtelenül világos ügyben? - akkor ki kell a
                  halálos itéletet mondani. Itélet után javai az állomány részére lefoglaltatnak, mi
                  által a büszke magyar arisztokrácziának a szarvát letörjük, s egyét a leggazdagabb
                  családoknak tehetlenné tettük. A Tökölyi, Zrinyi, Frangepán javak nagyobb része
                  kisiklott már e mindig lázongó magyar arisztokraták kezéből; veszszen Rákóczi, s
                  még egy-kettő ezen aranyozott olygarchák közől, ujjaikra tekerik nagyméltóságtok a
                  többit s az egész nemzetet!</p>
               <p>- Adja Isten! - mondá Kinszki - rajtunk nem fog múlni, s én számítok a szerzet
                  atyáinak hű és istenes közremunkálására, hogy valahára kormányozhassunk! Mert a
                  magyart kormányozni, s hatalmasan kell kormányozni, ha vele boldogulni
                  akarunk!</p>
               <p>* * *</p>
               <p>Más napon e jóslatos társalgás után, melyet nem szükség tovább fűznünk, Kelliót
                  ugyan e szobában látjuk újra.</p>
               <p>Háttal ül az egyik falat majdnem egészen elborító könyvtárral, bár támlásszékben.
                  Orrán szemüveg, s úgy látszik, inkább világi, mint egyházi irományokkal van
                  elfoglalva.</p>
               <p>Kolonics bibornoknak nyitott levele hever az asztalon, s a lámpa fénye egy másik
                  levélre, Rákóczi Ferencz gyóntató atyjának soraira világít.</p>
               <p>Kellio mély gondolatokba van merülve.</p>
               <p>Rákóczinak gyóntató atyja buzgó jezsuita, de becsületes ember volt, senkinek sem
                  tűnhet fel, ha ő, ki Rákóczi kedélyében olvasott, ellen nem tudott azon
                  rokonszenvnek állani, melyet ily nyilt jellem s tiszta becsületesség előidéztek.
                  Azért Kellióhoz írt leveleiben mindenkép törekedett saját jó véleményét ezzel
                  megosztani.</p>
               <p>A jámbor atya nem ismerte Kelliót. Csekély fogalma leende igen világos értelméről,
                  ha kétkedne azon, hogy Kellio, akarata ellen, kénytelen lőn Rákócziban felismerni
                  a jót; de hibázott abban is, ha gondolta, hogy az a vén jezsuita feltételein
                  legkevesebbet billent, s ha hitte, hogy az igazság szava megindítja e jégkedélyt.
                  Nem szükség ismételnünk, mikép őt és Rákóczi több ellenségeit éppen az bántotta,
                  hogy ellene jogosan fel nem léphettek. Kellio hozzáférhető ember volt, de
                  megtérítésére hatalmasabb eszközökre leende szükség. Mindazáltal létezett valami,
                  a mi Kelliónak olykori futó eszméivel találkozott: azon előny tudniillik, melyet
                  Rákóczi befolyása nyujthatand a szerzetnek azon esetben, ha Magyarország önállását
                  visszanyeri. Tünődött tehát, mi jobb, őt feltétlenül veszni hagyni, vagy a
                  jezsuita szerzet számára hátulsó ajtócskát biztosítani véletlenségek esetére?
                  Éppen e tárgyat hányta-vetette elméjében, midőn ajtaja felnyilt s egy fiatal hölgy
                  lépett a szobába.</p>
               <p>Öltözete egyszerü, de ízlésteljes volt, s a feltünően szép arcznak kifejezése
                  elegyét láttatá a búskomolyságnak s szilárd elhatározásnak.</p>
               <p>Kellio fölkelt székéből, s hibátlan udvariassággal fogadta a jöttet.</p>
               <p>- Herczegséged maga! - kiáltott fel, midőn benne darmstadti Magdalénát
                  megismerte.</p>
               <p>- Én vagyok, Kellio atya, - mond a hölgy - én magam, s ha e látogatásra határoztam
                  magamat, elgondolhatja, minő fontos okaim lehetnek.</p>
               <p>A jezsuita azonnal megkinálta legjobb ülésével, s szemközt foglalt vele
                  helyet.</p>
               <p>- Ne csodálkozzék, Kellio, - kezdé Magdaléna, a kiváncsian hallgató férfiúhoz
                  intézvén szavait - hogy e késő órát választottam. A mit mondani akarok, igen
                  fontos, s oly tudósítás következtében történik, melyet alig egy órával ezelőtt
                  vettem, s nem akartam időt veszteni.</p>
               <p>- Szabad-e tudnom, kitől jött az?</p>
               <p>- Engedjen engemet szólani. Kegyed előtt nem titok, hogy barátnémnak, Rákóczi
                  Ferencznének férje végveszedelemben van. Engemet mindaz, a mi ő felsége
                  kegyességéről mondatik, el nem szédít: nem a császár Rákóczinak ellensége, többen
                  vannak, kiknek érdekökben áll, őt veszni látni. S kérdem most: meggondolta-e
                  Kellio egész horderejét Rákóczi kivégeztetésének?</p>
               <p>- Herczegséged szerzetem szigorú elveit ismeri, s meg fog bocsájtani, ha őszintén
                  kimondom, hogy a viszony, mely herczegséged s Rákóczi közt létezett, s miként okom
                  van hinni, még mindig tart, igen gyanússá, nem akarom mondani botrányossá teszi
                  herczegségednek e beavatkozását a császár nyilvános ellenségének sorsába.</p>
               <p>- Őszintén, Kellio - viszonzá Magdaléna, fénylő tekintetet vetvén a szerzetesre -
                  kegyed nem hiszi, hogy köztem s Rákóczi közt valaha vétkes viszony létezett. Nem
                  kérdem ezt, hanem állítom.</p>
               <p>- Az emberi gyarlóság - felelt Kellio szigorú hangon - szereti bűneire a mentség
                  hímporát lehelni, nem tudom, meddig tart e menthetőségi határ herczegségednél?
                  Rákóczinak neje van, s a valódi gyöngédség a világ véleményét sem feledi ki
                  számításából.</p>
               <p>- Nem felelek erre, Kellio, mert nem értem kegyedet. Tudom jól, hogy Rákóczivali
                  viszonyomban semmi vétkest nem gyanít; a mit pedig előbb megjegyzett, igen sokat,
                  tehát semmit sem bizonyít. A világ véleménye forgandó szélkakas, rá számítani
                  köpenyforgatás; a világ sorsát egyesek véleménye vezette, sohasem azok, kik a
                  világ szeszélyei s álhiedelmeinek hódoltak: ennyit feleletül. Én tisztán látok,
                  Kellio, s így tudom azt is, hogy kegyed Rákóczi ártatlanságáról meg van
                  győződve.</p>
               <p>- Én! - kiáltott fel Kellio mesterileg színlett meglepetéssel.</p>
               <p>- Kegyed, igen. Ha Rákóczi vétkes lenne, jókor tudta ő Longueval elfogattatását,
                  Sáros Lengyelország szomszédságában van, megmenekülhetett volna százszor -
                  játszva! Ha kegyed saját növeltjének erkölcsi tisztaságában kétkedik, nem árulta
                  el soha még, hogy Rákóczi józan eszét hozza kétségbe.</p>
               <p>- Bocsánat, ha félbeszakasztom, Kellio, - folytatá Magdaléna, látván, hogy a
                  jezsuita feleletre készül - nem vitatkozni jöttem ide, e részben előre
                  legyőzöttnek vallom magamat, mert tudom, mi fáj kegyednek leginkább: kitaláltatni. Én pedig a szivében olvasok. Proximus ardet
                  Ucalegon! Kellio, nincs hosszas tanácskozásokra idő, hallja tehát, a mit tudtára
                  jöttem adni:</p>
               <p>- Rákóczi Ferencz a jezsuita atyák által neveltetett, ha kegyed mindent kétségbe
                  von, egyet nem tagadhat, a herczegnek mély vallási érzelmét. Számítsunk már most:
                  ha Rákóczit kivégeztetik, osztozik-e kegyed azon elbizottak számításában, kik
                  erősítik, hogy a nyugalom az országban azonnal helyreáll? Mert szánnám kegyed
                  értelmét, ha a sír zsibbadtságát, melyet a vérpadok iszonyai előidéztek,
                  nyugalomnak hinné.</p>
               <p>- Ha a pártütés feje meg leend törve, - viszonzá Kellio - majd az erélyes kormány
                  elkészül a tagokkal is.</p>
               <p>- Azt hiszi-e kegyed, - kérdé a hölgy, - hogy a fő feltétlenül Rákóczi? hát ha áll
                  mind az, a mit a német kormány részéről oly bőbeszédűen erősítnek, hogy Rákóczi
                  rendezett összeesküvés feje? ha kegyed a történelmet olvasta, tudhatja, hogy
                  forradalmakban nem mindig ott a fő, hol a főnök neve.
                  Rákóczi eddig semmit sem tett, békésen ült jószágaiban, gyakran megfordult az
                  udvarnál; a mit róla a nép hisz, nem egyéb reményeknél. De feledte-e, Kellio, hogy
                  Magyarországon egész serege van az elégületleneknek; hadban gyakorlott férfiak,
                  kiket Rákóczi halála nem elijeszteni, hanem fel fog ingerelni? Kegyetek, jezsuita
                  atyák, mindig a béke szelleméről szólnak: s ha nem hibázom, saját érdekükben van a
                  béke, mert a szerzetnek roppant birtokai lévén, háború s zavargás idejében
                  veszthet. Miért tehát a pártokat új kegyetlenséggel felingerelni? nem volna-e
                  okosabb mindent elkövetni, hogy ő felségét ezen új, - égbekiáltó
                  igazságtalanságtól eltartóztassák? Ez által a szerzet Rákóczi örökös háláját
                  idézné föl.</p>
               <p>- A vétek sokkal nyilvánosabb, mint hogy a herczeget meg lehetne menteni - mond
                  Kellio.</p>
               <p>- Világos? - kiált fel Magdaléna - egyetlen vádló és tanu egy személyben! és minő
                  ember! Alávaló sehonnai, ki pénzért kémszerepet vállal, a herczeget maga tőrbe
                  csalja, azután mint Judás Iscariót eladja! Gondolja-e Kellio, hogy egész
                  Magyarországon legyen egyetlen ember, ki e setét eljárást igazságosnak, s minden
                  külföldi uralkodó közt egy, ki menthetőnek tartsa? Nem szólalt-e fel mellette az
                  angol s porosz király? a hannoverai s mainzi választó fejedelem? Európai botrány
                  leend az ártatlan Rákóczi kivégeztetése! A jezsuiták befolyása a császári udvarnál
                  ismeretes; az egész ország, mely Rákóczit imádja s e rendet gyanús szemmel kiséri,
                  meg leend győződve részvétéről ez ügyben.</p>
               <p>Kellio vállat vont.</p>
               <p>- Kellio atya, - folytatá Magdaléna - kegyetek örök időkre elvesztették egy nagy
                  és gazdag ország rokonszenvét! olyanét, hol a rendre nagy jövendő várt.</p>
               <p>Kellio ajkai körül kétkedő, gyanús mosoly vonult el.</p>
               <p>- Kegyed mosolyog! Hibázik, Kellio atya! Magyarország s Erdély sokkal több térrel
                  bir, nagyrészt míveletlen, hivő és babonás népének ki nem aknázott kedélye pedig
                  sokkal tágabb mezővel kinálkozik, mint bárhol a világon.</p>
               <p>A herczegnőnek e szavai Kelliónak saját utóeszméivel találkoztak, mert ha a
                  jezsuita hitének és számításainak eleven erét nem is érték, el nem hibázták
                  vágyainak s óhajtásainak nyitját. Kelliót, ki csak szerzetében élt, élénken
                  érdekelte a kilátás, hogy azt Magyarországba befészkelheti, s a babonás nép
                  vakbuzgó kedélyét kiaknázhatja.</p>
               <p>- Mindez puszta remény! - felelt Kellio egy sóhajjal.</p>
               <p>- Puszta remény! - mond a herczegnő élénken - puszta reménynek nevezi kegyed a
                  legbiztosabb számítást egy férfiú vallási érzelmére, kit a jezsuita szerzet
                  elveiben neveltek? Erősb egyházat nevelhetnek kegyetek e sziklavállakra, mint a
                  söppedék fölé, melyen most terjeszkednek. Oh! Kellio, nem elveszteni, nem
                  megtagadni, hanem pártolni s mindinkább megnyerni kellene Rákóczit!</p>
               <p>- Ki felel nekem arról, hogy kegyed, herczegnő, nem saját vérmes sejtelmeire,
                  hanem valóban Rákóczi gondolataira s elveire építi okoskodását? - kiált fel
                  Kellio.</p>
               <p>- Ki felel? Mindenki! Kellio, én magam, Rákóczi jelleme, Amália, ha a jezsuita
                  szerzetnek sikerül Rákóczit megmenteni az igazságtalan ítélettől. Ezen egyetlen
                  tettel több tért nyer Magyarország rokonszenvében, mint minden befolyás által a
                  hivők kedélyére. Többet mondok, nemcsak valószinű, hanem bizonyos, hogy Rákóczi
                  Ferencz oly fokára a fénynek s gazdagságnak helyezendi a szerzetet, minőn sehol és
                  soha nem volt.</p>
               <p>E szavak után Magdaléna hirtelen elhallgatott. Az eszes nő, ki itt a jezsuita
                  ellen saját szerzetének fegyverével lépett fel, várta nyilatkozatai hatását. Ő
                  Kelliót szive mélyéből megvetette, de látta, mikép jezsuitává kell válnia, hogy
                  jezsuitát valamire birhasson.</p>
               <p>Meg akarta őt nyerni, e czélból jött. Kész volt mindenre, hogy a fenyegető
                  veszélyt elháríthassa a szeretett férfiú fejéről. - Ilyen a női szív! - A
                  szenvedély odaengedése csak a sikert számítja, későbbre odázván a kibékülést azon
                  eszközökkel, melyek életmentő ágat képviseltek az örvény fölött. Magdaléna
                  jezsuita volt ez órában, s az egész szerzetben nem találkozanda férfiúval, ki oly
                  makacsul a czélnak tör, s oly úriasan bánik az eszközökkel.</p>
               <p>- Legyen szabad egykor Rákóczi, gondolá magában, aztán lássa, miként készül el a
                  végrendeletekre kacsintó szerzettel, melynek országa nem e földön van!</p>
               <p>- Ha őt megmentem - gondolá - a jó Isten megbocsátja nekem, hogy elaltattam a
                  kapzsi vén barátot, kinek egyik mérlegében vér, a másikban pénz van.</p>
               <p>A minő hihetlennek látszassék is, hogy Magdalénának sikerült egyikét a
                  legszeszélyesebb jezsuitáknak megingatni, oly elvitathatlan érv erre az, a mi
                  bekövetkezett. Későbbi írók hallgatnak e körülményről, de egyike a leghitelesebb,
                  Rákóczi korabeli honi íróinknak, Cserei Mihály erősíti, hogy a
                     jezsuiták meg voltak Rákóczi részére nyerve.
               </p>
               <p>Azért nincs is okunk a diplomatikai taglalgatást a gyönyörű fiatal hölgy s egy
                  kiaszott szerzetes közt tovább folytatni; nemsokára megtudandjuk, hogy Magdaléna
                  nem egészen szélből koczkáztatta merész igéreteit, s a tett terén látjuk majd,
                  minő sikerre vezetett a késő esti látogatás! Elég, ha Kellio végszavait
                  említjük:</p>
               <p>- Rákóczi menthetetlen, - szólt a jezsuita komolyan - levelei, a franczia kormány
                  válaszai, számos kibékülhetlen ellensége, és mi tagadás benne, saját védelmi
                  rendszerének eszélytelensége őt a vérpadra vezetendik!</p>
               <p>- Ennek nem szabad megtörténni! - riadt fel Magdaléna.</p>
               <p>- Rajta - folytatá Kellio - csak egy módon lehetne segíteni, ha börtönéből
                  megszökhetne. Herczegséged elhiheti, hogy bár a herczeg elveit kárhoztatom, hiú
                  reményekre pedig semmit sem adok, óhajtanám, mint lelkész, hogy ideje legyen
                  visszatérni azon útra, melyen szerzetünk gondos nevelése ifjú éveit vezette.</p>
               <p>- Erre idő és élet kell! - felelt rögtön a hölgy, - engedje meg nekem, hogy holnap
                  visszatérjek, Kellio, addig tisztában leendek tervemmel, s reméllem, kegyed vissza
                  nem utasítja azt, ki bizalommal jött?</p>
               <p>Nem oly hihetetlen, hogy egy bájos fiatal hölgynek megjelenése a mogorva szerzetes
                  tanuló-szobájában, már azért sem hibázta el hatását, mivel Magdaléna magas
                  helyzete mellett, egyike volt a legerélyesebb természeteknek, s a jezsuita rend
                  éppen annak köszönhette csudás befolyását, hogy terveinek kitartó, szilárd
                  előmozdítása mellett, szerette főleg nagyok s hatalmasok irányában - magyar
                  közmondás szerint - rendén tartani a szénáját.</p>
               
            </div>
            <div type="chapter">
               <head>A CORNETTE.</head>
               <!-- milestone type="subChapter" n="I"/ -->
                  <p>Nehány hét telt el újra, s e rövid idő alatt sok, igen sok történt.</p>
                  <p>Bercsényinek czélja volt Bécsbe menni, egész szenvedélye feléledt, s bár e
                     merény életveszélylyel járt az akkori körülmények közt; nincs kétség benne,
                     hogy azon férfiú, ki nem tudta, mi a félelem, mi a veszély, nemcsak megvetendé
                     ezt, hanem ez inkább ingerül szolgálanda szándoka kivitelében.
                  </p>
                  <p>De útjában Szirmai Istvánnak küldöttjével találkozott, kitől több részletet
                     megtudván a Rákóczi elleni kereset természetéről, s azt is: hogy minden el fog
                     követtetni barátai részéről szabadítására, hajlott a meghitt ember
                     felszólítására, hogy mielőbb Lengyelországba menjen s ott Rákóczi számos jó
                     emberével érintkezésbe jőjjön: nehogy azon esetben, ha remény fölött elébb
                     sikerülne őt kiszabadítni, semmi előkészület ne biztosítsa ottani
                        fogadtatását.
                  </p>
                  <p>Nehéz szívvel ugyan, de rögtön megtevé Bercsényi a barátságnak azon áldozatát,
                     minőre őt semmi egyéb nem bírhatandá: megfordult tüstént, s haladék nélkül
                     brunoki várába sietett.</p>
                  <p>Itt maga körül gyüjtvén nehány meghitt emberét, mindazoknak, kikben Rákóczi
                     iránt rokonszenvet gyanított, írt, s a leveleket Izekucz által kézhez
                     juttatá.</p>
                  <p>Brenkovicsnak szövetsége - társaival még mindig felbonthatlanul állt; ezen
                     emberek hol egynél, hol másnál - a számtalan elégületlenek közől tartózkodtak,
                     s minden pillanatban készen álltak főnökük parancsainak teljesítésére.</p>
                  <p>Különös ügyességet fejtett ki főleg Fenchel Hannes, ki, mivel a német nyelv
                     hatalmában volt, a legalkalmasb eszközök egyikévé lőn: Bécsben és Prágában
                     mindent ki tudott fürkészni, minek hatása s vonatkozása volt a magyarországi
                     ügyekre.</p>
                  <p>Vaszil és Ursza az utóbbi időkben Erdélyben tartózkodtak, és szoros
                     összeköttetésben maradtak Miriánnal s azon népnek főnökeivel, melylyel a Gaura
                     Drakulujban találkoztunk.</p>
                  <p>Ráfaelt Brenkovics mindig kézügyben tartotta, mint a legelszántabb emberek
                     egyikét - ha pénze elég volt - s ki lassankint valódi szenvedélylyel fogta fel
                     a politikai szellemet és irányt, melyet Brenkovics csekély számú, de gazdagon
                     jutalmazott meghittjeinek adni tudott.</p>
                  <p>Jelenben Ráfael Brenkovicscsal együtt Bécsujhelyben volt; ki e két embert
                     látta, inkább bármit hiende róluk, mint hogy saját ügyeik mellett, a haza
                     érdekei foglalják el őket.</p>
                  <p>Bercsényi nehány napi mulatása után Brunokon, észre kezdé venni, hogy ott
                     nincsen biztosságban - s elindulását minden áron siettetni kell; bár szerette
                     volna számos barátaitól bevárni a tudósításokat. Főleg Petróczi István
                     feleletére számított, ki jelenben Petróczon, közel a szepesi várhoz lakott, s
                     nem kevés gondot adott a vidéki birtokosok néhányainak, kik a császári pártra
                     szegődtek, félelemből inkább, mint rokonszenvből, mióta az eperjesi mészárlások
                     alatt, a vad Caraffának sikerült a legerényesebbeket és bátrabbakat
                     legyilkoltatni.</p>
                  <p>Ezen megjobbult Jeremiások mellett, szemmel tartották őt még a szepesi prépost,
                     s a lőcsei német őrizet. Caraffa tökéletes gyilkos volt: azaz, egyike ama
                     szenvedélyes vérontóknak, kik a gyönyörűséget, melyet nekik a kegyetlenség
                     nyújt, annyira természetesnek találják, hogy számos példa van reá, mikép
                     maguknak, a legyilkoltak rokonai és barátai rokonszenvével tudnak hizelegni, s
                     az akasztófáknak s a hóhérpallosnak közelében azok rajongó s olvadozó
                     barátainak nyilatkoznak, kiknek szivébe az olthatatlan gyűlölség s megvetés
                     magvát vetették, mely láthatatlanul tenyészik s rengeteggé növekszik.</p>
                  <p>Petróczihoz férni sem lőn könnyű, pedig Bercsényinek érdekében volt vele
                     találkozni; ez oka, hogy válasza késett.</p>
                  <p>Bercsényi megpillantván egy reggel a bérczek élein Uhlemann tábornok -
                     elfogattatására rendelt - egyik osztályát, gyorsan Podolin felé intézte utját,
                     mely, mint a többi szepesi városok, Zsigmond király által Magyarországtól
                     elszakíttatván, a lengyel királynál volt zálogban.</p>
                  <p>Magyarországon a pártok küldöttei s megbizottai kettőzött hévvel terjesztették
                     az elégületlenséget mindenfelé. A dolog oda ért, mikép az emberek a
                     legvégsőbbre elszánva csak kedvező véletlenre vártak, hogy a forradalom egész
                     lángjával kiüssön.</p>
                  <p>Igaz! sok vér omlott, sok remény meghiusult, azért az emberek vérmes
                     szenvedélyeik daczára óvatosakká váltak. Nem akartak vaktában nekimenni a
                     veszedelemnek, s minden igyekezetük oda czélzott: barátokat szerezni, s az
                     eseményeket éber figyelemmel kisérni.</p>
                  <p>Míg így a szenvedélyek forrásai összefolytak, hogy tengerré váljanak, addig
                     Amália s Magdaléna a női hősiesség áldozatkészségével pillanatig sem időztek,
                     mindent Rákóczi érdekében igénybe venni s érővé tenni.</p>
                  <p>Lehmann századost Magdalénának jókor sikerült megnyerni; de Lehmann nem igért
                     többet, mint lehetőségig könnyíteni Rákóczi sorsán, s mindent elkövetni, hogy a
                     hozzá intézett levelek kezeibe juthassanak s az övéi biztosan megérkezzenek
                     rendeltetésük helyére.</p>
                  <p>Ez volt mindaz, mire Lehmannt birni lehetett; Magdaléna a szokott módon
                     harmadik, negyedik kéz által ki tudta vinni, hogy Lehmann nyerte meg a Rákóczi
                     őrizetére rendelt csapatnak parancsnokságát.</p>
                  <p>Ezt az eszélyes hölgy Salvi grófnő által eszközlé, kinek sikerült az ifjú
                     Stratmannt, ennek pedig gyanakodó, de fiát buzgón szerető atyját egy gyenge
                     órában e választás indítványozására birni.</p>
                  <p>Bár így Amália, Magdaléna és Rákóczi számos barátai mindent tudtak, mi
                     Bécsujhelyen történt s terveztetett, ez még kedvező eredményhez nem
                     vezetende.</p>
                  <p>A két nőnek igyekezete oda czélzott: hogy Lehmann Rákóczi menekülésében
                     cselekvő részt vegyen.</p>
                  <p>Az ifjú százados, ki Rákóczit nagyon megszerette, nem soká vonakodott. A
                     jezsuita atyák szokott óvatossággal kikérdezték őt s el lőn határozva, hogy ha
                     a merény sikerül, ő maga is meneküljön hazájába, Poroszhonba. Rákócziné 30,000
                     forintot, akkortájban majdnem 200,000 forint értéket képviselő összeget -
                     tartott készen számára, melyet neki alkalmasint a jezsuita atyák
                        kölcsönöztek.
                  </p>
                  <p>Mindezen készületek oly óvatosan történtek, hogy azokról sem Buccellininek és
                     Ottingernek, sem a többi itélőbíráknak legtávolabb sejtelmük sem volt. Ez urak
                     azon hitben ringatták magukat, hogy rövid napon pálczát törhetnek Rákóczi
                     fölött, s ez által a mindenható Kinszki s utána a császárnak magának kegyét
                     megnyerhetik.</p>
                  <p>Rákóczi a tervezett merényről többet sejtett, mint tudott; mivel Lehmann
                     gyakori látogatás által nem akart gyanút gerjeszteni, a levelek pedig oly
                     óvatosan voltak írva, hogy árulatos részleteket nem foglalhatának magukban.</p>
                  <p>Egy este Rákóczi csendesen járt fel s alá az éléskamrában, hová őt a hatalom
                     jó-ízlésű gyöngédsége záratta. Gyertyák nem égtek a tágas hézagban: Rákóczi
                     kedélye nyomott volt, s némi enyhet talált a félhomályban, mely őt körözte.</p>
                  <p>A befalazott ablakok keskeny nyílásán a hold sugara nyúlt be, s a fogoly
                     gondolatai, mint szellemtábor népesítették magányát.</p>
                  <p>Láttatok-e ezer éves tölgyet, melynek büszke koronáját a vész átölelte s mindig
                     hatalmasabban facsarván gyökereit, sudarát kezdi megingatni? Ilyen volt Rákóczi
                     helyzete. Nem remélt, nem várt semmit! egyetlen gondolata lőn, keresni az
                     archimedesi pontot, hová honszeretetének s buzgóságának erős emelőjét
                     vethesse.</p>
                  <p>Szabadság, nyilt tér! erre sovárgott. - Hite megtört azokban, kikről ha sokat,
                     nem akart elvetemültséget feltenni. Tisztán látott, nem kétkedett többé
                     pillanatig sem, hogy a császár maga ezen emberek hatalma alatt görnyed, kiknek
                     önzése minden időben oly gyöngédtelen volt, hogy saját érdekükkel szemközt a
                     fejedelmek történelmi hírét is készek voltak elhomályosítani.</p>
                  <p>Ifjúkori álmai felébredtek újra. Ah, minő egészen más színben látta a dolgokat
                     most, mint akkor, midőn az első szabad szó csendült meg fülében Bercsényi
                     ajkairól!</p>
                  <p>- Isten! - sóhajtott fel - ha visszaadod szabadságomat: én tartandok
                     itélőszéket e nép fölött! s felelősségre idézem a vérért, mely ontatott, s az
                     istentelenségekért, melyek elkövettettek! igazságos, de szigorú és
                     kérlelhetetlen biró leendek!</p>
                  <p>Egyszerre az ajtó megnyilt, s Amália, a legegyszerűbb polgári öltönyben
                     belépett a szobába. Lehmann százados, ki őt kisérte, - darabig időzött, az
                     ajtót behúzta maga után s becsületes vonásaiban olvasni lehetett a gyönyört,
                     mikor azon öntudat melegíti szivünket, hogy valakivel a jótettek legnagyobbikát
                     éreztettük.</p>
                  <p>Mi lehetett pedig boldogítóbb, mint azzal találkozni, kit sohasem nélkülözünk
                     inkább, mint a szerencsétlenség óráiban.</p>
                  <p>Rákóczi szótlan állt; oly reményfölötti volt az öröm, hogy nejét keblén tartva
                     hosszasan, csak azután ért rá, egész háláját egy tekintetbe összeszorítva,
                     Lehmannak kezét megrázni.</p>
                  <p>- Megszabadítjuk herczegségedet! - szólt a tiszt a meggyőződés hangján, azután
                     hirtelen távozott.</p>
                  <p>Feljegyezzük, mit Amália férjével beszélt, azaz, megmondjuk ebből a lehetőt;
                     mert ki birná ily találkozás első szavait a hideg lapra felírni a nélkül, hogy
                     megszégyenülve a nyelv s képzelet szegénységén, újra kitörülje. De miként
                     sikerült Amáliának Bécsujhelybe jutni, később fejtjük meg.</p>
                  <p>Mondva volt, hogy Amália Bécsbe jött, hol őt s két kisdedét Rákóczi ellenségei
                     azonnal tisztességes fogságra vetették egy kolostorba. Amália el vala erre
                     készülve, mert a bécsi kormány hadviselése a kötények ellen, ismeretes dolog
                     volt ez időben is.</p>
                  <p>Azon savanyú képpel, olykor önkénytelenül tett bókok közé, melyekkel a magyart
                     ellenségei megtisztelték, az is tartozott, hogy nőitől is rettegtek, s jellemük
                     felsőségét s értelmük túlsúlyát elismerték.</p>
                  <p>Amália mint Rákócziné, magyar hölgy volt, s oly varázs körözte e minőséget
                     minden időben, miként elégségesnek tartatott arra, hogy hatást gyakoroljon. A
                     kolostor szüzei megszerették e szerény teremtést, s nem csuda, ha az történt,
                     mi ily körülményekben az ijedős szűkkeblűség számításain mindig kívül esik:
                     tudniillik azok, kikre a felügyelet Rákóczinéra bízva volt, felügyelők helyett
                     legbuzgóbb pártolói lőnek.</p>
                  <p>Orbán deák, Clermont, Brenkovics s Rákóczi Ferencznek mindazon német - azaz valódi német, tehát
                     lovagias s nemes barátai, kik az ügy ellenségei bár, személyének barátai
                     maradtak, gyakran meglátogatták Amáliát. Mindent tudott tehát; mert nem kell
                     felednünk, hogy a szép Magdaléna leggyakoribb látogatója lőn. - Magdaléna azon
                     nevezetes találkozás után Kellióval, melynek tanúi valánk, még párszor
                     fölkereste a jezsuitát s eszélyességének sikerült Kelliónak szerzetesi
                     hiuságát, e tagadott éles rugonyt, oly igéret által feléleszteni, melynek
                     pontos, de feltételes teljesítésére Rákóczi késznek nyilatkozott. - Erre tehát
                     inkább lehete számítani, mint bárminő függő pecsétes oklevelekre, vagy
                     úgynevezett eskükre.</p>
                  <p>Ezen igéret abból állt: hogy ha a magyar függetlenségi ügy győz, s Rákóczi azon
                     fokon álland, hol rendelkeznie szabad leend, a jezsuitaszerzet nemcsak meg fog
                     Magyarországon szenvedtetni, hanem e fölött Kellio egyházi vezérsége alatt,elválva az osztrák jezsuitáktól; külön provinciát képezni.
                  </p>
                  <p>Feltételei Rákóczinak annál elfogadhatóbbaknak látszottak, mivel siker
                     esetében, csak a különböző káptalanoktól elármányolt javak visszaadását
                     követelte, s így a jezsuiták legnagyobb részét roppant birtokuknak
                        megtartandák.
                  </p>
                  <p>Történetünk első kötetében adtuk már rövid jellemzését Kelliónak, s meg kell
                     jegyeznünk - hogy ezen első kötet más körülmények közt
                        iratott, s már 1847 elején ki volt nyomva: mit
                     főleg annak 63. és 64-ik lapjaira nézve, szükségkép meg kell említenünk, mivel
                     a mi azokban a jelen körülményekről mondatik, az akkoriakhoz illett, de most
                     nem alkalmaztatható többé.</p>
                  <p>Kelliónak egyéni szerénysége párvonalban járt rende- s szerzetének azon
                     magasztos eszméivel s követeléseivel, melyek szegényes, ízléstelen öltönye,
                     ájtatos vonásai s az alázat álczája alatt a leghatártalanabb egyházi hiúságot s
                     türelmetlenséget rejtik.</p>
                  <p>Kelliónak ama kilátásban, melyet Magdaléna igéretei előtte feltártak, semmi sem
                     tetszett csábítóbbnak, mint a magyarországi jezsuitáknak saját - különvált -
                     egyházi tábornoksága alatt, közvetlen összeköttetésük az anyaszentegyház
                     főnökével, a római pápával. Egészen ínye szerint volt a megkülönzés az osztrák
                     jezsuitáktól, kiket az udvar iránti hódolat nem engedett mindig s mindenben
                     szabadon mozogni.</p>
                  <p>Ez fejté meg, miként tudta Magdaléna Kelliót arra birni, hogy maga legyen
                     eszköz Rákóczi kiszabadításában.</p>
                  <p>Lehmann szavai, mikor Amáliával a börtönbe lépett, eléggé bizonyítják, hogy meg
                     van nyerve.</p>
                  <p>Rákóczi életében annyi magasztos percz volt, annyi óra, mely az életet
                     felfokozza, s a léleknek angyalszárnyakat ad, hogy a sors maga őt drámai hőssé
                     avatta föl.</p>
                  <p>Ár és apály, vihar és napfény váltakoztak e nagyszerű életben: a végletek néha
                     oly közel estek egymáshoz, mint a nyíl a feszített húrhoz.</p>
                  <p>- Keblemen tartlak megint, kedves, kedves angyal! - ezek voltak Rákóczi első
                     szavai.</p>
                  <p>- Reméljünk! - szólt a nő, miután a szegényes börtönben helyet foglalt férje
                     mellett. - A hajnal első sugára a napnak hirnöke: melege, fénye soha el nem
                     marad, bár fellegek borítsák, ha egyszer a hajnal hasadt! - Innen menekülnöd
                     kell, Ferencz! ezen emberekben nincsen irgalom! Itt írta nagyatyád felséges
                     levelét Frangepán Katalinnak; azok, kik e baljóslatú vermet választották
                     számodra, előre elhatározták sorsodat.</p>
                  <p>- Igazad van! - felelt Rákóczi - menekülnöm kell: érzem, hogy a gondviselés
                     pályát tűzött elém! nem fogsz gyöngének látni, de óvatosak leendünk, mert ha én
                     elvesztem, barátaimat s mindazokat, kik szívemhez közel vannak, utánam rántom
                     az örvénybe. Ha egyszer szabad vagyok, a koczka megfordult: - nem fogják merni
                     bosszúmat az által felingerelni, hogy a velem itt ártatlanúl letartóztatott
                     férfiakat kivégeztessék. Ah, mennyire ismerem őket! mennyire tudom, hogy a
                     bosszú lakatjának elestével a gyávaság rettegései vannak napirenden. Bár szemem
                     jobbkor nyilt volna, - nem vesztendénk ennyi drága időt!</p>
                  <p>- Nincs még semmi vesztve! - mond a nő - nehány napi türelem, barátom, s minden
                     készen áll! Sietve kell menned, időzés, feltartóztatás nélkül: erélyes eszközök
                     kellenek erre; de minden készület megvan: a villám nem gyorsabb, az éj nem
                     leplezettebb, mint a minő utad leend.</p>
                  <p>- Mielőtt innen idegen földön keresnék biztosságot - mond Rákóczi, átölelvén
                     nejét - hálát adok Istennek, hogy tégedet, te drága lélek, rendelt mellém! mert
                     eszedre, csudás emlékező tehetségedre s erélyedre sohasem volt nagyobb
                     szükségem, mint most.</p>
                  <p>- Parancsolj velem, nem fogsz sem hűségemben, sem tevékenységemben csalatkozni,
                     - felelt a nő szenvedélylyel - a legnagyobb áldozatra szántam el magamat,
                     Ferencz! s miután e nagy diadalt vívtam ki szívemben, minden egyéb csak játék,
                     s inkább könnyebbségemre szolgál, mint terhemre.</p>
                  <p>- Áldozatra! - kiált fel Rákóczi, kit nejének szavai talányos fájdalommal
                     leptek meg.</p>
                  <p>- Igen, Ferencz; nem foglak kisérni: mert átlátom, hogy könnyebben s
                     biztosabban éred el a határt, mint ha én is veled lennék. - Többet teendek;
                     visszatérek bécsi börtönömbe, hol - ne kétkedj - menekülésed után, kétszeres
                     felügyelet tárgya leendek. Ezt kell tennem, s minél elébb, hogy minden gyanút
                     kerüljünk. Ittlétemről a hatalmasaknak legtávolabb sejtelmük sincsen, a jó
                     apáczák hallgatásában bizhatom, titkom az övék is minden felelősségével, azért
                     el nem fognak árulni.</p>
                  <p>- De azután követni fogsz! - szólt Rákóczi bensőséggel: - mit érnék nélküled,
                     lelkem fele nálad marad!</p>
                  <p>- Szeretsz-e tehát? - légy őszinte - szólt a nő szenvedélyesen, míg karjait
                     Rákóczi nyaka körül fűzte s szemeibe könnyek gyűltek - légy őszinte, Ferencz!
                     nem tudod, mennyi szüksége van szivemnek igazságra! - ne kímélj, mert a
                     gondolat, hogy bizodalmadat nem bírom, iszonyúbb, mint a csüggedés, ha
                     szerelmedet nem tudtam megnyerni!</p>
                  <p>- Szeretlek Amália! - mond Rákóczi mély megindulással: - olyan ezen érzés -
                     mint a nyilvánulás! - mint az ige, mely szivem vallásának rejtélyét fejti meg:
                     - szerelmem csuda és boldogság egyszerre! mert meg vagyok lepetve azon isteni
                     melegségtől, mely lelkemben árad. Szeretlek Amáliám - inkább mint valaha hinni
                     fogod - mint valaha hittem, míg nem ismertelek, s nem olvastam e szép tiszta
                     lélekben. Tündér vagy, Amália! nem sejted a kincset, melyet Isten helyezett
                     kebledbe, - mert nem kérdenél, tudnád, hogy nem lehet téged nem szeretni?</p>
                  <p>Amália szólni akart, de könnyei eredtek meg; úgy tetszett neki, mintha
                     egyszerre mázsányi teher esne le kebléről; azután elragadtatással kiáltott fel:
                     - Keblem szétreped. Oh, minő boldog vagyok! - Ki ne hinne Istenben - ki egét
                     tudja leszállítani a börtön hideg falai közé! - - Erős vagyok! szerelmed mint
                     aczél, vértezi körül mellemet! - mindent tudok most, mindent merek! - - követni
                     foglak, Ferencz! mihelyt tehetem, de lesz erőm Bécsben kitűrni - míg szükség! -
                     És most ne neheztelj reám, ha e szép órában, az ujjászületés órájában bűnömet
                     vallom meg: - féltékeny valék! - - Magdalénát szeretem és csudálom, de féltem
                     tőle s mégis lelkemet adtam volna kezébe! - Most nyugodt vagyok; szerethetem őt
                     jobban, mint valaha - s nem félek tőle!</p>
                  <p>Utolsó szavaiban a nőnek valami leírhatatlan báj volt, - mikor mondá: - nem félek tőle! - hangjában, vonásai kifejezésében s
                     tekintetében a bizalom eszményítése s nemes büszkeség egyesültek - azon bájos,
                     csintalan elbizottsággal, melyet a szerelem hite ad.</p>
                  <p>Lehmann úgy tudta intézni a dolgot, hogy Rákócziné nehány napot tölthetett
                     Bécsujhelyen; hogy ezen egész idő alatt többet mulatott férjénél, mint rejtett
                     külvárosi szállásában, nem szükség mondanunk.</p>
                  <p>Az éji órák voltak a legbiztosabbak. - Ezek egyikében Rákóczi és neje
                     Aspermontnénak titkos úton vett levelét olvasták. A hű testvér s férje, a derék
                     Aspermont, mindent elkövettek, hogy a császárhoz juthassanak. - Hasztalan!
                     azok, kiknek érdekében volt Rákóczit elveszteni, gondosak valának - mi eddig
                     sohasem sikerült - a császári pár előtt Aspermontot gyanúba ejteni. Mikép
                     mindig, úgy most is remélte a lovagias tábornok, hogy hűsége tiszta tükréről a
                     gyanusítás nyilai le fognak pattanni, s előbb-utóbb sikerülend ellenségeit
                     megszégyeníteni; de ezen utóbbiaknak elég volt jelenben, őt - ha rövid időre is
                     - eltávolítni a császártól, s Juliának magának ezen ürügy alatt lehetlenné
                     tenni a személyes megjelenést az udvarnál.</p>
                  <p>Hogy levelei szintúgy, mint azok, melyeket Rákóczi irt, soha a császár kezébe
                     nem jutottak - minő hihetlennek is látszassék - a történelem erősíti. Nem maradt tehát egyéb hátra Amáliának a
                     különböző követségeknél tett lépéseit előmozdítani, s azoknak eredményéről
                     közlések által Rákócziban a remény sugarát éleszteni. Aspermont és Julia aligha
                     oly biztató színben látták a külhoni békítők működését, mint azt leveleik
                     erősítették: - de gondolták, hogy legalább a szenvedés napjait tűrhetőkké
                     teendik. Ki Juliának jellemzésére emlékezik történetünk első kötetében,
                     tudhatja, hogy benne, a legtisztább erény mellett hiányzott a tevékenység
                     önálló bátorsága. Nála a nő semmiben sem tagadá meg magát, s mihelyt a bátorság
                     a kiválasztott természetek azon lendületét követelé, melyet például egy Zrinyi
                     Ilona annyiszor tanusított, kénytelen volt a határt megismerni, melyet a
                     gondviselés testi, mint lelki erejének szabott.</p>
                  <p>Levele mindamellett el nem hibázhatá jótevő hatását Rákóczira. - Ki félne a
                     vihart rejtő fellegtől? - mikor vele szemközt dicsőn és merészen fejleszti ki a
                     szivárvány pompás ívét!</p>
                  <p>Rákóczi a szabadulás küszöbén állt! Valami jós előérzet honolt keblében, s a
                     bizonytalanság aggálya háttérbe vonult.</p>
                  <p>A kétes remény, melyet Julia levele nyujtott, olyan volt, mint a magányos
                     ibolya a reménynek zöld füzérében.</p>
                  <p>Búcsúéje volt az Amáliának; annyit kelle mondani, mi szivében túláradott, hogy
                     mindig tovább és tovább halasztotta a perczet, mely hosszú időszakot vala
                     beékelendő rövid életükbe; egyét azon üres lapoknak, melyeket a fájdalom és
                     remény tele ír rémképeivel s felüdít olykor fellegváraival.</p>
                  <p>Lehmann ezen egész éjet átvirrasztotta. Napok óta tudva volt már, hogy egy
                     öcscsét várja, ki Montecuccoli ezredében zászlótartó - cornette - volt, mikép akkor nevezték. - A csinos ifjú, ki alig
                     látszott 15-16 évesnek, ezen éjét megelőző késő este érkezett bátyjához, hol
                     számára különszoba tartatott készen.</p>
                  <p>Rövid időre nyert állítólag szabadságot: mert akkor az országban maradott kevés
                     katonaság nagyon is igénybe vétetett.</p>
                  <p>Bécsujhelyen senki sem ismerte őt; alig félévvel ezelőtt érkezett honából,
                     Poroszországból, s jött bátyja ajánlatára ezredéhez.</p>
                  
               


               <!-- milestone type="subChapter" n="II"/ -->
                  <p>Egyszerre Rákóczi börtönének ajtajában a kulcs megfordult s Lehmann, ki
                     alkalmasint tudta, hogy Rákóczi nejével a búcsú óráit ébren töltendi, halk
                     kopogás után megnyitotta az ajtót.</p>
                  <p>Kiséretében a fiatal cornette jött.</p>
                  <p>Mindketten közeledtek Rákóczihoz, miután Lehmann az ajtót gondosan bezárta.</p>
                  <p>Meg kell jegyeznünk itt, hogy az őrt a börtönajtótól egy kis köz vagy kamra
                     választá el, s az a császári konyhában állt. Így nem hallhatá, a mi Rákóczinál
                     történik.</p>
                  <p>A cornette jötte kissé kellemetlenül lepte meg Rákóczit és nejét: mert ha
                     Lehmann jelenlétét a búcsúzás magasztosan komoly pillanatában nem is tartották
                     terhelőnek, egy negyedikre s idegenre nem számítottak.</p>
                  <p>A fiatal hős azonban igen hetykén s katonásan lépett fel: mert Rákóczinak
                     köszönvén, egyenesen Amáliához sietett, s mielőtt ez akadályozhatná, szivéhez
                     szorította őt.</p>
                  <p>Rákóczinak sem volt ideje a veszélyzett férj mindig kissé nevetséges szerepét
                     játszani; mert a felségesen kinéző kis hős, vakmerő műtéte után, vidor arczát
                     feléje fordította, s Rákóczi majdnem egyszerre Amáliával felkiáltott:
                     Magdaléna!</p>
                  <p>Ő volt! Lehmann nem csekély mulatságára; az utóbbi felkiáltás után Magdaléna
                     hátralépett s állásba tevén magát, kis kezét pedig a súlyos pallos czifra
                     markolatára, kihivó tekintetet vetett a jelenlévőkre.</p>
                  <p>Bárminő komoly volt az óra, nem lehete nem nevetni a hölgyön, kit lelki ereje
                     képessé tett ily perczben bohóságokra gondolni.</p>
                  <p>- Igen, - kiáltott fel Magdaléna - én vagyok! - s most már biztosíthatlak
                     Amália, hogy férjed mentve van - -! E szavak után tekintete Lehmannak nem
                     minden aggály nélküli arczára esett. - Igen - Lehmann! - folytatá - mentve van!
                     érzem azt! s ily tettre, ha nincs jutalom a földön, van ott fenn, hol egy jó s
                     igaz biró lakik, kiből hiába igyekeznek a szent emberek zsarnokot csinálni. -
                     Ott fenn a jutalom! evvel a herczegnő Lehmannak nyujtotta kezét s ihlettséggel
                     szólt: Győzni fogunk.</p>
                  <p>E pillanatban valamelyik toronyban egyet ütött az óra.</p>
                  <p>- Hallottátok az igent? - mond Magdaléna, -
                     ércznyelvével szól az idő, s mondják: kinek ideje - élete van!</p>
                  <p>Mindnyájan helyet foglaltak, a hogy lehetett, s Amália hirtelen kérdé: - Fejtsd
                     meg e talányt, hogy jöttél ide - s e különös öltözékben?</p>
                  <p>- Mielőtt ezt megtudnád, Amália, mondd te, miként sikerült a szent szüzek
                     figyelmét kikerülnöd s férjedhez jutnod?</p>
                  <p>- Ezt kevés szóval megfejthetem, - felelt Amália: - akartam jőni s itt vagyok!
                     Lehmann s a jó apáczák segedelmével; a százados lovat, kocsit, az apáczák
                     álöltönyt szereztek; a börtönbe pedig egy kis csel hozott: rosszabbnak tettetém
                     magamat, mint vagyok, s beeresztettek, gondolván, hogy látogatásom a századost
                     érdekli, nem a foglyok egyikét. Most rajtad a sor, Magdaléna.</p>
                  <p>- Ezt bátyám fejti meg - viszonzá a hölgy nevetve: - halljuk bátyám, -
                     nyilatkozzék kegyed!</p>
                  <p>- E magyarázat is egyszerű, - felelt a százados: - egy öcsém szolgál
                     Montecuccoli ezredében, írtam neki, hogy pár napi szabadságot kérvén, siessen
                     egy barátomhoz, s ott a lehetőségig elrejtve maradjon, újabb tudósításig. A fiú
                     felséges! csupa erély és élet!</p>
                  <p>- Miként herczegségtek látják - mond Magdaléna, felkelvén és sarkon
                     fordulván.</p>
                  <p>Mindnyájan nevettek, - Lehmann folytatá: Engemet nagyon szeret!</p>
                  <p>- Gondolja kegyed? - szakítá őt Magdaléna félbe - a keresztényi szeretet ellen
                     panasza nem leend, Lehmann! erre senki sem tett több érdemet.</p>
                  <p>A százados hálás tekintete volt a felelet a herczegnő e szavaira; azután újra
                     kezdé: - Senkiben sem bízhatom inkább mint e fiúban; így tehetém, hogy ő
                     herczegségét tudósítván, s a szükségesekkel ellátván, öcsém helyett bevezessem
                     ide, hol őt még senki sem látta.</p>
                  <p>Miután Lehmann elvégezte a tőle követelt felvilágosítást, Magdaléna szíves
                     hangon szólt:</p>
                  <p>- Ha te drága Amáliám itt nem volnál, talán elébb végrehajthatnám a merényt,
                     mely ide hozott, de hogy ezt biztosan tehessem, múlhatatlanul vissza kell
                     sietned Bécsbe. Nem szabad a jámbor uraknak ott legtávolabbról is gyanítani,
                     hogy itt vagy s itt voltál.</p>
                  <p>- Az én véleményem is ez, barátném! - viszonzá Amália - de meg nem foghatom
                     tervedet!</p>
                  <p>- Bocsánat, ha itt újra egy kis magyarázatot adok - mond Lehmann. - Mikép
                     herczegségtek tudják, tervem készen volt, de annak részleteihez tartozott öcsém
                     megjelenése; csak miután a dolgot Magdaléna herczegnővel közöltem s levelét
                     vettem, változtattam tervemen, vagy inkább változtatott ő herczegsége annyit,
                     hogy testvéremet ő helyettesíti: ez okon írtam öcsémnek, ki a valót nem is
                     gyanítja, s mivel ily gyönyörű helyettese van itt, elkerülhetlen nehány napi
                     távolléte ezredétől.</p>
                  <p>- Tudnád-e bámulni, - kiált fel Magdaléna - hogy mikor érettetek valamit
                     tehetek, inkább szeretem azt személyesen tenni? Ha nem volna eszélyesb, hogy te
                     Bécsben légy, míg férjed innen eltünik, nemde te is óhajtandád személyesen
                     meggyőződni a sikerről?</p>
                  <p>Amália a cornettet megölelte, - s ez mindig mosolyt idézett a jelenlevők
                     ajkaira; mert Magdaléna csintalansága sohasem mulasztotta el Amália kedvezéseit
                     Rákóczira intézett kihivó tekintetekkel fogadni.</p>
                  <p>- Így minden a legjobban van elintézve, - mond Amália: - ha te vállalatodban
                     dicsőséget aratandsz, én abban, a mit elintéztem, nem kevésbbé büszke vagyok!
                     de most el kell válnunk Ferencz! - mond Amália, kinek arcza elhalványodott: -
                     oh, ez nehéz - nehéz óra!</p>
                  <p>- Jobbak és szebbek fogják követni - szólt Magdaléna, míg szemeibe könnyek
                     gyűltek.</p>
                  <p>Rákóczi és neje fölkeltek, hosszasan ölelve tárták egymást. - Isten hozzád, te
                     drága nő! - szólt Rákóczi mély bensőséggel - őrködj fölöttem s ne feledd, hogy
                     életem jelentőségét veszti, ha te, kit mindenek fölött szeretek, távol vagy
                     tőlem!</p>
                  <p>- Ferencz! - szólt Amália alig hallhatólag - az órákat fogom számlálni, míg
                     újra együtt lehetünk, hogy soha el ne váljunk egymástól, - szívem úgyis itt
                     marad - és most Isten veled!</p>
                  <p>- Amen! - fejezte be Magdaléna, ihlettséggel.</p>
                  
               
            </div>
            <div type="chapter">
               <head>A MERÉNY.</head>
               <!-- milestone type="subChapter" n="I"/ -->
                  <p>Nem akartuk a búcsú nehéz órájának részleteit tovább fűzni; búskomoly érdekét
                     és kínait ki ne ismerné?! - Oh! a börtöni búcsúnak az emberi elme
                     találékonysága a kínzásban még e fájdalmas érdekét is elkeseríti.</p>
                  <p>Az Isten szabad ege alatt - födve légíveitől, messze kilátásával - a búcsú
                     kevesebbé kínos: van ott a boldog együttlét leáldoztának esthajnala; a szem,
                     mely a távozót kiséri, míg halkkal csak árnyát látja, a fehér kendő, mely
                     lobog, ha már a kedves kéz, mely tartja, eltűnt - s a tenger magasztos síkján -
                     a repülő hajó utolsó lobogója - míg hullámiba merül. - A börtönben a búcsú
                     olyan, mint az egyenlítő forró öve alatt a napnak eltünése, hol az hirtelen
                     lebukik a látkör szélein: nem mosolyg vissza az est rózsáiban, - nap és éj
                     kezet adnak.</p>
                  <p>Amália herczegnő visszatért Bécsbe, hol távollétét - köszönet a jó apáczák
                     titoktartásának - senki sem vette észre.
                  </p>
                  <p>E közben a teljhatalmasok Rákóczi elfogattatása által elringattatva, felhagytak
                     minden elővigyázattal; nemcsak a német ezredek legtöbbjei, s ezeknek legjobb
                     vezérei, mint a híres savoyai Eugen, Stahremberg és Vaudemont indíttattak
                     Olaszhonba, hanem kettőzött hévvel sürgettetett a Magyarországból kiállítandó
                     12,000 főre menő sereg fölszerelése, Pálffy Jánosnak, az osztrák kormányhoz
                     minden időben tántoríthatlan hűséggel ragaszkodó Pálffy-család egyik fiának
                     vezérlete alatt. - Bécsben Rákóczi
                     kiszabadíthatásának lehetőségéről ki sem álmodott.</p>
                  <p>A jezsuiták voltak, kik Kellio befolyása alatt, miként már sejteni engedtük, -
                     titkon a 30,000 forintot biztosították - Rákóczi nevében - Lehmann századosnak,
                     ha kiszabadítását oly óvatosan eszközli, hogy a gyanú a szerzetet ne
                        érhesse.
                  </p>
                  <p>Lehmann az igért összeget elfogadta; magának is menekülnie kellett s így
                     merényének hozta áldozatúl.
                  </p>
                  <p>Lehmann századost öt nappal Rákócziné eltávozása után sötét folyosóban
                     találjuk. Egyszerű házi öltönyben, sipkával fején, látjuk őt a császári
                     konyhába - Rákóczi börtönének e díszes előcsarnokába - benyitni, melyet csak a
                     holdnak pár tévedt sugára világított.</p>
                  <p>- Müller! - szólt az őrhöz, ki mikép mondtuk: a konyhában állt - hozz egy
                     gyertyát az őrhelyről.</p>
                  <p>- Százados úr! - felelt az őr alázattal - nem hagyhatom el őrhelyemet.</p>
                  <p>- Becsületes ember vagy! - felelt Lehmann, megveregetvén a ficzkó vállát -
                     azonban a titok kettőnk közt marad, tevé nevetve hozzá: add ide fegyveredet,
                     őrködöm én addig helyetted; de ne mulass soká.</p>
                  <p>Az őr átadta fegyverét és eltávozott.</p>
                  <p>Mihelyt a konyha ajtaját bezárta, Lehmann hirtelen benyitott Rákóczihoz, ki
                     alkalmasint mindent előre tudván, készen állt.</p>
                  <p>- Gyorsan - siessen herczegséged szobámba! - szólt - minden percz drága!</p>
                  <p>Közvetlen a felszólításra, Rákóczi úgy a miként volt, házi öltönyében kilépett
                     börtönéből: egy szives kézszorítás volt minden felelete.</p>
                  <p>Gyorsan haladott a konyhán keresztül, s balra fordulva eltűnt a sötét
                     folyosóban.</p>
                  <p>Nemsokára az őr megjelent a gyertyával, s átvette fegyverét Lehmanntól - ki
                     egész nyugalommal sétálgatott őrhelyén. - A katona, mikép látszott, az egészben
                     semmi gyanúst nem sejtett. A százados oldalzsebéből egy irományt vonván ki,
                     belépett a kis közbe, s onnan Rákóczi börtönébe, honnan mintegy tíz percznyi
                     időzés után visszatért s a konyhán át szótlanúl eltávozott a gyertyával
                     kezében.</p>
                  <p>Lehetett máskor is a századost ily esti órákban itt látni, egyébiránt nem is
                     volt oly késő még.</p>
                  <p>Lehmannak szállása közel volt a börtönhöz, s midőn abba benyitott, Rákóczi már
                     a Montecuccoli ezred közvitézévé átöltözködve a kardot övezte derekára.
                  </p>
                  <p>Mellette Magdaléna állt, teljes hadi ékben.</p>
                  <p>Lehmann bezárta az ajtót maga után, és szólt: Ne késsünk, senki sem ismer
                     herczegségedre, - csak bátorság!</p>
                  <p>Rákóczi a százados kezét megragadta s szivére tette: Gyorsabban ver-e, mint
                     szokott? - kérdé, míg mosoly deríté ajkait.</p>
                  <p>- Ime, itt a köpenyzsák - szólt Magdaléna, egy vörös zsákot nyujtván
                     Rákóczinak. - Így ha! - folytatá derülten - kész a közvitéz, ki tisztét kiséri
                     podgyászával. Ej! ha annyi szerencsénk van, mint bátorságunk, mindent
                     megnyertünk! - Magdaléna válla körül kerítette fehér köpenyét - s kezét
                     nyujtván Lehmannak, szivélyes hangon mondá: Viszontlátásig Lehmann! ne késsék
                     kegyed is, majd a szép Németföldön látjuk egymást.</p>
                  <p>Rákóczi megölelte a századost, kinek szemei könynyel teltek el. - Ne feledje,
                     Lehmann, - szólt elfogult hangon - hogy bennem hű barátot nyert, ki kész életét
                     kegyedért feláldozni.</p>
                  <p>- Isten vezérelje herczegségteket! - viszonzá Lehmann, kinyitván az ajtót -
                     gyorsan és szerencsével!</p>
                  <p>Magdaléna elől ment. Ki őt látta, sohasem gyanítandá, minő életveszélyes
                     merénynyel van elfoglalva, s hogy a nehéz lépésű közvitéz kiséretében egykor,
                     mint hatalmasság hatalmassággal, fog a császárral egyezkedni; - de ne előzzünk
                     meg semmit.</p>
                  <p>A kastély őrei egytől-egyig megvonták a fegyvert a csinos cornette előtt, egy
                     tekintetre sem méltatva Rákóczit, kinek szive aligha oly nyugodtan vert e
                     válságos átmenet közben, minden császári őr előtt, mint mikor Lehmannak kezét
                     arra tevé. Végre kiértek a kastélyból, s onnan mintegy száz lépésre lehettek,
                     midőn Magdaléna egy szűk utczába tért be. - Istené a dicsőség, sikerült! -
                     szólt - most utánam, s egy szót sem itt!</p>
                  <p>Rákóczi utczáról utczára követte a cornettek legbájosbikát, ki valaha kardot
                     viselt oldalán, s kinek zászlója alatt alkalmasint sok hű lovag szeretett volna
                     szolgálni.</p>
                  <p>- Helyt vagyunk! - mond egyszerre a herczegnő, egy kis ház előtt állván
                     meg.</p>
                  <p>A léczczel kerített udvarnak, mely a belvárosnak egyik távoli helyén létezett,
                     kapuján behaladtak, s az alház tornáczában egy öreg nő üdvözlé őket.</p>
                  <p>- Nyergelve van-e a ló? - kérdé Magdaléna hirtelen.</p>
                  <p>- Igen, - felelt a nő, kinek óljába szállíttatta Lehmann az egyik lovat, míg a
                     kiséret a többiekkel a külvárosban várt Rákóczira.
                  </p>
                  <p>- János! hozd ki a lovat - mond Magdaléna Rákóczihoz fordulva - eredj
                     szállásomra, nyergeld fel a lovamat s várj reám; még egy kis dolgom van a
                     városban: de ne késs, mert a kapukat bezárják.</p>
                  <p>Rákóczi egész készséggel sietett az ólba, s nemsokára lovon látjuk őt. Oly
                     csinos Montecuccoli közvitéz volt, s oly feszesen ült bőrnyergében, mintha soha
                     huszárt nem látott volna.</p>
                  <p>Magdaléna a legegykedvűebb arczkifejezéssel állt meg a nő előtt, ki szembetünő
                     megelégedéssel vette át kezéből a szállásbért.</p>
                  <p>Rákóczira alkalmasint a külvárosban vártak már, s így jelenben csak arról van
                     szó, hogy minél elébb kiérjen a belvárosból, melynek kapuit a polgárőrség
                     bizonyos órában be szokta zárni.</p>
                  <p>Rákóczi lovat érezvén maga alatt, s körüllengve a szabad légtől, boldog örömben
                     sietett előre.</p>
                  <p>Ő Bécsujhelyt jól ismerte, de annak távolibb utczáiban sohasem járt, s így
                     történt, mikép majd félórai tévedés után egyszerre oly szűk közben találta
                     magát, melyből nem volt kijárás.</p>
                  <p>Az est mindig sötétebb lőn, - számítása szerint közel az idő, mikor a kapuk
                     bezáratnak.</p>
                  <p>Megfordította lovát, s gondolomra a szomszéd utczán végig lovagolt, midőn a
                     kétes sötétben a kastély kapuját megpillantotta, honnan csak kevéssel ezelőtt
                     menekült ki. Itt azonnal tájékozta magát s a város kapuja felé lovagolt.</p>
                  <p>Mikor oda ért, a polgárőrséget már ott találta, Rákóczi nem volt minden aggály
                     nélkül, s hogy annálinkább elváltoztassa vonásait, ittasnak tetteté magát.
                  </p>
                  <p>- Ho! - kiáltott rekedt hangon - nem kell bezárni a kaput! itt van egy vitéz
                     lovag, ki a külvárosba akar menni, ha kegyeteknek nincsen ellenére.</p>
                  <p>- Vitéz úr! - szólt a polgárok egyike kissé gúnyos hangon - nem gróf
                     Montecuccoli ezredéből való-e, ha szabad kérdeznem?</p>
                  <p>- Igen, - felelt Rákóczi, egyensúlyozván magát nyergében - a híres gróf
                     Montecuccoli ezredéből.</p>
                  <p>- Úgy, tisztelt vitéz, siessen, - viszonzá a polgár - mert éppen most haladt el
                     a tiszt úr, kinek kiséretéhez tartozik alkalmasint, s reánk bízta, hogy
                     sürgessük kegyedet.</p>
                  <p>Nem lehete kedvezőbb hírt mondani Rákóczinak, ki azonnal sarkantyút adott
                     lovának s pár percz mulva maga mögött hagyta a kaput, mely tüstént bezáratott
                     utána.</p>
                  <p>Szabad volt! most már valóban szabad. Oh! miként tágult keble - mennyire boldog
                     volt!</p>
                  <p>Alig haladott száz lépésre, mikor Magdaléna karcsú ménen, köpenyébe burkolva
                     elébe ugratott.</p>
                  <p>- Üdvözlöm kegyedet, Rákóczi Ferencz, - szólt - szabad légben, Isten tág
                     országában! előre, előre! barátok várnak reánk.</p>
                  <p>Vígan beszélgetve nyargalt a két lovag, míg a külvárosnak egy távoli házánál
                     megálltak. A kaput a lovak dübörgésének hallatára azonnal felnyitották, s
                     Rákóczi négy ismerőssel állt szemközt.</p>
                  <p>Clermont, Apagyi, Brenkovics és Ráfael: mindnyájan a Montecuccoli ezred
                     közvitézeivé átöltözködve, üdvözlék őt, ott várván reá cselédeikkel.</p>
                  <p>Magdaléna leugrott lováról, s Rákóczi követte őt, a szolgák egyike átvette a
                     lovakat, míg mindnyájan a házba siettek.</p>
                  <p>- Barátaim! - szólt Rákóczi, mihelyt a szegényes szobában ennyi hű emberrel
                     szemközt állt, - Isten visszaadta szabadságomat; életem nem enyém többé, hanem
                     a hazáé! - a hályog lehámlik lassanként szememről, sok hitem csalt, sok szép
                     álmom eloszlott, - kiábrándultam.</p>
                  <p>- A bizalom - szólt Magdaléna egy árnyával a búskomolyságnak - bájos virág,
                     mely ártatlan kebelben nő, de táplálatára nemes tettek harmata kell; ha ezek
                     nincsenek, a szép virág elhervad, s hol egykor gyökere fészkelt, sebhely marad,
                     mely soha be nem heged egészen.</p>
                  <p>Nem lehet a lelkesedést kellően visszaadni, mely a férfiak vonásaiban lehelt!
                     Magdaléna arcza sugárzott a boldogságtól.</p>
                  <p>- Herczegségednek - szólt mély felindulással - nem szabad késni, élete a hazáé,
                     a szép magyar hazáé, - őrködjék e drága élet fölött! Ime jobbomat nyujtom
                     búcsúra s viszontlátásra, ha Isten úgy akarja! minden kész, e hű emberek
                     felelősek a haza előtt herczegséged életeért.</p>
                  <p>- Elfogadjuk a felelősséget! - kiáltott fel Apagyi hévvel.</p>
                  <p>E közben a lovakat kihozták az ólból s topogásuk hallatszott az udvaron.</p>
                  <p>Magdaléna Rákóczi kezét tartotta a magáéban, arczát gyöngéd pír öntötte el,
                     azután Clermonthoz s a többiekhez fordulva, emelt hangon szólt: Urak! Rákóczi
                     Ferenczné férje életét kegyetek őrködésére bízza: - őt a sors ideiglen
                     elválasztja férjétől, - ne feledjék esküiket.</p>
                  <p>- Ismételjük azt Isten szine előtt! - szóltak a férfiak féltérdre ereszkedve -
                     s esküre felemelvén jobbjaikat.</p>
                  <p>- Isten velünk! - rebegte Magdaléna - s most lóra, s el - a siető
                     szelekkel.</p>
                  <p>Magdaléna kiérvén az udvarra, lovára vetette magát, s eltűnt szem elől.</p>
                  <p>Rákóczi darabig szótlan tekintett utána. Szive szorulva volt, nem tudta, mit
                     érez, mi nyomja őt! azután nehéz sóhaj bontakozott kebléből, s hallhatlanul
                     mondá magában: - - eltűnt! ez árva föld nem angyalok országa.</p>
                  <p>A szegény özvegy, kinél szállva voltak, nem is sejtvén vendégei minőségét, azt
                     hitte, - mit akárki sem vonanda kétségbe - hogy itt nehány lovas Montecuccoli
                     ezredéből útra készül.</p>
                  <p>Mikor Rákóczi lóra akart ülni, nehány aranyat nyomott az özvegy kezébe, kinek
                     nem maradt ideje magas bámulatának szavakat adni, mert míg szemeinek vesztett
                     fénye visszatért, Rákóczi és kisérete vágtatva haladtak ki a szabadba.</p>
                  
               


               <!-- milestone type="subChapter" n="II"/ -->
                  <p>Késő éjjel érkeztek egy magános malomhoz, lovaikról szakadt a tajték.</p>
                  <p>Útközben alig váltottak pár szót; Rákóczi csak annyit tudott meg Brenkovicstól,
                     ki szorosan mellette lovagolt, hogy egy malomnál át kell öltözködniök, s azon
                     túl gyanú kikerülésére a herczeget csak ő kisérendi.</p>
                  <p>Rákóczi iránt börtönében annyi kímélettel voltak, hogy azon nem nagy összeget,
                     melyet Sároson elfogatásakor magához dugott, el nem vették, s később neje jól
                     ellátta őt pénzzel.</p>
                  <p>Mikor a malom előtt leszálltak lovaikról, már ajtajánál egy vastag férfiú
                     látszott reájok várni. A hold fölségesen világított, talán több fényt is
                     árasztott, mint azt a menekülők óhajták, s így a molnár becsületes, vidor
                     kifejezésű arczát jól lehete kivenni.</p>
                  <p>Amáliának gondja volt Rákóczi legmeghittebb cselédei közől párt kijelölni,
                     kiket Brenkovics előreküldött ide: ezek vették át a herczeg lovát, míg a molnár
                     hadonázva sipkájával, Brenkovicshoz sietett s felkiáltott németül:</p>
                  <p>- Sikerült! ez már jól van, minden készen áll, csak beljebb, egyszeriben
                     indulhatnak!</p>
                  <p>- Köszönöm, Mathis, - mond Brenkovics - nem jövünk üres kézzel, de lakat legyen
                     száján!</p>
                  <p>- Na, - szólt a molnár - nem ment el az eszem, hogy fejemet nyujtsam a
                     hóhérnak! Csak be, senki sincs szobámban, mind elutasítottam embereimet;
                     szerencsére holnap hetivásár van Bécsujhelyen.</p>
                  <p>Mindnyájan tágas gerendákkal padolt s apró ablakokkal ellátott szobába
                     léptek.</p>
                  <p>Brenkovics, ki mikép látszott, az egésznek elintézője volt, felkiáltott: Le az
                     egyenruhákkal! itt a székeken egy halmaz öltözet.</p>
                  <p>- Ime az egyszerű polgári öltöny herczegséged számára: fölséges, sötétkék
                     bőrbugyogó, vörös mellény, s a nagy gombú szürke kabát, s itt a kissé borzas
                     szőke paróka.</p>
                  <p>Brenkovics saját nemével a derültségnek birt; valami nyers és rohamos volt
                     annak nyilvánulásában, s erélyes, makacs vonásai nem sokat változtak
                     kifejezésükben, ha a legnagyobb bohóságokat is mondta: mi egyébiránt nem
                     gyakran történt.</p>
                  <p>Az átöltözködés részleteivel nem akarjuk feltartóztatni történetünk menetét, s
                     úgy véljük, kielégítők leendünk, ha arról röviden megemlítjük, hogy Rákóczit,
                     miután sugár fekete bajuszát már a börtönben áldozatúl hozta merényének, a
                     szőke paróka s az egész öltözet annyira elváltoztatták, hogy maga elmosolyodott
                     kinézésén. Brenkovics - e mestere a metamorphosisoknak - tisztes lelkészi
                     öltönyt vont tagjaira, s miután Clermont, Apagyi és Ráfael, mely utóbbi
                     szerfelett nagy tréfáját találta az egész dologban, különböző polgári
                     öltönyökbe öltözködtek, s a két inas is német bugyogókat s ujjasokat öltött már
                     elébb tagjaira, az egész társaság ráismerhetlen lőn.</p>
                  <p>- E német bőrt - mond Brenkovics a molnárnak - kegyednek ajándékozza urunk, jó
                     lesz lisztes zsáknak - evvel a Montecuccoli-ezred lemezére mutatott, melynek
                     darabjai széken, asztalon, ágyon és földön a legnagyobb rendetlenségben
                     hevertek.</p>
                  <p>- Itt az igért 20 arany mellé még 20 - mond Clermont, egy erszényt nyujtván át
                     a molnárnak, ki azt a legmegelégedettebb arczczal s lábainak kifáradhatlan
                     csoszogatásával vette át.</p>
                  <p>- Itt barátom, Mathis! - szólt Rákóczi, a molnár vállára tevén kezét - valami
                     tőlem is. Evvel a herczeg egy erszényt tett az asztalra, s egy gyűrűt vonván le
                     ujjáról, folytatá: e gyűrű, molnár gazda, nem nagy értékű, de jöhet idő, mikor
                     az, ki e gyűrűt előmutatja, nagy jutalomra tehet szert.</p>
                  <p>A molnár, miután a gyűrűt átvette és siker nélkül kisérgette azt vastag ujjaira
                     vonni, zsebébe rejtette és kérdé: kinek kell ezt előmutatni?</p>
                  <p>- Rákóczi Ferencz herczegnek - szólt az ajándékozó.</p>
                  <p>- Hiszen az fogva van Bécs-Ujhelyen - jegyzé meg a molnár.</p>
                  <p>- Igaz - veté közbe Clermont - de kiszabadulhat, ha Isten úgy akarja, a mi jó
                     urunk itt rokona.</p>
                  <p>- No, hiszen azt várjátok, uraim! - mond a molnár - ki egyszer oda kerül, Isten
                     legyen annak irgalmas.</p>
                  <p>- Tartsa meg molnár gazda a gyűrűt, - mond Rákóczi - a többi majd Isten
                     dolga.</p>
                  <p>E közben a malom előtt két közönséges szekér már fogva állt, s miután minden
                     elkészült, s Rákóczi és társai a molnár által egy ital borral, kenyérrel és
                     sajttal megvendégeltettek, Rákóczi az első szekeren Brenkovicscsal s egyik
                     inasával helyet foglalt, míg a másik cseléd a gyeplőt vette át.</p>
                  <p>E járműbe azon pihent lovak voltak fogva, melyeken a cselédek jöttek, s
                     nemsokára csak hosszú porfelleg mutatá nyomát a gyorsan haladóknak.</p>
                  <p>Mindenből világos, hogy sem Bécs-Ujhelyen sem e malomban, azoknak, kiknél a
                     menekülők megfordultak, nem volt eszméjük arról, hogy vendégeik egyike a már
                     elfogattatása által híressé vált Rákóczi. Egyszersmind az is látszik, hogy
                     azok, kik Rákóczit eddig kisérték, mindent a legeszélyesebben és óvatosabban
                     intéztek el előre.</p>
                  <p>Miként tudták elenyésztetni az egész merényhez szükségelt tárgyakat, azon
                     részlethez tartozik, melyeket kiki maga kiegészíthet: ha csak tagadni nem
                     akarja, hogy ehhez hasonló, sőt merészebb dolgok végrehajtattak már az életben,
                     hogy semmi sincs könnyebb, mint lovakat, öltönyöket eltenni s küldeni láb alól,
                     vagy azoknak szétválni, kik együtt végrehajtott merények gyanúját el akarják
                     maguktól hárítani.</p>
                  <p>* * *</p>
                  <p>Nem fogjuk azokat, kik Rákóczitól Mathis úr magános malmánál búcsút vettek s
                     különböző utakon elszéledtek, állomásról állomásra kisérni, de Rákóczit nem
                     veszítjük el szem elől s van reményünk nemsokára vele újra találkozhatni.</p>
                  
               
            </div>
            <div type="chapter">
               <head>KASPEREK.</head>
               <!-- milestone type="subChapter" n="I"/ -->
                  <p>Rákóczi gyorsan folytatá útját; hitelt halad a buzgóság, a riadó öröm, melylyel
                     a nemzet szabadulása hírét vevé. Azok, kik Magyarhont csak ama híréről ismerik,
                     melyet ellenségei, irigyei a kék légből szőttek össze s reá hímet varrtak a
                     saját eszük szerint, költeménynek veendik talán, ha mondjuk, hogy Rákóczira
                     mindenütt kész lovak vártak, s mennyire vetélkedtek számosan, kik őt sohasem
                     látták, hogy valamit tehessenek megmentésére. Ha veszély fenyegette, napokig el
                     volt rejtve hű födél alatt, míg újra biztosan folytathatá útját.</p>
                  <p>Kétszer rohanták meg a császári katonák a házakat, hol ideiglenesen rejtőzött;
                     mert menekülése Bécsben is hirtelen elterjedt, s felrázta a német hatalmasokat
                     elringattatásukból.</p>
                  <p>A vendégvédelem s az önáldozó óvatosság felséges példáit tudnók ide
                     följegyezni, - miért? hiszen úgy is elég irigyünk van! S habár nép vagyunk,
                     melyet hóhérok száraz-dajkasága alatt kell dédelgetni; pedig le a kalapokat
                     uraim a magyar nép előtt! a világon nincs különb.</p>
                  <p>Rákóczi végre a szép szepesi hegyek közt volt. Ott állt egy sziklacsúcson, lova
                     sörényét a szellő hullámoztatta. Mögötte a leáldozó nap dicsfényt árasztott,
                     mellette volt Brenkovics és két hű cselédje.</p>
                  <p>Vértajték ömlengett a hegygerinczeken. Rákóczi szive hevesen vert, egyike volt
                     ő azon embereknek, kikre az örömnek s a honi lég fűszerének több hatása van,
                     mint a veszély minden örvényeinek.</p>
                  <p>Úgy tetszett neki, mintha az Isten most ajándékozná meg e felséges földdel, e
                     kék hegyekkel! Mintha testvérek nyitott karokat nyujtanának felé! Oh! mert ama
                     földön volt, melyet mi annyira szeretünk, melynek minden göre egy csöpp
                     rokonvért ivott be áldozatul a hazáért.</p>
                  <p>Búcsút veszünk itt tőled, te nemes történelmi cariatid! olyan vagy, övedzve a
                     leáldozó sugároktól, mint egy fönséges lovagszobor, oda emelve a magas fokra,
                     hogy midőn szivünk csügged, mikor reményeink gazdag aratása elgázolva hever,
                     rád emeljük szemeinket, s el ne tanuljunk hinni egykori jövőnkben.</p>
                  <p>Szepesben a hány ember, annyi barátja volt Rákóczinak, pedig a szepesi városok
                     zálogban voltak a lengyel királynál, mikép a gazdag Magyarhonban annyi zálogos
                     volt már egyszer-másszor! Zsidó és saracenus, pap és pap és újra pap; veres
                     barát, templár, karthauzi, johannita, s éhes külhoni ivadék végtelenül! Olykor
                     legaljasb, legelvetemültebb hóhérjaink nálunk kerestek védelmet és kenyeret, ha
                     minket és irigyeinket jobban megismerték. Felvevén a nép viseletét, a kék
                     ujjast, a kék foltokért, melyeket egy nagylelkű nemzeten vertek, s a vörös
                     szegélyt a vérért, mely rólok csepeg.</p>
                  <p>Rákóczit nem látta még e nép, de igen Tökölyit, kinek elkobzott s
                     eladományozott birtokai nagy része a Szepességben volt. Kivételt csak Lőcse
                     vidékének egy része képezett, hol a haza iránti hűség görbe volt, mint a
                     lőcs.</p>
                  <p>Rákóczi éppen mivel a szepesi városok lengyel birtokban valának, azok körében
                     biztosabbnak hitte mulatását, mint Sárosban, hol az eperjesi iszonyok után, a
                     nép még elkábulva a kiontott vér gőzétől, kémekkel lőn elárasztva.</p>
                  <p>Jelenben történetünk - nem igen távol azon hegycsúcstól, melyen a szabad
                     Rákóczi a zálogos vidékre kémelt - a poprádi völgybe vezet. E hely s általában
                     a szepesi városok, nem a legjobb hírben voltak ez időben: érdekében lévén a
                     német kormánynak a lengyel kormányt gyűlöletessé tenni s a panaszlókat
                     pártolni. Folytonosan jöttek onnan vádak még az országgyűlés elébe is,
                     mindennemű rabló nép ellen, melynek a lengyel kormány menedéket ád.</p>
                  <p>Hol e terjedelmes völgy mindinkább szűkül, a Kárpát ős sziklái és a Poprád
                     közti rónamezők domborodni kezdenek, balra a Poprádtól egy kis völgy, vagy
                     inkább lejtő torkolata nyilik.</p>
                  <p>E völgyben fekszik Toporcz, távol a szepesi vártól, de mintegy közepében a nem
                     messze levő dunajeczi, lublói és késmárki váraknak, mely utóbbi, mivel Tökölyié
                     volt, nagyrészben lerontatott. Szives, jó nép lakja e vidéket, de ha mind ez
                     ideig a babona s álhiedelmek ott nem kevés erővel birnak, történetünk korában
                     valami eszélyes csaló, ha a nép tudatlanságát és félelmét ki tudta aknázni,
                     gazdag aratásra számíthatott.</p>
                  <p>Talán ezen állításunkat némileg igazolandja a látogatás, melyet egy jámbor
                     toporczi lakosnál teendünk.</p>
                  <p>Szeniczer, - ez volt neve az öreg földmívelőnek, ki a helység nyugoti végén,
                     mindenkép jól ellátott házban lakott számos családjával, melyet esténkint, a
                     fáradságos munka után maga köré szeretett gyűjteni.</p>
                  <p>E vidék a természetnek sok előnyeivel bir, de a földnek mívelése kevés hasznot
                     igér; az áldást e magas rónákon - bár a föld maga jó - nehéz munkával lehet
                     csak eldaczolni a hideg égaljtól.</p>
                  <p>A nép, mint többnyire minden hegyi lakos, erős, vidám, munkás, s ha a nap hevét
                     vagy a gyakori vihar mostohaságait kiállta, szegre aggatja a holnapi nap
                     gondjait, s örül életének.</p>
                  <p>A szoba, melybe nyitunk, gerendatetőt láttat, a szokott öreg mestergerendával,
                     melyre gót betűkkel a szentírásnak valami mondatát metszették.</p>
                  <p>Kevés bútor van itt s mégis sok, mert a hat személyből álló család mind e
                     szobában hál, azért ágyakban nincsen fogyatkozás;, ha e fő ékességéhez a tágas
                     hézagnak nehány festett ládát, széket, egy nagy asztalt, s közel a bejárathoz a
                     nyitott, széles kemenczét veszszük, az egészről fogalmunk lehet.</p>
                  <p>Az öreg Szeniczer viseltes kék ujjasban, avult sipkával a fején, egy kis padkán
                     foglalt helyet, jobbra a kemenczétől, körüle apró székeken s a kemencze széles
                     körezetén ült az egész család.</p>
                  <p>Az éltes házanya s ennek két leánya fontak, az egyik fiu, mintegy húsz éves
                     suhancz, békésen hallgatott, míg öcscse, alig 17 éves ifjú, a mint látszott,
                     nagy figyelemmel fülelt anyjára, kin a társalgás sora volt.</p>
                  <p>- Ugy van, Mertine! - folytatá a nő régebben elkezdett előadását - csak oly
                     becsületes protestáns marad biz az, a mint mondtam, azért ha Marichennek jó
                     dolga van, hozzá megy. Becsületes háznép, elmondhatom.</p>
                  <p>- Már én, - felelt Szeniczer félretolván süvegét - inkább kitekertem volna fiam
                     nyakát, mint hogy Lengyelországba küldjem pápistának!</p>
                  <p>- Az ám, a bélaiak is azt mondják, de mit használ, a lengyel király
                     megparancsolja, s úgy elszedik a szülőktől a gyermekeket, mint annak a rendje,
                     - szólt a húsz éves suhancz.</p>
                  <p>- Hja! nagy úr a király s hosszú keze van, - szólt a nő - de ha a király akar,
                     az Isten intézi el a dolgot a maga bölcsesége szerint. Látjuk, mire ment; ott
                     étették, ruházták a szegény gyermekeket, míg azt hitték, hogy kezébe adák a
                     sátánnak, aztán mikor haza jöttek, újra csak a régit vették elő. Na, egyet
                     mondok Mertine! mivel rosszabb protestáns a bélai nálunknál?
                  </p>
                  <p>- Patvar vigye! - kiáltott fel az öreg - csináljatok, a mit akartok, ha
                     Marichen rászánja magát, ő lássa! nekem mi közöm sincs hozzá, a fiu jól birja
                     magát, nem iszákos, aztán nem elegyedik avval a sok czudar néppel össze, mely
                     itt barangol köztünk, s mire kezét teszi, na, hiszen Isten legyen annak
                     irgalmas, kegyelmes!</p>
                  <p>- Ej uram atyám! - szólt újra a suhancz - nem éppen oly rossz nép az, mint a
                     sárosiak rágalmazzák: hány fordult meg itt, s még egy tyukod sem veszett
                     el.</p>
                  <p>- Csak a mit megettek, - viszonzá az öreg - szegény vendég sok vendég, gazdag
                     vendég ritka mindig!</p>
                  <p>- Látja uram atyám, - folytatá az ifjú - míg a vitéz gróf Tökölyi Imre birta
                     itt jószágait, sok mindenféle nép fordult itt meg nálunk, s ki tartotta őket
                     jobban, mint uram atyám? de ám most is kalapot emelnek, még Eperjesen s
                     Szebenben is, ha végig megy az utczán.</p>
                  <p>- Más idők, más emberek! - sóhajtott az öreg Szeniczer - most édes fiam, csak a
                     sepreje jár a jó bornak, mely akkor pezsgett! Hagyjuk ezt, csak hogy mi nem lettünk polyákok még! Hanem,
                     hogy Marichenre visszatérjünk, nah! ne fészkelődj s ne pirulj gyermekem! - veté
                     közben az öreg, idősb leányához intézvén szavait, ki égve, mint a basarózsa,
                     igen vastagon kezdé fonalát sodrani - Isten neki, beleegyezem; úgy-e jól
                     beszélek most? hanem egy, ha máskint lenne, nem rontana az ügyben semmit, ha az
                     az átkozott - -</p>
                  <p>- Jézus Mária! - kiáltott fel az öreg nő - tudom, mit akarsz mondani! Istenre
                     kérlek, mellesztett tyúk van a konyhán, ki ne mond nevét!</p>
                  <p>- Ej, ej, ne bomoljatok! - viszonzá az öreg körültekintve - szinte kipottyantám
                     nevét! De sok is megy rovására: a boszorkányok veszett hírét költötték a
                     vidéken, s minden sehonnai tolvajnak, zsiványnak kész vására van, mert a mit
                     lop, ráfogja. Mi tagadás benne, az ily atyafiság nem sok áldást hoz a
                     házhoz.</p>
                  <p>- Atyafiság! - felelt hirtelen, s maga körül tekintve a nő - sógorság nem atyafiság, aztán annál a
                     becsületes háznál még senki sem látta Kaspereket - - - jaj Istenem,
                     kipottyantám nevét, oda van a tyúk!</p>
                  <p>E pillanatban megnyilt az ajtó, s az egész jámbor család annyira fejét
                     vesztette, hogy míg Szeniczer lekapta sapkáját, neje s két leánya az asztal alá
                     bujtak, a két suhancz pedig az ágy alatt keresett menedéket.</p>
                  <p>Az, ki a megnyilt ajtón belépett, valóban igen szokatlan kinézésű egyén
                     volt.</p>
                  <p>Setét szürke köpeny tág redőkben kerítette termetét, s a fekete
                     bársonybőr-kucsma alól hófehér haj és hosszú szakáll közé kerítve, oly agg arcz
                     nézett az ijedt menekülőkre, hogy Szeniczer maga, ki korántsem volt oly hős,
                     minőnek látszani akart, megesküdött volna, hogy a hivatlan vendég nem más, mint
                     Kasperek színről-színre, s egy sóhajjal keresztet vetett az estebédre.</p>
                  <p>- Hó, jó emberek - kiáltott fel a jött - mi a patvar; miért ijedtetek meg úgy
                     tőlem, mintha éppen a megtestesült sátán lennék? Áldassék a Jézus!</p>
                  <p>- Uram! - rebegte az öreg Szeniczer - bocsánat, ez a buta nép itt - -</p>
                  <p>- Ej, - mond az öreg közelebb lépve - bujjatok elő gyermekeim! ne féljetek
                     semmit, a hol én vagyok, oda nem jő rossz lélek!</p>
                  <p>Az idegen hangja oly szelid volt, s redőtelt vonásainak kifejezése oly
                     tiszteletet előidéző, hogy Szeniczer kissé magához tért, s végre némi
                     magyarázatok és biztatások után legelébb is Marichen dugta ki arczát az asztal
                     alól, s lassankint a többiek is, élvén mindenesetre a gyanúpörrel, de mégis
                     megszégyenülve előbujtak s nemsokára újra helyet foglaltak a kemencze mellett,
                     hol az idegen kínálás nélkül leült Szeniczer mellé a kis padkára.</p>
                  <p>A helyzet megfejti, hogy az előbbi jelenet után a társalgás meglehetősen
                     csökönyös és feszült lőn.</p>
                  <p>- Kedves gazda! - mondá a vendég - öreg legény vagyok, megbocsájt úgy-e jó
                     ember, hogy kínálás nélkül leültem? Igaz, messze földről jövök, s gondolomra
                     benyitottam az első házba a falu végén.</p>
                  <p>- Szivesen szolgálunk, mivel tudunk - felelt Szeniczerné, ki bár újra elővette
                     guzsalyát, de rosszul haladott a fonással.</p>
                  <p>- Egy pohár tej s falat kenyér, ennyi nekem elég - mond a vendég - aztán éjre
                     egy csomó szalma, melyre köpenyemet teríthessem s kipihenhessek.</p>
                  <p>- De bizony ágyat vetünk a jó úrnak - mond az öreg nő, ki az első ijedelem
                     után, s bár még mindig hevesen vert szive, nem akarta férje vendégszeretetének
                     hírét koczkáztatni.</p>
                  <p>- Igen, igen, - mond Szeniczer felkelvén, még pedig nagy készséggel, mert nem
                     érezte jól magát e szomszédságban - leányok, terítsétek meg az asztalt.</p>
                  <p>- Fizesse Isten - mond az idegen - s adjon érte ezer annyit; de van erre idő,
                     nem oly késő még. Üljön csak ide mellém, gazda. No, félre kell a szégyent
                     tenni, vallja meg igazán, miért ijedtek meg úgy mindnyájan egy szegény öreg
                     embertől?</p>
                  <p>- Azaz - rebegte Szeniczer, forgatván sipkáját - nem ijedtünk meg - hanem -
                     mivel - azért - hogy sokat beszél a világ - aztán ugyis mert - azért is - de
                     csakugyan.</p>
                  <p>- Megálljunk csak, földi! - vágott közbe az öreg oly férfias hangon, mely nem
                     csekély ellentétben volt kiaszott képével, - micsoda zavart beszédek ezek?
                     Mindig motyog földi, és semmit sem süt ki. Csak nem reméllem, hogy Kaspereknek
                     néztek, mikor hirtelen rájok nyitottam az ajtót?</p>
                  <p>- Jaj a tyúk! - kiáltott fel az öreg nő, míg mindnyájan talpon voltak újra.</p>
                  <p>- A tyúk, - mond az öreg hangos hahota után - ha tyúk van, ide vele! megeszszük
                     a jámbort együtt. Kasperek uram pedig -</p>
                  <p>- Jaj, végünk van! - kiáltoztak a háziak nagy zavarodásban, az ajtóra szegezvén
                     szemeiket.</p>
                  <p>- Ide hozza az orrát! - mond az idegen még mindig nevetve - Kasperek, Kasperek!
                     gaz ficzkó, ide jer, ha jó kell! - folytatá emelt hangon.</p>
                  <p>Lehetetlen a háznép ijedelmét s növekedő rettegését leírni; de ezen senki sem
                     fog csodálkozni, ha megtudja, mit beszéltek ez időben Kasperek, vagy
                     Kasperkevics varázslóról, e csodatevőről, kinek becsületes családutódjai még
                     élnek Lublón, hol leginkább rettegtek tőle.</p>
                  <p>A nép azt állítá, sőt - miként az később törvényes vizsgálat által kisült -
                     esküvel is erősíté, hogy a hol Kaspereknek csak nevét említették, azonnal
                     megjelent. Az anyák gyermekeiket ijesztették vele: ne sirj! mert elvisz
                     Kasperek! s azon perczben, melyben e név elrebbent a vigyázatlan ajkakról, a
                     gonosz tündér az ajtóküszöbön állt, vagy valamelyik ablakon nyujtotta be
                     fejét.</p>
                  <p>Halála után kénytelen volt az előljáróság Kasperek fejét leszegeztetni a
                     koporsóhoz, hogy fel ne keljen. Nem első ily eset ez ama babonás korban. De még
                     ez sem nyugtatta meg a népet, mert számtalanon erősítették, hogy a varázslót, -
                     vagy miként nevezték - tündérfőnököt - látták a roppant vasszöggel együtt,
                     melylyel feje le volt szögezve.</p>
                  <p>Jelenben az ily kisértetlátónak hánytatót s labdacsokat adnának, hogy
                     visszanyerje híg eszét, akkor más idők jártak. A törvényhatóság halott fölötti
                     vizsgálatot rendelt, a katholikus lelkészség a sátán működését látván e
                     csodában, élénk részt vett a feltámadt kuruzsló holta utáni bűnperében, s a
                     dolog messze vidékre zajt ütött.</p>
                  <p>Tanukat hallgattak ki, s ezek megesküdtek, hogy Kasperek, mihelyt említették,
                     fényes nappal megjelent s az asztalról a pecsenyét elvitte magával.</p>
                  <p>A bölcs törvényszék a halottnak felásatását s koporsójávali megégettetését
                        határozta.
                  </p>
                  <p>De végrehajtás előtt elküldötték az ítéletet a krakkói püspöknek, kinek levele
                     most is tartatik s olvasható.</p>
                  <p>A püspök úr babonának nyilvánította válaszában az egész dolgot: de - a vakbuzgó
                     nép megnyugtatására - az ítéletet helybenhagyta.</p>
                  <p>Végre is hajtatott az, számos nép szemeláttára, egész sötét ünnepélyességgel,
                     exorcismus és tömjénfüst kíséretében. Az egybegyűltek egy hangon állíták, hogy
                     mikor minden elhamvadott, rémítő gúnykaczaj hangzott. Egyébiránt nincs okunk a
                     XIX. század erősszivűségével kérkednünk, mert ha a nép kevésbbé babonás, a
                     szent képek még most is sírnak és véreznek itt-ott; sőt a szentek még most is
                     látogatásokat tesznek, miről a bölcseség szövétnekét elől vivő hirlapok a
                     világot azonnal tudósítani szokják. A katholikus papság a művelt Franczia- és
                     Olaszországban e nemben méltó hírkoszorúkat szerzett magának és
                     szentjeinek.</p>
                  <p>* * *</p>
                  <p>A mit mondánk, megfejti a vendég vakmerő paczkázása által okozott
                     rémületet.</p>
                  <p>- Uram! - mond Szeniczer, nagy hajlammal valamely ágy alá surranni, de lakúri
                     méltósága egész érzetében, - fogja be kegyelmed száját! ez már disznóság!
                     veszedelmet hozni a becsületes ember házára!</p>
                  <p>- Földi, - viszonzá az idegen, felkelvén s egész komolysággal - nem kell félni!
                     Hallották kegyetek, hányszor felszólítottam a gyáva semmirekellőt, még sem meri
                     ide tolni szép képét. Fölöttem s mindazok fölött, kik az én védelmem alatt
                     vannak, Kasperek uramnak nincsen hatalma!</p>
                  <p>- Jaj Istenem! - kiáltott fel az öreg nő a rejtélyes vendégre meresztvén ijedt
                     szemeit - talán éppen kegyelmed maga Ka-Ka</p>
                  <p>- Nem vagyok az, jó asszonyom! - felelt a vendég szelid hangon - azért üljünk
                     le ide békésen, s kegyelmed gazda majd elbeszéli nekem, mit tud arról a
                     varázslóról.</p>
                  <p>- Nem kell említeni! - kiáltották összevissza mindnyájan.</p>
                  <p>- Jó, jó, - mond az idegen, miután többszöri nógatásra mindnyájan helyet
                     foglaltak újra. - Nem kell nevét kimondani, jól van, nevezze kegyed, a hogy
                     akarja, de tudni akarom, mit fecsegnek róla a vidéken?</p>
                  <p>Hogy a rettegett varázsló a gyakori gúnyos felhivás után sem merte mutatni
                     magát, természetesen némileg megnyugtatta a házbeli népet; de Szeniczer gazda
                     csak többszöri felszólítás és biztatás után szánta el magát, hogy
                     annyira-mennyire kielégítse az alkalmatlan vendég kiváncsiságát.</p>
                  <p>- Hej! - így kezdé a gazda, megvakarván fejét s körbe jártatván ijedt
                     tekintetét - nem bolondság uram, a mit mondok! az egész vidék tudja, ezer ember
                     látta és hallotta, nagyobb híre van, mint a pócsi Máriának s a milatini
                     Jézusnak.</p>
                  <p>A gazda beszédének eleje ismétlése annak, mit fentebb mondánk Kasperek vagy
                     Kasperkovics varázslóról, azért csak ott ragadjuk meg előadását, mikor
                     vallomásai eddigi tudomásunkon túl terjedtek.</p>
                  <p>- Úgy van, uram! - ezzel rekeszté be Szeniczer beszédének első részét, - ki
                     volt mondva a rettegett név, s ha meg nem jelent, azért vége a tyúknak - -</p>
                  <p>- Dehogy vége, gazda! eredj csak öcsém a konyhába, nézz kissé körül, - szólt a
                     vendég.</p>
                  <p>A fiatalabbik suhancz, kihez e szavak intézve valának, összeborzadt, készebb
                     leende jó sort veretni magára, mint most a konyhába menni.</p>
                  <p>- Ej - mond az öreg Szeniczer elszégyelvén magát egyik ivadékának gyávaságán -
                     Isten neki, majd oda tekintek, tudom, nem lesz köszönet benne. - Ezzel fölkelt
                     helyéről s a konyhába lépett.</p>
                  <p>- Ah, ah! - hangzott egyszerre künn Szeniczer hangja a legnagyobb bámulás
                     kiejtésével - csuda, boszorkányság! - ide, ide jertek mindnyájan - - áldás,
                     gazdagság!</p>
                  <p>- Az öreg megbolondult! - kiáltott fel a nagyasszony félreismerhetlen
                     kiváncsisággal, aztán mind kisiettek, csak a vendég maradt csendesen a padkán,
                     hol újra helyet foglalt volt.</p>
                  <p>A konyhában nem csekély meglepetés várt a jöttekre, mert nemcsak a tyúk
                     bántatlan ott hevert, hanem egy roppant födeles kosarat találtak mindenféle
                     áldással.</p>
                  <p>Szeniczer éppen a tárgyak vizsgálatában s a kosár kiürítésében működött, mikor
                     őt családja körülfogta.</p>
                  <p>- Ime, olvassátok, - szólt Szeniczer idősb fiának nyujtván egy papiros
                     szeletet, melyre gyanús szemeket vetett - boszorkányság.</p>
                  <p>Az irástudó suhancznak nem nagy fáradságába került a nagy betűkkel írt szavakat
                     elolvasni:</p>
                  <p>Menyasszonyi ajándék Marichen húgomnak. - Kasperek.</p>
                  <p>A fiu nem merte az aláirást kimondani.</p>
                  <p>- Tűzbe kell mindent dobni! - lármázott az öreg asszony.</p>
                  <p>- Itt az atyafiság! - mond Szeniczer - egy felséges sódarra kacsingatva, melyet
                     éppen a kosárból kiemelt, aztán felkiáltott: - kolbász, felséges! de biz ezt
                     nem dobjuk a tűzbe! minő gyönyörű sajt! ah, ah! koppasztott pulyka! akkora,
                     mint egy túzok! újra egy sódar! füstölt nyelv!</p>
                  <p>Míg így előszámlálta a rendre elővont áldást, egyszerre torkán rekedt a
                     szó.</p>
                  <p>- Nézz ide drága kincsem, leányom Marichen! De már ez nem ördögtől jő, ilyet
                     csak istenes, jámbor ember szokott ajándékozni!</p>
                  <p>Szeniczer egy tiszta, többrét összehajtott abroszt emelt ki a kosárból s alatta
                     mindennemű szövetet födözött fel! de a mi leginkább meglepte, egy fehér bőrbe
                     kötött, s fényes rézkapcsokkal ellátott könyv volt, még pedig nyitva, és Luther
                     ismeretes arczképével - a biblia.</p>
                  <p>Míg a vizsgálat tartott, a vendég halkan felkelt üléséről és a konyhába
                     lépett.</p>
                  <p>- Látja, földi, - szólt az idegen szelid mosolylyal - hogy az én komám Kasperek
                     - -</p>
                  <p>- Komája? - rikkantott Szeniczer.</p>
                  <p>- Az ám! - felelt a vendég - látja úgy-e földi, hogy nem oly rossz ember, s nem
                     is az ördöggel van szövetségben. Ki imakönyvet vagy bibliát hoz ajándékba,
                     Istennel tart, nem a sátánnal.</p>
                  <p>- Tudom én, a mit tudok, - mond Szeniczer, újra egyik sódarra fordítván
                     érzékeny tekintetét - de a mi igaz, az igaz, bárki töltötte meg a kosarat,
                     istenes ember - ha nem is - - a - a.</p>
                  <p>- Hallgass! riadt reá neje.</p>
                  <p>Nemsokára minden ki volt tárva, Marichen nemcsak az előbb leírt holmikat, hanem
                     egész ara-öltönyt, minden a vidéken szokásos ékszereivel az egyszerű falusi
                     szüzeknek, talált az ajándékok közt.</p>
                  <p>A lányka mosolygott, s úgy vélekedett, hogy mindez, tudja jól, kitől jő, s a
                     Kasperek név csak vakulj magyar képében van odabigyesztve.</p>
                  <p>- Vigan! - kiáltott fel Szeniczer - gyorsan leányok, anyjok, terítsetek. Te
                     Katicze húzd nyársra a tyúkot, elő a kancsókkal, poharakkal! Ha megsült a tyúk,
                     az egyik sódart is megszegjük, ugy-e leányom, Marichen? Atyádat és anyádat
                     tiszteljed, hogy hosszú életű légy a földön. Ne feledjétek a sajtot.</p>
                  
               


               <!-- milestone type="subChapter" n="II"/ -->
                  <p>Nem akarjuk a készületeket hosszasan leírni, a tyúk megsült, az asztal terítve
                     lőn.</p>
                  <p>Patvar vigye, gondolá magában az öreg, bár minő szél hordta ide a vén ránczos
                     vendéget, áldást hozott a házhoz, jól tartom, a mint illő. - Hátha maga az
                     örökös zsidó! olyan bőre van, mintha csizmának csávázták volna. - Ha az örökös
                     zsidó saját személyében, úgy hetedhét országra elviszi hírét Szeniczer
                     vendégszeretetének.</p>
                  <p>Úgy lőn, miként a gazda határozta: ettek, ittak, s főleg ittak; mert a kosárban
                     pár serleg jó bor is találtatott, ritka áldás e földön, még a lengyel zálogos
                     urak közt is, kik étel közben az erős wudkit itták, mint a vizet.</p>
                  <p>Estebéd után Szeniczer valódi Ajax lőn: félretolta süvegét, s háromszor is
                     sógorának nevezte Kaspereket, nem éppen a legjobb kedvére nejének, ki inkább a
                     bor és sódarral, mint a boros serlegekkel tartott.</p>
                  <p>- Marichen! - kiáltott Szeniczer - éljen! éljen! éljen Tökölyi Imre! - - ki a
                     legény? igyék még egyet vendég úr - itt a bor - vivát!</p>
                  <p>Mikor az idegen vitézül felhajtotta a tele poharat, a lak ura egyet pattintott
                     ujjával, s nagy komolysággal szegezvén szemeit vendégére, szólt:</p>
                  <p>- Az öreg Szeniczer kapuja uram - uram - mindig nyitva áll!</p>
                  <p>- Nincs is kapu, atyám! - jegyzé meg Katicze.</p>
                  <p>- Annál jobb! - erősíté Szeniczer az asztalra csapva kezével - miért kapu a
                     szép magyar földön? Ugy jön itt ki s be a vendég, uram, mint a kérész, ha
                     megindul? jő, megy, azt sem kérdik, ki fia, bornya! De ha meg nem sérteném
                     kegyelmedet, ki légyen becsületes nevén?</p>
                  <p>- Az én nevem drága gazd’uram Mirián Gáspár. Messzi
                     földről jövök, igaz, de széles Magyarországon mindenütt otthon érzem magamat jó
                     emberek közt.</p>
                  <p>Szeniczer emelintett süvegén, s az ismeretlen név nem gyakorolt hatást a
                     jelenlevőkre. Csak Marichennek tűnt fel valami, s csintalan kék szemeit nem
                     minden kiváncsiság nélkül nyugtatta az idegenen, ki most újra a padkán ült, s
                     nem sok hajlamot mutatott társaságot bontani, annál is inkább, mivel Szeniczer
                     úr nagy beszédárban lévén, kisebb gondja is nagyobb volt a lefekvésnél.</p>
                  <p>Furcsa! gondolá Marichen, Kaspereket Kasperek Mártonnak hijják, vendégünket
                     pedig Mirián Gáspárnak, mintha kifordították volna egymás nevét. Aztán az
                     ajándék - éppen ma - és - és, az ám! Ő mondta maga, hogy nézzünk a konyhára, -
                     tudta jól, mi vár ott reánk, - eszemen járok, s kedvét vadászom az öregnek, jó
                     ám az ily atyafi.</p>
                  <p>Mit gondolt Marichen tovább, s miként igyekezett magának megfejteni az est
                     rejtélyét - ő tudja.</p>
                  <p>- Gazdám! - kezdé Mirián rövid szünet után - nem úgy verik a czigányt, adósom
                     az elkezdett életrajz folytatásával, - éppen a legérdekesebb helyen szakítá azt
                     félbe, - tehát adós fizess, halljuk a javát, ha nem borsódzik háta
                     félelmében.</p>
                  <p>Szeniczer úr meglehetősen feltöltött a garatra, azért igen hetykén kezdé.</p>
                  <p>- Na uram, ha azt hiszi, hogy féltem bőrömet, és egyéb - - hol-mi-met, nagyon
                     hibázik! - Kasperek! gazficzkó - Schwarzkünstler - ki a gátra - a ki legény! -
                     - ezzel csipőjére tette kezét, s ajkait felvetvén, Hannibali képet csinált - ad
                     portas.</p>
                  <p>- Hallja vendég, Mirián Gáspár! - elmondom, a mit tudok, - ezzel még egyszer
                     körültekintett, élvén a gyanúpörrel, s egyet fordítván nyakkendőjén, így kezdé
                     legendáját:</p>
                  <p>- Közel van ide uram, talán hallotta is a hírét, a rusbachi, - vagy a mint az
                     irástudók nevezik - a rauschenbachi fürdő, oda pedig nem messze a Kasperek
                     kútja.</p>
                  <p>- Nem mesélek ám, hanem igazat szólok, gonosz forrás az uram, s mikor esős idők
                     járnak, oly vastagon lő ki a földből, mint a karom. Nah, jól van - elég hozzá,
                     hogy e forrásból oly gőz fejledezik, - hogy életével játszik, ki
                     megközelíti.</p>
                  <p>- Szűk völgykebel ez, százados fenyőkkel, de melyek oly fonnyadtak, mint a
                     nyavalyás ember. A völgy terét görej s fenyőavar lepik el, az egésznek valami
                     aszott tekintete van, s nehány lépésre a gonosz forrástól egy másik forrás
                     mindent kővé változtat, s ha vize kiönt, ez is kővé válik; - jaj annak, kinek
                     árva fejét a kútba mártják; azért az ember fia nem jól érzi magát, ha oda
                     vetődik.</p>
                  <p>- Egyik oldalon, a senyvedt fenyők árnyában, melyek e katlant körzik, buzog a
                     forrás, vagy inkább a csurgó. - A víz átlátszó, mint a kristály.</p>
                  <p>- Olyan úgy-e, - szólt Mirián - mint a szép igéretek, melyek alatt ármány
                     lappang? vagy a minő a tiszta kéz, emelve éghez esküre, míg a szavak mögött
                     intézve Istenhez! esküszegés rejtőzik? olyan, úgy-e gazda, mint az áruló
                     mosolya, mikor egyik kezét neked nyujtja, a másikban a bandita-bért fogadja
                     eladott életedért! Oh! e víz, a nedvnek e gyöngyei, egész legendát képviselnek
                     az élet történelméből; - folytassa gazda!</p>
                  <p>- Az egyik forrás - mond Szeniczer - saját kilocscsanó cseppjeiből emelte
                     párkánykövét, mintha könnyeinek vagy a gonosznak emlékét akarná megörökíteni; a
                     másik a halál! minden élet kerüli azt. A tévedt vándor, ki abból szomját hűti,
                     porrá omlik, s a szél elhordja hamvát; a bogár, mely közelébe jut, veszve van;
                     a madár, ha fölötte elrepül, martaléka az igézetnek: körben héjázik mindig
                     lejebb s lejebb örvényelve, míg beleesik s elpárolog, mint a füst.</p>
                  <p>- Messze körül az erdő néma és bús. Nem rakja egyetlen madár fészkét e
                     halállehelletű magányba. Nem gyűjti árnyában a szorgalmas hangya kis raktárát -
                     s a kigyó maga ijedten kisurran belőle.</p>
                  <p>- De mikor a rusbachi avult toronyban éjfélt üt az óra, a kalapács 12-ik
                     koppanásával a magányos tanya megnépesül. Csudás alakok, minőket a képzelet
                     alig tud gondolni, emelkednek ki a földből, ülve lovak, macskák és kigyóknak
                     csontvázain, irtózatos arczokkal s kidülledt szemekkel. A fenyvek ágain roppant
                     denevérek nyüzsögnek, s mennyire a szem az erdő sürűjébe hathat, egész serege a
                     halottias alakoknak parázsló szemekkel, s hosszú leplekbe redőzve bolyong s
                     özönlik elő. Azután jőnek a kis schwarzkünstlerek apró lángocskákkal
                     majomfejeiken, ezrek és ezrek! mint a puszta homokja, s végtelen ünnepies
                     menetben tele töltik a rengeteget!</p>
                  <p>- Huh! - kiáltott fel az agg nő összeborzadva.</p>
                  <p>- Ne félj, feleség! - mond Szeniczer vakmerően - hallja csak tovább, uram, mert
                     nem eddig van. Bús, a vért jegesztő zsinat keletkezik. Az óriási fák
                     összehajlanak, mint a nád, a sziklák megrepedeznek.</p>
                  <p>- Egyszerre, sárkányon ülve, a magasból leereszkedik Kasperek. Ő, és nem
                     más!</p>
                  <p>- Közel a forráshoz leszáll rémítő nyergeséről, s a csurgó felé közelít, hol
                     reá egy tündérszépségű gyermek vár kristály kehelylyel.</p>
                  <p>- Kasperek átvevén az edényt, s tele eresztvén a bűvös forrás vizéből,
                     kiiszsza.</p>
                  <p>- E pillanatban eltünik az egész tündérzet! A forrás mellett mohos kövön több
                     mint száz éves agg ül, gondtelten nyugosztván állát kezébe, s meredező
                     szemekkel kisérvén a víznek csergését.</p>
                  <p>- Ördöngös egy ficzkó! - mond Mirián, miután Szeniczer nem kevéssé legyeztetve
                     a hatás által, melyet beszéde előidézett, kis ideig némán nyugodott
                     babérain.</p>
                  <p>- Az ám! - kezdé ujra a szepesi Philemon - még ugyan ördöngös, ha tudja!</p>
                  <p>- De hát földi! - kérdé Mirián - minő hírben van indulata a nép iránt?
                     Beszélnek-e néha egy kis jót is róla a sok rossz közt?</p>
                  <p>- A mint veszi az ember, - viszonzá a kérdezett, - mikor Tökölyit a német urak
                     amugy pőrén hagyták, s uradalmain Izrael tizenkét nemzetsége osztozott, -
                     világos! a fekete kötényes urak is előálltak a papzsákkal s a csavniki uradalom
                     a jezsuitáknak jutott. Na, volt drága dolguk! Kasperek mindig elszedte az
                     ebédet az orruk elől, s éjjel a zárda folyosóin oly lánczcsörgés, zaj s ördögi
                     zsinat keletkezett, hogy a szent atyák szemeiket sem húnyhatták be, annyira,
                     hogy utoljára megszöktek egyenkint, ki merre tudott; egynémelyik Dunajecz
                     mellett a lechniczi barátoknál állapodott meg; de a karmelita barátoknak
                     felséges sziklák közti kolostora, bármily szépen is van veresre festve, a
                     csavniki pinczékkel nem vetélkedhetett, s azoktól Kaspereknek nem volt mit
                     elszedni, mert csak makkal és gyökérrel éltek, mint a - - mint az első
                     emberek.</p>
                  <p>- Megálljon csak, gazda, - mond Mirián - tévelyeg esze, hogyan makkal?</p>
                  <p>- Zsákkal szedték az erdőben, - felelt Szeniczer - mert van ám ott makk, ha nem
                     is sok, de itt Toporczon nincs, még a Schönwaldban sem.</p>
                  <p>- Elhiszem ám, - mond Mirián - sertéseket hízlaltak a koplaló szent urak.</p>
                  <p>- Meglehet, - folytatá Szeniczer - annyi igaz, hogy Kasperek nem bántotta őket,
                     aztán mi tagadás benne, a szegény népet nem igen zsarolta, csak a
                     gazdagabbakat, főleg Lubló vidékén. Ha olykor egy tyukot vagy malaczot
                     elcsipett a nyársról s a terített asztalról, máskor pár aranyat dobott be az
                     ablakon.</p>
                  <p>- Lássa az ember! - mond Mirián - aztán mikép hallom, nagy embere volt
                     Tökölyinek?</p>
                  <p>- Jobb keze a vidéken, uram! - viszonzá Szeniczer.</p>
                  <p>- Jaj Istenem, - rikkantott egyszerre az öreg nő s két leánya, míg a férfiak
                     mind felugrottak, Miriánon kívül, üléseikről - végünk lesz, itt van! -
                     lármáztak mindnyájan.</p>
                  <p>Valóban az udvaron lódobogás hallatszott, s különböző hangok, melyek közt
                     világosan ki lehetett érteni: - Mirián! Itt van-e atyánk, Mirián!</p>
                  <p>- Csitt! - szólt Mirián - csendesen! nincs mit félni, áldás van e házon.</p>
                  <p>Az ajtó megnyilt, s azon Rákóczi Ferencz és Brenkovics léptek be.</p>
                  <p>Szeniczer és családja nem tudták minek magyarázni e késő látogatást.</p>
                  <p>- Áldást, békességet, gazda! - mond Rákóczi, - s üdvözlet neked, atyám Miriám!
                     mert te vagy az, tudom, ha ma látlak is először.</p>
                  <p>A leányok egyike azonnal székkel kinálta meg a jötteket, s Mirián felkelvén
                     üléséből, megállt Rákóczi előtt.</p>
                  <p>- Legyen hála Istennek! - szólt ihletett hangon - hogy szemeim el nem húnytak
                     örökre, mig téged láthattalak, fiam; atyádat ölemben hordtam egykor, s
                     nagyanyád gyakran befogadott magas sziklavárába.</p>
                  <p>Az öreg vonásai majdnem megifjodtak, míg e szavakat kimondá, s tekintete oly
                     szelid s jámbor volt, hogy Rákóczinak szive megindult.</p>
                  <p>- Itt, fiam, - folytatá Mirián - jó emberek közt vagy, nincs titokra szükség,
                     becsületes nép ez, szeretnek mindnyájan, a nélkűl, hogy láttak volna. Mindenki
                     tűzbe megy éretted, s ha nevedet kimondom, oh e nép, e becsületes nép kész
                     leend életét adni éretted.</p>
                  <p>Brenkovics nem szeretett sok szót szaporítani, annyira el volt eszméivel
                     foglalva, hogy csak némán ült támlátlan székén.</p>
                  <p>- Vigyázz atyám, Mirián! - mond Rákóczi, mert a mit sok ember tud, világ
                     titka!</p>
                  <p>Mirián szigorú tekintetet vetett Rákóczira s komolyan viszonzá:</p>
                  <p>- Századok hevernek e vállakon, fiam! az évek mindegyike hagyott valamit rajtok
                     havából és rózsáiból, szemem a gonoszság setétében lát, mert megszokta azt, s a
                     hiú dicsőség, a kitárt pattogó erények álfénye nem vakítja azt többé, - sok
                     csillám megütközött kristályaikon! - Az embereket, fiam! meztelen valójukban
                     látom, a gondolatokban olvasok, a keblek titkos vágyai tárva állnak előttem! E
                     nép olyan, mint a titkos boltnak kövei, hova Decebal kincse van lerakva, mint a
                     sír koczkái, hol a hatalmas hún király, Attila teste pihen! némák és biztosak e
                     kövek, együtt tartanak megbonthatlanul, mikor kincsedet és hitedet biztad
                     reájok. A nép szive, fiam, az egyház, hol az áldozatok vannak letéve a közös
                     haza számára: míg hiszesz a népben, a nép is hiend benned! Ne félj! barátok
                     közt vagy itt, nem fogom e hű lelkeket titoktartással sérteni.</p>
                  <p>E szavak után Mirián az öreg Szeniczerhez fordult, ki mind arra, a mit hallott,
                     s maga kevéssel azelőtt beszélt, csudásan kijózanodott.</p>
                  <p>- Szeniczer! - szólt kedélyes hangon a vén ember, fejére tevén áldva kezét -
                     tudod-e ki lépett át küszöbödön? Nézd e szép ifjút itt: Rákóczi Ferencz, a
                     híres Zrinyi Ilona, Tökölyiné fia, kit az ármány börtönbe zárt, s a hűség
                     kiszabadított!</p>
                  <p>Ki Magyarország népét nem ismeri, annak hasztalanul törekednénk előidézni a
                     szenvedélyes kitörést, mely Miriánnak e nyilatkozatát követte. A szepesi nép
                     pedig - bár többnyire idegen ajkú - magyar nép kiválólag!</p>
                  <p>Az álhiedelmek egyike külföldön az, hogy Magyarhon egéhez, szokásaihoz s
                     visszaemlékezéseihez csak a magyar faj ragaszkodik, - csalódás! századok óta
                     élünk mi békében idegen ajkú testvéreinkkel, magyarok vagyunk mindnyájan, azaz
                     fiai a nagy, gazdag, áldásos magyar földnek. Nyelv, faj, mi különbséget sem
                     tesz. Egy eget szivunk keblünkbe, egy föld táplál minket, egy hant födi őseink
                     szent porait! - miért gyűlölnők egymást?</p>
                  <p>Fajt faj ellen felizgatni lehetett minden időben; faj, vallás, birtok - e három
                     rés a népegység erős várában - sok ostromot állt ki már, sok vér áztatta
                     tusáit; de a vihar elhangzott, s ha pusztán s éktelenül állt a feldúlt honi
                     födél, ha az ármány sárkányfogakat vetett s lőn gazdag aratása, mikor beitta a
                     föld a vért, s fű nőtt a sírok fölött, testvér testvérre ismert újra!</p>
                  <p>Rövid, dísztelen diadalt aratott mindaz, ki e dicső föld fiait egymásra
                     uszította! Nem egyszer kelt már a legyilkoltak sírjából a békítő hang, s míg
                     észrevetted, együtt volt - vállat vetve a romlatlan ivadék, védelmére a
                     hazának, mely egyiké úgy, mint a másiké. A konkolyt mindig korcsivadék
                     hintette.</p>
                  <p>- Rákóczi! - kiáltottak mindnyájan egy hangon - tehát kiszabadult! köztünk van!
                     a mienk megint. A hölgyek kezeit vonták ajkaikhoz, a férfiak ruhája szegélyét
                     csókolták, az öreg Szeniczer magasra vetette sipkáját s felkiáltott: Áldás van
                     e házon, anyjok! leányok, fiuk! elő mindennel, mink van, ilyen vendég még nem
                     lépte át küszöbünket!</p>
                  <p>Nem használt semmi szabadkozás, hiába erősíté Brenkovics, hogy a podolini
                     piarista atyák várják a herczeget, s aggódni fognak, ha késik; hiába szólalt
                     fel az öreg Mirián, hogy Rákóczi nem a maga, hanem a haza s a magyarországi nép
                     embere, kinek pihenni nem szabad, s menni kell, hová keble, Istene szólítja. -
                     Hasztalan volt minden!</p>
                  <p>Rákóczinak és kiséretének nem lehete a szives nép vendégszeretetét el nem
                     fogadni.</p>
                  <p>Midőn pár órai mulatás után jól tartatva, ő és lovai eltávoztak, az öreg
                     Szeniczer ölbe kapta a nagyasszonyt, s úgy eljárta a gyors magyart, mintha az
                     áldott földön született volna, - a remek nép közt a pusztán.</p>
                  
               
            </div>
            <div type="chapter">
               <head>A HŰ BARÁT.</head>
               <!-- milestone type="subChapter" n="I"/ -->
                  <p>Nem messze távozunk e vidéktől s nem is hosszú hézagot ékelünk történetünk
                     szövegébe; mert Rákóczi Podolinba érkezvén, már némileg lengyel földön volt, -
                     honnan ha tovább kisérjük, Lengyelországban vagyunk. Az időlap a leírt
                     jelenetek óta heteket foglal magában. Hol van Rákóczi most, mit cselekesznek
                     barátai, mi forr mint a földalatti tűz a nép rétegei közt? - megtudjuk talán
                     éppen azoktól, kiket ez közvetlen érdekel; de jelenben egy történelmileg való
                     epizód veti magát utunkba, mely sokkal több érdekkel bir, mint hogy
                     hallgatással mellőzhetnők.</p>
                  <p>Bercsényi, mikor Uhlefeld tábornoktól s annak elfogatására rendelt csapatjaitól
                     megmenekült, egyszerű polgári öltönyben bucsújárás színe alatt Lengyelországba
                     ment át - egyesegyedül.</p>
                  <p>Közel a határszélekhez egy kálvária nevű bucsúhely
                     létezik, barátok felügyelete alatt, oda intézte lépteit.</p>
                  <p>Gyalog jött, minden fegyvere pár jó zsebpisztoly s egy tőr volt, ugy elrejtve,
                     hogy e védeszközökre senki sem gyaníthatott. Bercsényi az idő minden
                     viszontagságainak edzett férfiu volt, idegei a vas erejével s aczél
                     ruganyosságával birtak, a hideget, meleget egyenlően ki tudta állni, s neki, a
                     szenvedélyes vadásznak a gyaloglás tréfa lőn.
                  </p>
                  <p>Későn este érkezett a kolostorba, hol őt mint ismeretlent a szegény szerzetesek
                     szivesen fogadták s nevét sem tudakozták.</p>
                  <p>Reggel Bercsényi e jámbor egyszerű emberek egyikének, kinek becsületes arcza
                     leginkább felidézte bizodalmát, őszintén megvallá nevét, helyzetét, s kérte,
                     hogy őt néhány napig szenvedjék meg a kolostorban.
                  </p>
                  <p>Bercsényi nem csalatkozott: a lelkészek közt csak a nagy egyházi urakkal üdvös
                     igen csinján borotválni, s ha lehet, nem egy tálból enni a cseresnyét, az
                     alsóbb rendűek közt ritka az álnok ember, áruló alig van, s ha igen,
                     kivétel.</p>
                  <p>- A kolostor szegény - viszonzá a barát - itt kegyelmed szűk élésre s kevés
                     kényelemre találand.</p>
                  <p>Bercsényi vállat vonított.</p>
                  <p>- Igaz - folytatá a barát - kegyelmed férfiú, mindazonáltal a mi jobb - az jobb
                     marad, s mivel bizodalmával megajándékozott, igyekezni fogok annak megfelelni.
                     Itt közel lakik Mecsinski, ezredes a lengyel köztársaság seregében, egyike azon
                     uraknak, kik készek életüket adni vendégük védelmére, szóval lengyel! ama jó
                     vérből, oda fogom kegyelmedet vezetni.</p>
                  <p>- Nekem jelenben a magány kedvesebb - szólt Bercsényi.</p>
                  <p>- Ott is magányban leend - felelt a szerzetes, de nevezetes előnynyel.
                     Mecsinski úrnak sok összeköttetései vannak, különösen fivére, ki egyike
                     tehetősb birtokosainknak, szivesen látott vendég a király udvarában, és sokat
                     tehet kegyelmed előnyére.</p>
                  <p>Erre nem lehete ellenvetés, Bercsényi ráállt az ajánlatra s pártolója még az
                     nap elvezette őt Mecsinski ezredeshez.</p>
                  <p>Szép erőteljes férfiú fogadá őt nyilt, lovagias szivességgel, egyszerű, de
                     tiszta szállásán, s kedves családi körben.
                  </p>
                  <p>Neje s leányai mindent elkövettek, hogy vendégük magát jól találja körükben, de
                     az ezredes szegény volt, s e mellett szolgálatával inkább elfoglalva, mint hogy
                     Bercsényi érdekében sokat tehetne.
                  </p>
                  <p>Bercsényi maga túlbecsülte saját öntagadását és béketürését, alatta a föld
                     égett! Szeretett volna Magyarországon teremni, tudni, mi történt Rákóczival s a
                     többi foglyokkal. Izekuczot Brunokon hagyta számtalan megbizással s jelenben az
                     órákat számlálta, míg a várvavárt örmény visszatért, kinek a kálvária
                     kolostorban adott légyottot.</p>
                  <p>Mecsinski sokat gondolkozott, mi lenne legczélszerűbb, végre elhatározta
                     vendégével fivéréhez, a gazdag starosthoz menni, kinek lovagiasságáról a derék
                     ezredes felelősnek nyilatkozott.</p>
                  <p>Bercsényi itt is szivesen fogadtatott, s nem lehet bámulni, ha az öreg, férfias
                     lengyel urat egészen meg tudta nyerni.</p>
                  <p>Alig tartózkodott Bercsényi néhány hétig nála, s alig érkezett meg Izekucz azon
                     szomorú tudósítással, hogy Rákóczi Ferenczet Magyarországon mindenki
                     elveszettnek hiszi, - ha csak Isten ki nem szabadítja börtönéből, azonnal
                     átlátta, hogy szent kötelesség a lengyel király udvarában mindent elkövetni,
                     hogy a magyar ügynek rokonszenvet szerezzen. E mellett kilátása lőn ott Heron marquisval, a franczia követtel érintkezésbe
                     jönni.</p>
                  <p>Határozata készen állt, mihelyt Izekuczot visszaindította Magyarországra, hogy
                     őt onnan időről-időre mindenről tudósítsa, az öreg Mecsinski társaságában
                     Varsóba sietett.</p>
                  <p>Vázlatosan adjuk itt mindazt elő, mi őt érdekelte, míg oda jutunk, hol erélyes
                     cselekvésre lőn szüksége.</p>
                  <p>A király reményén felül kegyesen fogadta őt, nemcsak többször s nagy érdekkel
                     társalgott vele Magyarország ügyeiről s viszonyairól, hanem még e fölött
                     Lithvániában szép birtokkal ajándékozta meg.
                  </p>
                  <p>Heron marquis ez időben nevezetes befolyással birt Auguszt lengyel királynál, s
                     mindenkép törekedett őt frigyesül megnyerni XIV. Lajosnak. Ez okon a magyar
                     menekült iránt is növelte a király rokonszenvét, mert Magyarországon
                     nyugtalanságokat előidézni, minden időben a st.-cloudi cabinet politikájához
                     tartozott.</p>
                  <p>Reichling, Auguszt királynak saxóniai kegyeltje s első minisztere, mindezt
                     szemmel kisérte. Ő szívvel-lélekkel az osztrák-udvar érdekeihez szított, s így
                     maga részéről semmit sem mulasztott el, hogy titkon a király bizodalmát a
                     büszke magyar menekült iránt aláássa, mi nem volt nehéz, mert az erősnek
                     czímzett Auguszt egész életében a legkétértelműbb s gyengébb hölgyek játéka
                     volt s testi erejének számtalan, de lelki erejének csak szánandó tanuságait
                     adta.</p>
                  <p>Hogy mindezen titkos üzletei Reichling miniszternek, egyetértésben történtek
                     gróf Stratmannal, az osztrák követtel, azon senki sem bámulhat. Úgy hiszszük,
                     az sem lepett meg senkit, hogy újra a Stratmann névvel találkozunk, mert
                     ismeretes dolog, hogy azon időben a mindenhatók, - ezek egyike volt pedig
                     Stratmann a bécsi miniszter - a hová csak lehetett, rokonaikat alkalmazták.</p>
                  <p>Reichling ezen utóbbinak szellemében működött s így okoskodott: Bercsényi
                     magyar, lovagias férfiú, levágni valakit igen, de megcsalni képtelen; nincs
                     tehát könnyebb, mint őt magát vízre vinni, mert őszinte s nyilt jellemmel
                     tréfaság valamit elhitetni. Sokkal ostobább az ily természet, gondolá, minthogy
                     a tőrt a virágfüzér alatt észrevegye.</p>
                  <p>Azért Bercsényi iránt nemcsak rokonszenvet, hanem a legőszintébb bizodalmat
                        színlette. Kicsalta a nyers, de nyilt
                     férfiúnak titkait, megtudta tőle reményét Magyarország felköltésére a német
                     kormány ellen, mely már a nemzetet azon végletére a béketürésnek vezette, hol
                     az a tetszhalál szinét ölti magára, s csalhatlan jele a közeli hatalmas
                     kitörésnek. Mondá, hogy üldözői elbizakodtak, s Magyarország olyan, mint a
                     száraz rét, melyet egy szikla lángtengerrel öntött el. Bercsényi e részben
                     Tökölyire is számított, kit a török udvar pártolt, s kinek neve még el nem
                     hangzott az országban.
                  </p>
                  <p>Egy napon Reichling magához kérette nagy titok szine alatt Bercsényit s mihelyt
                     ez megjelent, gondosan bezáratta az ajtót s felkiáltott:</p>
                  <p>- Gróf úr, váratlan hírrel fogom kegyedet meglepni.</p>
                  <p>- Remélem jóval? - mond Bercsényi - ki ilyet gondolt a miniszter derült
                     kifejezésű arczából olvasni.</p>
                  <p>- Igen, gróf úr, kegyedet mindenesetre érdeklendi, s a jó talán később
                     okkal-móddal kifejlik abból, a mi történt. Nem akarom hosszas feszültségben
                     tartani, hallja tehát: Tökölyi Imrének egy titoknoka érkezett Testakowba.</p>
                  <p>- Ah! - kiáltott fel Bercsényi.</p>
                  <p>- Nincs különben - folytatá Reichling - s éppen e tárgyban óhajtottam kegyednek
                     gróf úr tanácsával élni.</p>
                  <p>Bercsényinek udvarias főhajtása volt a felelet a miniszter utóbbi szavaira.</p>
                  <p>- A dolog ez - folytatá Reichling - oly nevezetes terv, mint a minőről köztünk
                     kedves gróf úr többször szó volt, óvatosságot kiván; véleményem szerint minden
                     attól függ, hogy azelőtt lépjünk fel, még pedig erélyes, teljes
                     elkészültséggel, mielőtt az aluszékony bécsi urak mostani hozsannáik árjai közt
                     a legtávolabbról sem sejtik, hová akarunk vágni.</p>
                  <p>- Tökéletesen osztozom e nézetben - viszonzá Bercsényi.</p>
                  <p>- Igen örülök gróf úr, ha véleményeink találkoznak, s most csak azt kérdem: nem
                     gondolja-e tanácsosabbnak, Tökölyi Imre küldöttjével Testakowban értekezni? -
                     mert megvallom, kissé koczkáztatott merény őt ide Varsóba hozni s az udvarhoz
                     bevezetni.</p>
                  <p>- Nincs az ellen semmi észrevételem, - viszonzá Bercsényi - de ki fog vele ily
                     fontos ügyben ott értekezni? kegyed átláthatja, hogy Tököly küldöttje, ha
                     magával a királylyal, vagy legalább teljes felhatalmazottjával nem végezhet,
                     csak hiányosan jár el megbizásában. Véleményem szerint minden más felelet, mint
                     a melyet ő felségétől magától hoz, nem fog biztos eredményre vezetni s hitelre
                     találni.</p>
                  <p>- Ez igaz - felelt Reichling - s annyira saját meggyőződésem, hogy nagyon
                     óhajtanám, ha kegyed gróf úr el tudná magát határozni személyesen Testakowba
                     menni s ott a küldöttel beszélni. Én itt
                     tudósítását bevárnám, s egy biztos embert adnék kiséretébe. Mindenesetre titkon
                     s óvatosan kell ezt elintéznünk s ha az összejövetel ő felségével
                     elkerülhetlen, bevárom kegyednek e részben szives tanácsát.</p>
                  <p>Bercsényi kissé gondolkozott, nem mintha gyanú emelkednék benne, mert mindez
                     oly barátságosan lőn előadva, hogy véteknek tartandá - főleg ily előző
                     közelítés után - a hitelt megtagadni Reichling szavaitól; de gondolkozott,
                     mivel sokkal egyszerűbbnek látta két út helyett egyet követni s a küldöttet
                     egyenesen, ha igen titkon is, Varsóba vezetni.</p>
                  <p>Miután e részben szokott nyiltsággal kifejezte kételyeit, Reichling kezét
                     ragadta meg s felkiáltott:</p>
                  <p>- Minden, a mit kegyed mond, gróf úr, még inkább megerősít azon hitemben, hogy
                     senkit sem találhatnék, ki annyira mint kegyed e kényes küldetés magasságán
                     állna. Igaz, mi biztosan akarunk haladni s talán időt vesztünk, de ez bőven
                     kárpótolva van, ha a vizsga szemeket kikerüljük. Azt hiszem, a híres Tökölyi
                     Imre küldöttje kellemesen meg leend lepetve, ha lengyel földön ura
                     hadbajtársával s barátjával találkozik legelőször. Legyen nyugodt gróf úr! én
                     fényes eredményre számítok.</p>
                  <p>Ha valaki a miniszter szemeinek kifejezését - mikor ezen utóbbi szavakat kiejté
                     - mélyebben vizsgálandá, ráismert volna valami kaján tartalék-gondolatra; de
                     Bercsényi magyar volt, s következőleg minden inkább mint diplomata és
                     politikus. E részben a magyar minden időben hátra volt, két okon: először, mert
                     sokat vett rossz néven s nem tudott elhallgatni, mit az eszély keblébe zár, ha
                     csak dobbal nem akar verebet fogni, vagy saját kisdedes hiuságának nem akarja e
                     czélt feláldozni; másodszor, mivel nyilt természete undorodik az
                     alakoskodástól, s szabad lelke nem tud a diplomatikai kétértelműséggel és
                     simasággal kibékülni; nagyon téved s a magyar jellemet igen korlátoltan fogja
                     fel, ki e hiányban értelme rövidségét sejti; - nem egyszer bir teljes
                     öntudatával annak, hogy magának és ügyének árt, de heves férfias nyiltsága
                     elragadják.</p>
                  <p>Bercsényi, minő heves ember volt, nincs kétség benne, hogy az első gyanúra, bár
                     mint politikai menekült, igen óvatosnak kelle lennie, Reichlingnak magyarosan
                     megmondandá az igazat, s meg lehetünk győződve a felől, hogy kitételei igen
                     távol esendének a diplomatikai udvariságtól; azonban ily kitörés legközelebbi
                     következése kiutasítás leende - vagy rögtön az, mi Reichling utógondolatát
                     képezé.</p>
                  <p>A miniszternek sikerült Bercsényit meggyőzni.</p>
                  <p>- Hogy kegyed nagyobb kényelemmel utazhassék, saját kocsimat adom
                     rendelkezésére - szólt rövid szünet után - s hogy Testakowba diplomatikai
                     minőségben fölléphessen, ő felségének biztosa követendi.
                  </p>
                  <p>Bercsényi mindent elhitt, s nem vitt magával többet három cselédnél.
                  </p>
                  <p>Másnap hajnalban indultak, a kocsiban vele a király megbizottja ült, a cselédek
                     lóháton kisérték.</p>
                  <p>Feltartóztatás nélkül haladtak, míg késő este a perrikovi erdőségbe értek. Az
                     út töretlen volt, dühös szél csörtetett a sűrű fákon keresztül, s az idő
                     annyira besötétedett, hogy csak néhány lépésre lehetett előre látni.</p>
                  <p>- Megálljatok! kiáltott fel egyszerre egy durva hang, s Bercsényi néhány lovas
                     alakját vette észre a kékes sötétben.</p>
                  <p>- Ezek haramiák! - kiáltott fel, de nem maradt ideje hosszas
                     észrevételekre.</p>
                  <p>A lovas, ki az utazókra kiáltott, a kocsi ajtaja mellett termett, s Bercsényi
                     azonnal látta, hogy német egyenruhában van.
                  </p>
                  <p>E közben a támadónak kisérete már kardra kelt Bercsényi cselédeivel s ezek
                     egyike dühös védelem után halva hevert a földön; a többiek, elbódulva a rögtöni
                     megrohanástól, mit sem tehettek urok védelmére.</p>
                  <p>Az első felkiáltásra a királyi biztos, ki eddig békésen ült a kocsiban,
                     hirtelen felrántotta annak egyik ajtaját s leugrott, nyitva hagyván ezt maga
                     után.</p>
                  <p>Minden oly hirtelen történt, hogy Bercsényi nem gondolt egyébre, mint cselédei
                     védelmére.</p>
                  <p>Azon pillanatban, mikor a királyi biztost követni akarta, a támadó csapat
                     vezére, ki már embereivel együtt leugrott lováról, felkiáltott: Elő kell hozni
                     a kocsit! e szavak után rögtön Bercsényi mellett termett, mielőtt ez
                     kiugorhatna a járműből.</p>
                  <p>- Kezemben vagy, rebellis! - kiáltott fel gúnyosan s megragadván Bercsényi
                     kezeit.</p>
                  <p>- Ah! - szólt Bercsényi, ily közelben ráismervén támadójára - kegyed az
                     Brikner?</p>
                  <p>Valóban, a ki most kezeit megragadta, nem volt más, mint egy Brikner nevű
                     osztrák hadnagy, kit Bercsényi ismert.</p>
                  <p>Brikner emberei eltávoztak, hogy a födeles szekeret előhozzák, melybe
                     Bercsényit akarták zárni s a határon átvinni.</p>
                  <p>- Kezedben? - kiáltott fel Bercsényi dühösen, azonnal látván Reichling
                     árulását; evvel kirántotta jobb kezét a tiszt markából, s elővonván egyik
                     zsebpisztolyát, rálőtt.
                  </p>
                  <p>A tiszt hanyatt bukott le, Bercsényi a földön termett, s lelőtt inasának lovára
                     felkapván elnyargalt.</p>
                  <p>A királyi biztos merevülten állt, mint a szobor; azután a lelőtt jajveszéklő
                     tiszt segítségére sietett.</p>
                  <p>- Utána! ide emberek! - hörgött Brikner s a királyi biztos fölemelte szavát, s
                     kiáltott - el kell vágni útját!</p>
                  <p>Bercsényi cselédei e közben különböző irányban elsiettek. Mikor Briknernek
                     emberei a négykerekű kalittal, - mely az erdőben volt elrejtve - megérkeztek,
                     Bercsényi helyett Brikner urat kelle a szekérbe podgyászolniok.</p>
                  <p>Bercsényi mentve volt! egész éjen át barangolt az erdőségben, míg egy faluba
                     ért, hol egyenesen a lelkész lakába sietett.</p>
                  <p>Miután ennek röviden elbeszélte, a mit megmondhatni gondolt történetéből,
                     részvétre s élénk szolgálatkészségre talált.</p>
                  <p>A jámbor lelkész azonnal elküldötte lovát az erdőbe, oly rejtekbe, hol azt
                     fölfödözéstől nem félthette, de magára Bercsényire nézve biztosnak hitte, ha őt
                     az egyház tornyának fedelébe rejti.
                  </p>
                  <p>Alig ült ott egy óráig a legkényelmetlenebb helyzetben, midőn Briknernek
                     emberei megérkeztek, s az egész falut felkobozták. Bercsényi káromkodásaikat s
                     fenyegetődzéseiket jól hallotta menhelyéből, mert a katonák az egyházat is
                     megrohanták s mindent kikutattak, de nem jutott eszükbe a torony födelét
                     megvizsgálni. Végre félvén, hogy a lelkész a falusiakat fellázítja ellenük,
                     megoldották a kereket s kisöpörködtek a helységből.
                  </p>
                  <p>Másnap Bercsényi, lengyel kocsisnak átöltözködve, megmentőjét a közelebbi
                     kolostorhoz vitte kis járművén, honnan hasonló átöltözködésben a szerzetesek
                     kocsiján a kolostori atyák egyikével érkezett Varsóba.</p>
                  <p>Egyenesen Heron marquishoz sietett, hol a cselédek ráismervén,
                     beeresztetett.</p>
                  <p>Heron marquis alig hitt szemeinek, mikor Bercsényi ily alakban lépett
                     szobájába.</p>
                  <p>- Kegyed az, gróf úr! - kiáltott fel - mi történt? szóljon, a bámulat fogott
                     el.</p>
                  <p>Bercsényi fellázadt kedélye egész dühével elbeszélte a gyáva cselt, melybe
                     Reichling által csalatott s minő gonosz eredményhez jutott Brikner, a hős
                     embervadász húsz fogdmegével, egy ellen!</p>
                  <p>Heron tudta, mennyire változott a lég a magyar menekültek irányában - a trónját
                     már is ingadozni látó - erős Auguszt udvarában, azért
                     tanácsosabbnak tartá Bercsényit elrejteni.</p>
                  <p>Még az nap késő este maga elkisérte pártoltját a Szent Kereszt czímű
                     kolostorba, hol csak egy Montméjan nevű franczia szerzetesnek födözte fel
                     Bercsényi nevét.</p>
                  <p>Montméjan saját czellájába fogadta a menekültet, s mindenről élénk szivességgel
                        gondoskodott.
                  </p>
                  <p>* * *</p>
                  <p>Bercsényi az erős, tevékeny, vállalkozó férfiú, itt egy szerzetes szűk
                     szobácskájában rejtőzött, órákat és perczeket számítván, míg újra szabadon
                     mozoghat.</p>
                  <p>Oh! nehéz napok voltak ezek; bár természetének egész szenvedélyességével s
                     erélyével függöttek szemei szerencsétlen hazája sorsán; voltak órái, mikor
                     szivébe mint Aeol-hárfa zengése szellemhonból - hatottak át szózatok.</p>
                  <p>Minden érzés közt a szerelem az, melyet semmi sem némíthat el: kiséri a lovagot
                     száguldtában, a hullámokon repül a távozó hajóssal, s a halál kaszájára fonódik
                     szelidítve, kibékítve az erőst, edzve, felmagasztalva a gyöngét.</p>
                  <p>* * *</p>
                  <p>Előléptek a háttérből a varázsképek, változva mint álom; ömlengve mint a
                     délibáb s mikor Bercsényi körül minden néma volt, távolból sóhajtottak a
                     visszaemlékezések. Amadil rajzolá le magát halottak halmain szép halvány
                     arczával, s azon igéző szemekkel, melyek rája egykor a csata elhangzó riadásai
                     közt, oly hivően, oly szent bizalommal tekintettek; azután a fényes kocsi
                     robogott előtte ama büszke nővel, kinek tekintete alig érinté őt Pozsonyban:
                     azon Erdődynével s Amadillal egy személyben, kiről nem tudta, élő lény-e, vagy
                     játéka csodás képzelmének.</p>
                  <p>Sovárogva szőtte ki, mint virágszőnyeget, álmait; úgy tetszett neki, hogy
                     egyedüli vigasza belegondolni magát az elérhetlen boldogságba, mely csak futó
                     sugárit árasztotta életére.</p>
                  <p>Így ült egykor merengve a kis czellában, homlokát könyökére nyugasztva s
                     bemerülve álmai s vágyai honába, midőn halk kopogás tevé őt figyelmessé.</p>
                  <p>- Ave! szólt Bercsényi.</p>
                  <p>Montméjan lépett be.</p>
                  <p>- Gróf úr - szólt a szerzetes minden előzmény nélkül - egy kérésem van saját
                     érdekében, legyen szives az ablakhoz jőni, s jól figyelmezni azon emberre, ki
                     néhány percz mulva velem e lak kapuján fog belépni.</p>
                  <p>- Mi okon? kérdé Bercsényi.</p>
                  <p>- Ohajtanám, hogy megismerje a jöttet.</p>
                  <p>- Nem szabad-e tudnom, ki az?</p>
                  <p>- Éppen erről várom a bizonyságot kegyedtől, gróf úr.</p>
                  <p>Bercsényi vállat vonított, meg nem foghatván, mi czélból kívánják ezt tőle,
                     azután egykedvűen viszonzá: Ha kegyed óhajtja, nem sok fáradságomba kerül, -
                     legyen.</p>
                  <p>Montméjan eltávozott, s nem sok időre azután Bercsényi, ki már béketürését
                     kezdé veszteni, az ablak előtt látta őt egy férfiúval közeledni.</p>
                  <p>Magas alak volt az, egyszerű lengyel öltözetben; de bármiként igyekezett
                     vonásait kivenni, nem tudott ráismerni.</p>
                  <p>Montméjan e közben behaladott a kapun, s újra eltelt néhány percz, míg az ajtó
                     felnyilt, s a szerzetes oly arczczal - mely félreismerhetlen kérdőjelt képezett
                     - belépett.</p>
                  <p>- Nos! - mond a jött, - kegyed ráismert?</p>
                  <p>- Kire? - kérdé Bercsényi unatkozva.</p>
                  <p>- A jöttre, a magas karcsú ifjúra kiséretemben?</p>
                  <p>- Sohasem láttam a jámbort! - viszonzá a kérdezett - egyébiránt ki sem vehettem
                     jól vonásait.</p>
                  <p>- Ez igen kedvetlen! - mormogá a szerzetes - vigyázzon tehát gróf úr, mert a
                     mellékszobában fogok vele beszélgetni.</p>
                  <p>- Jó - mond Bercsényi, míg Montméjan újra eltávozott - fölséges epizódok
                     mulatságos varsói életemben - szólt azután - ráismerni az emberekre futtokban,
                     s a szomszéd szobában a hangokra figyelmezni.</p>
                  <p>Ezzel kedvetlenül vonta székét közelebb az ajtóhoz s hallgatott. Nemsokára
                     hallá, hogy ketten beszélgetnek, s valamint Montméjan hangjára azonnal
                     ráismert, úgy a másikra - bár mennyire ügyelt, nem emlékezett - egészen
                     idegennek tetszett az.</p>
                  <p>A beszélgetés majd negyed óráig tartott, mikor a mellékszoba ajtajában a
                     kulcsot hallá fordítani, s újra belépett hozzá a szerzetes.</p>
                  <p>Bercsényi fejét rázta, jeléül, hogy az idegent nem ismeri.</p>
                  <p>- Ime, - szólt Montméjan - tekintse meg e gyűrűt gróf úr, remélem, tudandja,
                     kitől jő az?
                  </p>
                  <p>Mihelyt Bercsényi az oda nyujtott czímeres gyűrűt kezébe vette, élénken
                     felkiáltott: - Ah! lehetséges-e! - s be sem várván a szerzetes feleletét,
                     felugrott székéről s benyitott a mellékajtón.</p>
                  <p>A szomszéd szobában Rákóczi volt! a két barát szótlan tartá ölelve egymást.</p>
                  <p>- Igen, Montméjan - mond Bercsényi az első szenvedélyes felindulás után - ezen
                     embert igen is jól ismerem - ez Rákóczi Ferencz!
                  </p>
                  <p>- Maradjanak kegyetek itt együtt, - felelt a szerzetes érzékeny hangon -
                     barátoknak, kik annyit szenvedtek s oly régen nem látták egymást, sok közleni
                     valójuk van: itt szabadon szólhatnak. E szavak után meghajtotta magát s
                     eltávozott.</p>
                  <p>A két barát, mihelyt egyedül maradott, helyet foglalt. Azután kérdés követett
                     kérdést, felelet feleletet, míg az első közvetlen kiváncsiság ki lőn
                     elégítve.</p>
                  <p>- Szólj! - mond Rákóczi, kinek vonásain látszott, minő boldognak érzi magát
                     barátja közelében - szólj! fejtsd meg nekem, mikép jöttél ide, mi történt eddig
                     veled?</p>
                  <p>- Később - viszonzá Bercsényi - nem rólam, rólad van most szó, barátom! rajtad
                     nyugszik minden szem, téged ólál az ármány: égek hallani, miként menekültél meg
                     ellenségeid kezei közül.</p>
                  <p>Rákóczi engedett barátja kérésének, bár kiváncsisága nem volt kevesebbé
                     felingerelve mint a Bercsényié, s óhajtandá, hogy az utóbbi kezdje meg a
                     közlést.</p>
                  <p>- Barátom! - mond Rákóczi, hosszabb szünet után, s miután elbeszélésében oda
                     jutott, meddig alkalmunk volt őt kisérni - felséges nép a miénk! Isten nem
                     teremtette párját. Oh, hogy volt idő, mikor e népet nem ismertem, mikor hideg
                     valék azon föld iránt, hol őseim hamvai hevernek - e szent - e vérrel áztatott
                     föld iránt! Te Miklós barátom voltál az első, ki fölráztad lelkemet: vedd forró
                     hálámat! soha nem feledem azon óráját életemnek.</p>
                  <p>Bercsényi hevesen megrázta az oda nyujtott jobbot.</p>
                  <p>- Ott valánk úgy-e - folytatá barátja - mikor a jó toporczi Philemontól búcsút
                     vevék?</p>
                  <p>- Igen - viszonzá Bercsényi - de mielőtt tovább mennél, fejts meg nekem két
                     dolgot: hogyan jöhetett Mirián a Szepességre? másodszor, mit tartasz azon
                     emberről, ki ott Kasperek név alatt babonás ijedelmekkel tölti el a
                     vidéket?</p>
                  <p>- Őszintén - mond Rákóczi - feleletem hiányos leend, annyi világos előttem,
                     hogy - ha csakugyan létezik egy Kasperek - az nem más, mint Mirián maga.</p>
                  <p>- Hogyan? oly távolságban mint Erdély s a Szepesség vannak egymástól, ugyan
                     azon ember gyakorolhatna hasonló befolyást a nép kedélyére? lehetlen!</p>
                  <p>- Egy század nem kevesebb távolságban van a másiktól - barátom Miklós! s még is
                     tudjuk, hogy a Mirián név pár század előtt a nép ajkán éppen oly ismeretes
                     volt, mint jelenben. Én azt hiszem, hogy a két talánynak, melynek megfejtését
                     várod - kulcsa ugyanaz, - más szavakkal véleményem szerint, éppen oly
                     természetesen, s minden beavatkozás nélkül jó vagy gonosz szellemeknek - lehet
                     Kasperek egy személy Miriánnal - mint ezen utóbbi ugyanaz, ki pár századdal
                     ezelőtt élt.</p>
                  <p>- Megvallom - jegyzé meg Bercsényi - hogy én nem tudom ezen öreget eléggé
                     bámulni.</p>
                  <p>- A rejtély könnyű oldatú - folytatá Rákóczi; az Isten sok erőt rejtett az
                     emberbe, s ha a nagy szám alig birt öntudatával testi s lelki képességének;
                     annyi csodával határos kivételeket látunk a történelem lapjain, s olykor az
                     életben is, hogy nem lephet meg bennünket, ha azon milliók közt, kik hazánkat
                     lakják, egy-két oly egyéniség találkozik, mint Mirián és Kasperek, vagy mind a
                     kettő egy személyben.</p>
                  <p>- Ily embereknek működése és hatása mindig némileg titok marad: természetesen!
                     mert éppen a csudás légkör, mely őket övedzi, képezi lényegüket. Emeld el ezt,
                     tárd fel a titkot, be olvadnak a nagy számba. A szemfényvesztésnek csudás
                     ügyessége csak addig okoz bámulatot s meglepetést, míg kulcsára nem akadtunk;
                     úgy ezen emberek sem őriznek semmit óvatosabban, mint természetes megfejtését
                     annak, mit bennök s körülök a nép csudának kiált ki.</p>
                  <p>- Én Miriánt, mikép mondám, egy személynek tartom Kasperekkel. Nem sokat töröm
                     fejemet rajta, hogyan lehet a kettő ugyanaz, mikép jöhetett Mirián Szepesbe?
                     reám nézve fontos ebben a tény maga, hogy ott van; s mihelyt ez áll, annak
                     természetes volta is világos, mert természet feletti nincsen.</p>
                  <p>- Miriánnak köszönhetem - folytatá Rákóczi - hogy Podolinban minden elő volt
                     készítve elfogadtatásomra, a vas idegű romlatlan vén ficzkó Brenkovicsnak
                     Toporczon adott légyottot, mint olyan helyen, mely legközelebb, csak pár
                     ugrásra esik az elzálogosított szepesi városok és helységektől.</p>
                  <p>- Podolinban a piarista atyák szivesen fogadtak: pár hetet töltöttem nálok,
                     mindennel el valék látva, s a mívelt férfiak közt kellemes, feledhetlen órákat
                        töltöttem.
                  </p>
                  <p>- Nem ismerek ennél különb szerzetet. Ott tudtam meg a legbiztosabb kézből
                     mindazt, a mi Bécsben megszabadulásom óta történt.</p>
                  <p>- Oh! kérlek, beszéld el! - mond Bercsényi - nem gondolod, minő gyönyörrel
                     tölti el lelkemet, hogy így túljártál a mosolygó vérebek eszén!</p>
                  <p>- Valóban fogsz némi váratlant találni abban, mit veled közlendek - viszonzá
                     Rákóczi - halld tehát!</p>
                  <p>- A bécsi kormány szigorú hevességgel neki esett pörömnek, miután személyem
                     kisiklott kezeiből. A fiskus felriadt birtokaim ellen s minden el lőn követve,
                     hogy a világ előtt mint pártütő s bűnös bélyegezve legyek.</p>
                  <p>- A szokott módon - szólt Bercsényi - mellőzésével minden hazai törvénynek.</p>
                  <p>- Mit akarsz, barátom! - felelt Rákóczi nevetve - legyünk igazságosak: ha
                     valakit minden áron el kell ítélni, s nincsen oly hazai törvény, mely ezt
                     lehetővé tegye, ahhoz nyulnak a hatalmasok, a mi kézügyben van, s ha nincs
                     kézügyben semmi, a mi a törvényesség szinét viseli, akkor nem marad egyéb
                     hátra, mint a törvény unalmait egészen mellőzni.</p>
                  <p>- Dixit Kellio! - szakítá őt nevetve félbe Bercsényi.</p>
                  <p>- Elég hozzá, barátom Miklós! nem történt a dolog a szokott czifra előzmények
                     nélkül. Világosan fejébe tölcséreztetett a buta közönségnek, hogy vannak
                     esetek, mikor fontos állományi okok kényszerűséggé teszik eltérni a törvényes
                     úttól. E részben nagyok ama lángelmék! a feketét még senki sem mosta oly
                     fehérre, mint ők! Végre az ítélet ki lőn mondva. Nőm elküldötte azt nekem,
                     közleni fogom veled. Tartalma rágalom, s az egész oly színben volt öltöztetve,
                     mely az alapos vádokok hiányát födözni akarván, minden elfogulatlan előtt
                     tisztán láttatja a szemtelen igazságtalanságot. Oh! az igazság valami oly
                     tiszta, szent - és mondhatom bátor - ereje öntudatában, hogy ha a napfényre nem
                     mernek lépni vele, ha hosszas magyarázatára szorul álnok tolmácsainak, - csak
                     torzképével ámítottak el: az igazság olyan mint a sas, a napba tekint, s nem
                     veszti szeme fényét.</p>
                  <p>- Igaz! - mond Bercsényi - de nem az e nép czélja, elhitetni, hogy igazságos
                     volt, mit úgy sem hisz senki; hanem betömni azok ajkait, kik ellenkezőt mernek
                     állítani.</p>
                  <p>- Az ítélet tehát ki van mondva - kezdé újra Rákóczi - árulónak, pártütőnek,
                     felségsértőnek vagyok nyilvánítva; ősi javaim zár alá tétettek, de én magam még
                     szabad vagyok, s mert nem sikerült kivégeztetésem által ijedelmeiket
                     megszüntetni, bért tüztek ki életemre!</p>
                  <p>- Bért! - riadt fel Bercsényi - tehát orgyilkosokat, bélyegzett gazembereket
                     szabadítottak fel, hogy úton-útfélen a tőrt verjék szivedbe? - Oh gyalázat!</p>
                  <p>- Úgy van! 10,000 forintot igértek annak, ki életben kerít kézhez, 6000
                     forintot fejemért!
                  </p>
                  <p>- A nyomorúk! Rákóczi fejéért 6000 forintot! - kiáltott fel Bercsényi - egy
                     közharczos a szabad magyar földön, ha Isten úgy akarja, tizszer annyit ér! Ne
                     tarts semmitől, ha itt, mint minden udvarban, a politikai lég s az állományi
                     elvek az idők viharával változnak, van azért biztos menedék.</p>
                  <p>- Igaz! szólt Rákóczi hevülve - hiszen lengyel földön vagyunk! hol ezreket
                     találunk, kik befogadnak, s megóvnak egy kormánytól, mely a szabad nemzetek
                        ellensége!
                  </p>
                  <p>- Tudom bizonyosan - folytatá Bercsényi - hogy Stratmann mindent elkövetett,
                     hogy tőlünk s főleg tőled a vendégjog megtagadtassék, azért óvatosak leendünk.</p>
                  <p>- Nem tagadom - mond Rákóczi - hogy egészen más körülményekre számítottam, mint
                     a minők itt fejledeznek előttem. Nőm s Magdaléna megírták, nemcsak azt, hogy
                     megmenekültél, hanem azt is, minő előző szivességgel fogadott a király: ez oka,
                     hogy ide siettem. De halld tovább.</p>
                  <p>- Nem ismerem itt a viszonyokat. Szállást fogadtam a legtávolabb külvárosok
                     egyikében, s francziának adtam ki magamat. Hogy Heron marquishoz juthassak, ide
                     a kolostorba jöttem, s a marquis gyóntató atyja után tudakozódtam. A derék
                     lelkész kihallgatta vallomásomat, s miután nevemet felfödöztem, neki
                     köszönhetem, hogy másnap Heron marquis maga fölkeresett.
                  </p>
                  <p>- Világosan láttam, hogy nem bizik bennem, tudakozódtam felőled, s kitérőleg
                     felelt: mondá, hogy a király egyelőre szivesen fogadott, de később Reichling az
                     osztrák kormány kezébe akart játszani; beszélte megszabadulásodat, melynek
                     részleteit tőled várom, de kijelenté, hogy nem tudja, hol vagy, holott ez csak
                     tegnapelőtt történt.</p>
                  <p>- Nem kárhoztatom óvatosságát - szólt közbe Bercsényi - bár e sok alakoskodás
                     és bujkálás béketürésemet kimerítette, s nagy kedvem volna Reichling úrnak
                     szeme közé nézni.</p>
                  <p>- Elhiszem azt - viszonzá Rákóczi - de ezen urak fővitézsége abból áll, hogy
                     ellenségeik előtt biztosságba tudják magukat tenni. Ma barátom újra ide
                     rendeltettem, a mi történt, láttad: itt vagyok nálad, s szivem nő jó
                     reményben.</p>
                  <p>- Van okod reá - felelt Bercsényi - mert miután nemcsak te magad, hanem a mi
                     több, a mi minden! a mi határoz, Magyarország
                     támadtatott meg legszentebb, legelőszeretettebb érdekeiben, eljött az idő
                     fellépnünk!</p>
                  <p>- Igen, igen! - kiáltott Rákóczi - tenni kell, míg a szikra ég, míg a szív
                     dobog s a vér vízzé nem vált! tenni, s minél elébb!</p>
                  <p>- Légy áldott hősök utóda e nemes szóért! - mondá Bercsényi.</p>
                  <p>- Minden kész: nem kell hadsereg, nem kellenek ágyúk, nem várak! mit gondol az
                     ár a gyenge sövénynyel, mit az erdő fáival, s az erős falakkal, mikor
                     diadalútjában hullámait veti előre, s előre, mindent magával ragadván!</p>
                  <p>- Egy szikra elég! a zsilip, melyet felemelt, a szellő, melyet az első
                     háromszínü zászló megindít! s kész a hadsereg! Tedd lábadat a nemes földre,
                     lebbenjen ajkadról a varázsszó - szabadság! s reszketni
                     fognak előtted!</p>
                  <p>- E bizalom él keblemben - viszonzá Rákóczi - Brenkovics, Apagyi, Clermont, az
                     öreg Mirián előmbe tárták a népvélemény abroszát; mindenütt kész az anyag: de
                     hozzánk méltólag kell fellépnünk! Kárhozat a lázadásra, melynek nincs nemes
                     iránya és czélja, s átok a semmirekellőre, ki saját bosszújáért s egyéni
                     érdekéért veti koczkára ezrek életét.
                  </p>
                  <p>- Átok reá! - viszonzá Bercsényi büszke magasztaltsággal - de átok a gyávára
                     is, ki midőn anyját verik, fűtől fához szalad s nem siet védelmére! ki bevárja,
                     míg melle, háta födve van, míg lándsa, fegyver gyűl körüle, s a kész árral, a
                     kiütött fergeteggel áll a síkra! Te vagy a szikra, kinek gyújtani kell, az égés
                     követni fog! Ha vársz, míg százezren gyűlnek össze: savoyai Eugén, a nagy
                     vezér, elüti a port az ellenségen, s hadsereget hoz nyakunkra. Most pár ezred
                     van az országban, s ha egy falu kitüzi a lobogót, Magyarhon felkel utána.</p>
                  <p>- Nem értettél, barátom - mond Rákóczi - az óvatosság abból áll, hogy magunkat
                     megóvjuk újabb tőrtől! Nem ismersz, ha azt hiszed, hogy hosszas készületre
                     várok; nem Bercsényi, egy maroknyi nép elég nekem, ismerem hazámfiait! tudom,
                     hogy az első, bármi csekély előny, melyet kivívunk, ezreket gyűjtend zászlóink
                     alá.</p>
                  <p>- Lesznek csökönyösök nagy számmal - veté közbe Bercsényi - de ez mit sem tesz,
                     ha szabadul a tér, ha a haza nevében nem kérsz, hanem parancsolni tudsz, ha a
                     gyávák mögé a veszélyt, a habozók mellé a sikert, a bátrakhoz a bizalmat
                     állítod, csudát fogsz tapasztalni!</p>
                  <p>* * *</p>
                  <p>Nem fűzzük tovább ezen első találkozását a két erélyes férfiúnak, csak egy futó
                     tekintetet vetünk még azon időre, melyben az történt.</p>
                  <p>Az 1701. és 1702. év hadviselései változó szerencsével folytak, a mérleg hol
                     fölemelkedett, hol lenyomult, az események súlya alatt. Az utóbbi időkben, s
                     éppen akkor, mikor Rákóczi Lengyelországba ment át, a had szerencséje
                     ideiglenesen kedvezett XIV. Lajosnak: pedig Angolhon és Holland a császár
                     mellett nyilatkoztak.</p>
                  <p>A svéd trónon a legvakmerőbb s legvállalkozóbb király ült - XII. Károly: ki már
                     nevezetes előnyöket nyert Lengyelországban, s ki, miként elei, hű szövetségese
                     volt Francziaországnak, s a Rákóczi-háznak. Az előny, melyet a hős király
                     nyert, s érdeke abban, hogy a westphaliai békességet fenntartsa, nem csekély
                     súlyt vetett Rákóczi reményeibe, mert a westphaliai békekötés egyik nevezetes
                     pontja volt Erdély elismerése, mint független önállomány.</p>
                  <p>Mindezt a bécsi kormány szokásos hetvenkedései daczára, nagyon is sajnosan
                     tudta, s azon rémképek közt, melyek folytonosan elébe tűzték magukat, nem a
                     csekélyebbekhez tartozott a török udvarnak lehető beavatkozása a magyar
                     ügyekbe.</p>
                  <p>Ellenben mindez természetesen Rákóczinak s Bercsényinek reményeit növelte, s ki
                     nem kerülte az elégületlenek ezreinek éber és sovár figyelmét.</p>
                  <p>Így álltak a körülmények.
                  </p>
                  
               
            </div>
            <div type="chapter">
               <head>RÁKÓCZI.</head>
               <!-- milestone type="subChapter" n="I"/ -->
                  <p>Sok idő telt el az utóbbi események óta: Rákóczi hosszasan tartózkodott
                     Lengyelországban; a beelsi palatinus neje őt saját házában előző
                     vendégszeretettel fogadta, mint ezt Rákóczi szíves elismeréssel érdekesen
                     elbeszéli emléklapjaiban. A jeles hölgynek férjével meglátogatta az orosz
                     czárt, Pétert, s onnan visszatérvén, ő és Bercsényi folytonos, gyakori
                     összeköttetésben voltak magyarországi barátaikkal.</p>
                  <p>Az okosabbak időztek, s biztosan akartak föllépni, a kevésbbé előrelátók s
                     vakmerőbbek nem tudtak várni, a föld égett sarkaik alatt, s éppen mivel
                     hevességük s egyes kihágásaik már figyelmet gerjesztettek, úgyszólván, maguk
                     előtt zárták el az utat várakozásra.</p>
                  <p>Szennyes rabló nép, mindennemű martalóczok gyűlöngeni kezdettek a
                     lengyelországi határok közelében.</p>
                  <p>Olykor a legittasabb, máskor a legeszeveszettebb tolta fel magát vezérnek. Nem
                     volt e nép közt semmi rend, semmi levont s higgasztott eszme! neki-gyújtani
                     sikerrel vagy siker nélkül - ez állt csak előttök.</p>
                  <p>Azon férfiak, kik titkon a nép kedélyét előkészítették, e kora túlforrását az
                     embereknek észrevevén, ritkán s csak futólag jelentek meg köztük. Lehetlen volt
                     e gyülevész sereggel egy okos szót szólani. Maguk, kik a nehéz, életveszélylyel
                     járó főnöki szerepet elvállalták, csak ritkán tudták a csapatokat
                     szélsőségektől megóvni.</p>
                  <p>Egyik mód lőn e népet lecsendesíteni, Rákóczi megjelenését tűzni eléjök,
                     megértetni velök: hogy a herczeg csak úgy vállalhatja magára a vezérséget, ha
                     engedelmes, buzgó népet talál.</p>
                  <p>Azután abban egyeztek meg, hogy küldöttség menjen Rákóczihoz, s őt egyenesen
                     meghívják, s a vezérséggel megkínálják.</p>
                  <p>E tájban Rákóczi a beelsi palatinusnénál volt, hová őt Bercsényi is követte. -
                     Igen kedvetlenül váltakoztak a körülmények Varsóban. A király oda jutott, hová
                     többnyire azok, kik vesztüket érzik. Nem hitt senkiben, mindenhol rémeket
                     látott, s az elbizottságból átesve a nemzetek törvényeit mellőző kitöréseire a
                     félelemnek, Heron marquist, ki Rákóczinak meghitt barátja lőn, - saját követi
                     lakában elfogatta, s a határszélig kisértette, azon parancscsal, hogy tüstént
                     visszatérjen Francziaországba.
                  </p>
                  <p>Ürügyül ezen önkényes tettre a svéd királylyali soha törvényesen be nem
                     bizonyított - titkos levelezése használtatott. Rákóczi e jeles férfiúban
                     legjobb s legerélyesebb pártolóját személyének s az ügynek, melyet képviselt,
                     vesztette el.</p>
                  <p>Hogy a diplomatikai összeköttetés egészen meg ne szakadjon, a követségi
                     helyettességet Bonal marquis, ki az időben Danczigban lakott, vállalta el.</p>
                  <p>XIV. Lajos parancsából Rákóczi tőle 12,000 franc évi díjat húzott, Bercsényi
                     8000-et, ennyire terjedt a királyi kegy. - Magyarhon viszonyaira nézve mindig
                     fennmaradt a franczia udvar bizodalmatlansága Rákóczi igéretében; oly
                     hihetlennek látszott, hogy ő képes legyen valami nagyszerű pajzsemelést
                        eszközölni.
                  </p>
                  <p>Rákóczi két dolgot kért: először, hogy Danczigban pénzt, ügyes tiszteket s
                     mindennemű fegyvert tartsanak készen; másodszor, hogy a lengyel nemesség 4000
                     lovast és szintannyi gyalogot állítson, kikkel Rákóczi a magyar határba
                     átléphessen, s a forradalom zászlóját kitűzhesse, ezen ultima
                        ratiót, mikor a hatalom önkényre megy át, s rettegésben s leigázásban
                     keres alapot s tartósságot.</p>
                  <p>Rákóczi oly önzés nélkül volt saját személyére, oly ment minden dicsvágytól,
                     hogy elhatározta a bajor választófejedelemmel szövetkezni, s egyetértve a
                     nemességgel, őt a magyar trónra emelni.
                  </p>
                  <p>A bajor választófejedelem, bár Linczet és Passaut elfoglalta már, nem bírt azon
                     erélylyel, hogy a koczkáztatott merényt még csak lehetőnek is higyje.
                  </p>
                  <p>Könnyítésére e tervnek, a franczia kormány igérkezett a török udvart arra
                     bírni, hogy Tökölyit segitse, s ha mindez megtörténik, kétségtelennek látszott
                     a siker mindazok előtt, kik Magyarország erejét s viszonyait ismerték. A bajor
                     választófejedelem minisztere nem látott egyebet e tervben, mint egy nemzet
                     kétségbeesését, mely hogy a tűrhetlen nyomatástól szabaduljon, eszeveszett
                     vállalatokra szánja magát, - így telt el két drága visszahozhatlan év.
                  </p>
                  <p>E közben Magyarországon leírhatlan zsarolások voltak napi renden: 12,000 katona
                     követeltetvén, kénytelenek valának a német hatalmasok ezeket kötéllel fogatni,
                     s rengetegben s barlangokban hajtó-vadászatot űzni a menekülő fiatal nép
                     ellen.</p>
                  <p>A só e gazdag kincse Magyarországnak, e hegyei az áldásnak, oly magas áron
                     adatott, hogy a szegénység só nélkül ette kenyerét. Nemcsak az elviselhetlen adó, hanem főleg az adószedők
                     szabálytalan, önkényes eljárása fellázította a kedélyeket. Olyan volt a nép,
                     mint a fáradt vándor, kit a hűs folyam partján szomjhalál fenyeget. Ki a mindig
                     változó, félig vagy éppen nem értett rendeletek ellen vétett, a kérlelhetlen
                     birák szenvedélyes kegyetlenségét ismervén, megszökött s mint üldözött vad
                     tengette árva életét.</p>
                  <p>Hitelt halad ezen időszak iszonyúsága!</p>
                  <p>És ott a bécsi palotákban, a márvány ívek alatt, bíborban, bársonyban
                     lakomázott a fényes hatalom. Egy sóhaj nem hatott a zene s diadalénekek
                     rengésén át! ott vendégeskedtek, tánczoltak, ünnepieskedtek a czifra pávák,
                     hosszú uszályaikkal, a véres verejtékkel termesztett áldáson! Istenes emberek
                     voltak ezek, kik mindennap misét hallgattak, minden évben meggyónták bűneiket,
                     a koldusnak egy fillért nyomtak kezébe, s mindig mosdottan s ékesen jelentek
                     meg a világ színpadán. Mosolygó arczczal néztek szemébe az udvariatlan s
                     neveletlen embernek, ki azt merte állítani, hogy nem megy minden a
                     legdicsőbben! Hja! csalhatlan érvekkel bírt a hatalmaskodás! akasztófákkal,
                     pallossal s ólommal.</p>
                  <p>Bárdok s minstrelek gázoltak át a meleg kemencze közelében a legyilkoltak s
                     űzöttek nemes életén: tüskét s tövist szaglálván az erény rózsái közt - mint az
                     állat, mely csak egyszer szólt - s a Caraffáknak s Bastáknak akadtak
                     énekeseik!</p>
                  <p>Rákóczi Ferencznek munkácsi herczegségében a zsarolás és zsebelés minden határt
                        haladott. Haramia ellen egy jó pisztoly
                     s fokos elég védelem: e hatalmasok, e zsiványok elől hálókabátban nem volt
                     menekülés; kiszivattyúzták Magyarország életnedvét.</p>
                  <p>A nép, mely Rákóczit istenítette, Munkács vidékén többnyire oroszokból állt, s
                     első volt, mely egyszerű lakjait odahagyván, erdőkben s rejtett völgyekben
                     keresett menedéket.</p>
                  <p>E maroknyi nép hírül adta Rákóczinak együttlétét, s tőle nem támadásra, hanem hogy együtt maradjon, néhány zászlót nyert
                        ajándékul. 1703-ban, tavasz elején,
                     végre egy Bige Pál nevű embert indított el Lengyelországba, hogy Rákóczit
                     felkeresse, s élete vagy halála hírét hozza meg. Kiséretében egyike volt azon
                     kalugereknek, kikkel a Gaura Drakulujban találkoztunk.
                  </p>
                  <p>Összejárta a két tevékeny biztos egész Lengyelországot.</p>
                  <p>Ráfael, kit jól ismerünk, vette magára a Bige nevet: ő Brenkovics által
                     időről-időre megtudta Rákóczi tartózkodása helyét, de ez annyira változott,
                     hogy gyakran pár nappal később érkezett a helységbe, honnan Rákóczi és
                     Bercsényi már máshova vonultak.</p>
                  <p>Végre Izekucz, ki Bercsényi szolgálatában folytonos küldöttséggel volt
                     elfoglalva, véletlenül találkozván Ráfaellel, tudtára adta, hogy a herczeget
                     Bzrezsánban találandják.
                  </p>
                  <p>Egy este Rákóczi Bercsényivel s két lengyel barátjával, Wiesnovski herczeggel s
                     Potowskival Bzrezsánban, tágas, világos teremben beszélgettek együtt, midőn az
                     ajtó felnyilt s a beelsi palatinusné komornyika belépett, jelentvén, hogy
                     magyarországi emberek várnak az előszobában, s szeretnének a herczeggel
                     beszélni.</p>
                  <p>Semmi sem lehetett kedvesebb a magyar menekülteknek, mint hírek, levelek
                     honukból, mert minden léhe a honi viszonyoknak élénken érdeklette őket.</p>
                  <p>- Jőjjenek tüstént! - kiáltott fel Rákóczi s Bercsényi élénken s majdnem
                     egyszerre.</p>
                  <p>Rákóczi s Bercsényi, hogy Lengyelországban jelenlétük fel ne tűnjön, elfogadták
                     a lengyel öltözéket, mely akkor még általános divatban volt, s a festőibb
                     viseletek közé tartozott Európában.</p>
                  <p>Könnyű kelmékből, selyem- és bársonyból készült ez, s többnyire eleven
                     szinekből volt ízléssel összeállítva.</p>
                  <p>Rákóczin s a többi jelenlévőn, különböző színű, bokáig érő lengyeles öltönyt
                     látunk, melynek könnyű redői derekukon az aranynyal vagy ezüsttel gazdagon
                     áttört pászszal voltak leszorítva; e fölött a bővebb s hosszabb kontus öltve, nyitott s hátravetett ujjaival.</p>
                  <p>A szép teremnek ablakai kellemes vidékre nyíltak, melynek fáin és bokrain a
                     tavasz első léhe ifjan zölden tűnt fel.</p>
                  <p>Mikor az ajtó felnyilt, azon Ráfael s a kaluger léptek be.</p>
                  <p>- Ráfael! Petronius! - kiáltott fel Rákóczi, a jöttek elé sietvén.</p>
                  <p>Ráfael ezúttal lengyel póröltönyben volt: fehér nadrágban durva posztóból s
                     barna zubbonyban, veres szegélylyel elől, egy éles tőrt s két zsebpisztolyát -
                     minden fegyverét - ez öltöny födte, úgy, hogy benne a vakmerő kalózra senki sem
                     ismerende. Mindazonáltal nem volt ezen egyszerű viselet minden kaczérság
                     nélkül, s Ráfaelnek fiatal hiúsága itt sem tagadta meg magát: a csinos
                     elhatározott tekintetű ifjúnak minden jól állt.</p>
                  <p>A kaluger, kit Rákóczi Petronius néven nevezett, valóban egyike volt azon
                     csuklyás barátoknak, kiket Mirián kiséretében láttunk. Ezen öreg ember - mert a
                     60 évet meghaladta - gyakran fordult meg a munkácsi várban egykor s Rákóczit
                     nem egyszer tartá gyermekkorában karján.</p>
                  <p>Neve Kamienszki Petron, s jelenben guardiánja volt egy orosz kolostornak, közel
                     Lengyelország határaihoz. Egyszerű kék lelkészi öltönyében jelent meg, a
                     terjedelmes csuklyával, s hosszú szakálla tiszteletet előidéző tekintetet ada
                     neki.</p>
                  <p>Az öreg Rákóczi kezét vonta ajkaihoz, aztán megölelte, s annyira el volt
                     érzékenyedve, hogy egyes könnyek folytak le tisztes arczán.
                  </p>
                  <p>Rákóczi az öröm e kifejezését szives rokonszenvvel fogadta s az nagy hatást
                     gyakorolt kedélyére.</p>
                  <p>Az első üdvözlések s futó kérdések után Bercsényi kezdé meg a társalgást.</p>
                  <p>- Mindenekelőtt - szólt Ráfaelhez intézvén beszédét - engedjünk öreg
                     barátunknak, Petroniusnak, időt pihenésre, üljön ide atyám, a lágy székre, majd
                     rákerül a sor, addig e fiatal urat fogjuk kikérdezgetni.</p>
                  <p>Mindnyájan helyet foglaltak s miután pár cseléd bort s poharakat tett az
                     asztalra s eltávozott, Ráfael elfogadta a kis boros poharat, melylyel
                     megkináltatott s felhajtván tartalmát, nekigyujtott előadásának.</p>
                  <p>- Áldassák Isten! - kiáltott fel élénken - hogy újra látom herczegségedet s
                     gróf urat; a mit mondhatok, nem sokból áll, de elég arra, hogy herczegséged
                     átlássa, minő szükséges megjelenése a nép közt, melyet sem Isten, sem ember nem
                     képes többé tartóztatni a kitöréstől.</p>
                  <p>- Pedig emlékezhetik Ráfael, hogy e részben szigorúak voltak intézkedéseim? -
                     mond Rákóczi.</p>
                  <p>- Tudom Fönség, de mikor a ló ragad, s zabla nincs szájában, szóval meg nem
                     állítjuk ám! Mindent elkövettünk, hogy a gyülevész embereket béketűrésre s
                     kitartásra bírjuk. Hasztalan! mikor 4-500 ilyen ficzkó együtt van, Isten sem
                     parancsol neki.</p>
                  <p>- Leitták magukat, míg egy csepp bor s pálinka volt a csapszékekben; az ital
                     kifogyott - de nem a szomj! rámentek előbb a magános majorokra, azután a
                     kastélyokat támadták meg, ittak, raboltak, romboltak, az ember borzad, ha
                     meggondolja, mit mert e gaznép tenni herczegséged zászlói alatt s nevében!
                  </p>
                  <p>- S kegyetekben nem volt annyi erő, hogy e népet féken tartsa! - mond Bercsényi
                     haraggal - forradalmat akarunk, hadsereget! s 5-600 ember paczkázik orrunk
                     alatt!</p>
                  <p>- Gróf úr! - viszonzá Ráfael sértve - nem mi vagyunk a vezérek: Esze Tamás, ki
                     mindig ittas és Kis Albert, ki már akasztófa alatt állt mint zsivány,
                     bitorolták a vezérséget.</p>
                  <p>- Nincsen valami okos ember köztök? - kérdé Rákóczi - kinek befolyására lehetne
                     számítani. Hát Brenkovics, Vaszil, az öreg Ursa, Fenchel, hát kegyed maga,
                     Ráfael?</p>
                  <p>- Mi tagadás benne, Fönség, mindnyájunknak bele tört a késünk. Mihelyt
                     herczegségednek zászlói megérkeztek, a nép azt hitte, hogy már minden meg van
                     nyerve. A nemesség ellenben egészen visszahúzta magát: az alföldön, hol a nép
                     részünkön van, elijedtek ily kezdettől, s félő, ha herczegséged késik rendet
                     csinálni köztünk, egészen elveszítjük a nemességet.</p>
                  <p>Rákóczi fel volt indulva. - Világos parancsom ellen! - kiáltott fel élénken -
                     zászlóim alatt, iszonyúság! mit tehetünk Magyarországon a nemesség nélkül? s ez
                     el van vesztve, mert ki akarna útonállókkal s rablónéppel egy zászló alatt
                        vívni?
                  </p>
                  <p>- Fájdalom, úgy van, Fönség, - folytatá Ráfael - a nemesség nemcsak el van
                     vesztve, hanem nyiltan ellenünk lépett fel.</p>
                  <p>- A nemesség? - mond Bercsényi - a nemesség felkölt?</p>
                  <p>- Nincs különben, - felelt Ráfael - báró Károlyi Sándor, kit ellenségei darab
                     idő óta gyanusítani kezdettek a német tábornokok előtt, hogy egy csapással
                     elhárítsa magától a gyanút, összegyűjtötte a nemességet, s talán míg mi
                     követségünkben eljárunk, a romboló, gyujtogató csordára ütött, s szétverte
                     azt!</p>
                  <p>- Rettenetes! - kiáltott fel Rákóczi.</p>
                  <p>- Nem lehet késni, - szólt Bercsényi élénken - a nép heve olyan, mint a
                     szalmatűz, gyakran ellobog; ha egyszer sikerült szétbontani sorait s lehűtni
                     buzgóságát, nehéz azt másodszor feléleszteni. Neked meg kell e nép közt
                     jelenni, Ferencz! a nemességet ki kell engesztelned, s a szent ügy nemes
                     lángját kifejtened.</p>
                  <p>- A zászlók eddig aligha mind Károlyi Sándor kezei közt nincsenek! - mond
                     Ráfael búsan s hangnyomattal. - A nemesség az erősb kastélyokba vonult. Higyjen
                     herczegséged szavaimnak: semmi sincs veszve még, ha gyorsan szerencsés
                     fordulatot adhatunk az ügynek. A buzgóság nagy, ha herczegséged megjelenik,
                     ezrenkint fog a nép zászlói alá gyűlni, s mihelyt vezér van s olyan, mint
                     herczegséged s gróf Bercsényi: nincs kétség benne, a nemesség is velünk
                     szövetkezik.</p>
                  <p>- Ki merne ily ingadozó reményekre építeni? - mond Rákóczi gondteljes
                     arczkifejezéssel - nem lázadást és forradalmat akarok én! Magyarország
                     önállását mindenáron visszaadni ez czélom!</p>
                  <p>Bercsényi egy székre vetette magát, s látszott arczának kifejezéséből, mennyire
                     hatott könnyen izgatható kedélyére mindaz, a mit hallott. Aztán felkölt ujra, s
                     hevesen kérdé:</p>
                  <p>- Hol van e nép most, e gyülevész csoport?</p>
                  <p>- A nép? ki tudná azt! mikor mi eltávoztunk, szanaszét barangolt; de csak egy
                     része, kiket Mirián gyűjtött, a határszéleken várnak.</p>
                  <p>- Ha ő herczegsége személyesen megjelenik, kezeskedem az egész Munkács vidéki
                     orosz népességről, mely a tűzbe megy egy felhivásra, ifja, örege - mond az öreg
                     kaluger.</p>
                  <p>Rákóczi darabig hallgatott, míg Bercsényi kérdést-kérdésre halmozva, s félig
                     hallgatva a feleletekre, maga magát feltüzelte, s miként indulatos embereknél
                     történni szokott, maga lerombolta saját oda vetett eszméit s gondolatait.
                     Mindenből látszott, hogy nem képes ily izgatottság közepette határozathoz
                     jutni.</p>
                  <p>- Barátom, Bercsényi, - mond Rákóczi - kivételes esetben vagyunk: nem az a
                     kérdés többé, mi történt eddig elég gonoszul s tiszta szándékunk ellen, hanem
                     arról van szó, hogy a hazát megmentsük, minden ellen-ok elnémul e magasztos
                     czél előtt. Elhatározásom kész, menni fogok! magam akarom látni, mi történt s
                     mit tehetünk tovább.</p>
                  <p>- Úgy van, - kiáltott fel Bercsényi, - ügyünk szent, nyélbe ütjük a dolgot!</p>
                  <p>- Te, barátom, - folytatá Rákóczi e félbeszakítás után - még ma, ez órában
                     indulsz Danczigba Konszkihoz, pénzre,
                     fegyverre van szükségünk, s mindenek felett egy kis seregre, pár ezer emberre,
                     ha nincsen több, mely a magvat képezze, s példát mutasson a rend- s
                     fegyelemben.</p>
                  <p>- Istennek hála! - szólt Ráfael élénken.</p>
                  <p>- Az ég áldása nem fog kimaradni, - tevé hozzá ihletve az öreg szerzetes.</p>
                  <p>- Mindketten, kegyed Ráfael és te öreg atyám, siessetek vissza a néphez,
                     szorosan tiltom! egy lépés se történjék, míg magam meg nem érkezem.
                     Igyekezzetek a népet összegyűjteni s rendben tartani nehány napig, - nem fogok
                     késni!</p>
                  
               


               <!-- milestone type="subChapter" n="II"/ -->
                  <p>Három hét telt el e nevezetes találkozás óta. Bercsényi félsikerrel járt, mert
                     30,000 forintnál többet nem tudott Danczigban szerezni; e csekély összeget ily
                     merész vállalatra, Bonal marquis saját felelősségére kölcsönözte Rákóczinak
                     jószágaira, csak később tevén erről jelentést királyának.</p>
                  <p>Rákóczi legjobb szándéka mellett sem készülhetett el oly gyorsan, mint azt
                     hitte, s miként maga megvallja, nem sok reménynyel indult azon nép közé,
                     melyről mind a mellett, a mit eddig hallott, távolról sem volt világos
                     eszméje.</p>
                  <p>E közben Ráfael és a kaluger sietve visszaérkeztek a magyar határra, s a nép
                     közé, mely szavaiknak s igéreteiknek csak félig hitt, s Károlyi készületeire
                     fejét vesztette.
                  </p>
                  <p>Még tanácskoztak együtt Dolha közelében, midőn egy reggel Károlyi Sándor
                     hirtelen reájok ütött. Esze Tamás, tarpai földmívelő, ki fejét legelőbb
                     elvesztette, az első rohanásra halva rogyott le lováról. Minden veszve volt, a
                     zászlók az ellenség martalékai lőnek. A
                     nép szerteszaladt, s pár hét kellett, míg egyes csapatok összeszedték
                     magukat.</p>
                  <p>Tekintsük meg e gyűlhelyek egyikét.</p>
                  <p>A völgy, mely előttünk nyílik, sűrű erdőséggel van ellepve; tere nem nagy, de
                     jelenben a legsajátosabb képek egyikét tárja fel előttünk.</p>
                  <p>A kilátás szemközt magas, sziklás csúcs által van elzárva, melynek tetején a
                     déli napnak sugaraiban néhány férfiú tűnik fel, kiknek csak élvonalait
                     láthatni.</p>
                  <p>Az ideiglenesen levert nép óvatosabb lőn. Ama sötét árnyak a tetőn őrök
                     valának, s az erdőségben mindenhol egyes fegyveresek foglaltak helyet, hogy az
                     első riadásra jelt adhassanak.</p>
                  <p>Jobbra-balra e sziklaoromtól menedékes bérczek képezték a völgy teknőjét, s
                     jelenben a tisztás oldalokon a legrendetlenebb ember-tömeg tanyázott.</p>
                  <p>Kevesen voltak ezek közül felfegyverkezve. A nagyobb számot nők, öregek,
                     gyermekek képezték, kik rokonaiknak a közelebbi helységből eleséget hoztak.</p>
                  <p>A magaslatról szép, de vad kilátás nyílt a mindig keskenyülő völgybe a beszkédi
                     határbérczek közt, melyet a klimeczi karcsú torony zárt be, békés párázatok
                     közt.</p>
                  <p>Hadias öltözetek- és sátraknak semmi nyoma, a tolongó nép hosszú sudarakból
                     gyujtott tüzek mellett főzött, sütött, vagy az itt még igen érezhető hideg
                     ellen sütkérődzött.</p>
                  <p>A főnökök legfeljebb egy rossz kard által egyszerű szíjon, néha kötelen függve
                     oldalaikról, különböztették meg magukat, s kétes, csekély hatást gyakoroltak
                     alattvalóikra.</p>
                  <p>Pap Mihály, iszákos öreg csapláros, volt a fővezér, ki segédül Kis Albert,
                     híres haramiát vette magához. Mindketten folytonosan ittasak voltak,
                     következőleg parancsaik is ez állapot jellegét viselték.</p>
                  <p>Egy Móricz nevű régi katona, közvitéz azelőtt a munkácsi várban, s Horváth,
                     egykori őrmester valami német ezredben, birtak némi távoli eszméjével a hadi
                     fegyelemnek, de legfeljebb egy jó altisztével.
                  </p>
                  <p>Pap Mihály, e durva egyéniség, éppen félszeg fogalmai által több zavart, mint
                     rendet eszközölt s folytonos ellenkezésben állt Majos nevű korhely nemes
                     ifjúval, ki mindenkép törekedett a lovas csapat vezérségét megnyerni.
                  </p>
                  <p>Oly nevek, melyek később egészen eltűntek s másoknak adtak helyet.</p>
                  <p>Mindezekből világos, minő selejtes és aljas volt az anyag, melyet Rákóczi
                     szellemének rendezni és tisztázni kellett.</p>
                  <p>A vidéki nép folytonosan jött és ment, néha vasalatlan csikorgó szekerek
                     érkeztek a rémitő utakon, megrakva eleséggel, s az egész inkább falusi
                     vásárhoz, mint táborhoz hasonlított.</p>
                  <p>Hogy fogalmunk legyen a szellemről, mely itt uralkodott, közelítsük meg a szűk
                     völgynek azon harántékát, mely ha e keblezetet elzáró hegységgel szemközt
                     állunk, balra menedékesen emelkedik felfelé a bérczen.</p>
                  <p>A hely elég tisztás, itt-ott facsoportozatokat s bokrokat lehet elszórva látni,
                     s az utóbbiak irányában, a nézőtől jobbra a sűrű erdőség felé, a csekély
                     lovasság ütött tanyát. Az apró ronda lovak közt néhány jeles is volt,
                     alkalmasint lopott lovak a nemesség óljaiból, ezek czövekekhez kötve, szénán,
                     szalmán rágódtak, s készületük szegényes és hiányos volt.</p>
                  <p>Maguk a lovasok, s ezek közt Majos az egyedüli, kinek öltözete szenvedhető, s
                     fegyverzete elég csínnal birt, végre Pap Mihály jókora tűz mellett
                     jártak-keltek.</p>
                  <p>Marczona nép volt ez, többnyire oroszok, a lehető legszennyesebb s
                     elhanyagoltabb öltözetben. Alig volt negyven-ötven rossz rozsdás karabélya s
                     kardja, a többieknek minden fegyvere fokosokból s fabuzogányokból állt,
                     vasszegekkel tüskézve, mi erős kezekben félelmes fegyver.</p>
                  <p>Majos vaskos, középtermetű ifjú volt, 24 éves, apró eleven fekete szemekkel, s
                     felvetett ajkakkal. Jelenben egy fasudaron ült, s arczának kifejezése
                     neheztelésre gyaníttatott. Süvege bal fülére volt húzva, s mellette meglehetős
                     kinézésű karabély hevert, a fasudarhoz támasztva.</p>
                  <p>Tekintete a tűz körüli csoportozaton kémelt, s látszott, hogy valamin töri a
                     fejét, mert egy-egy káromkodás lebbent el ajkain.</p>
                  <p>Pap Mihály atlétai alak, roppant, őszbe vegyült fővel s bozontos szakállal,
                     kinek a hűs daczára öltönye gyolcs ing, lábravaló, s rövid viseltes dolmányból
                     áll; fehér báránybőr süvege mellé hosszú sastollat szúrt, s széles
                     gombpikkelyekkel megrakott tüszőjében pár hosszú pisztolyt s nagy kést
                     látunk.</p>
                  <p>Jelenben méltóságos léptekkel kerülgeté a nőktől s gyermekektől övedzett
                     harczosokat a tűz közelében.</p>
                  <p>Szembetünő volt, mennyire igyekszik az egyensúlyt s a felsőbbséget megtartani,
                     mely különböző rablások alkalmával reáragadott. Miután egy-kettővel
                     alárendeltei közül szólt, egyenesen Majos felé kacsázott, s csipőjére
                     illesztvén két kezét, süvegének pedig kihivó állást adván, darabig meredten
                     nézett a kissé gajdos ifjúra, azután büszke hangon felkiáltott:</p>
                  <p>- Nemzetes uram! mikor jő el valahára urunk? így nem lehet tartani a népet,
                     pedig ha valaki parancsolni tud, én értem e mesterséget.</p>
                  <p>- Látom! - mond Majos fölkelve a tőkéről, melyen ült s kissé egyensúlyozva
                     magát, míg lábai meredt állást vőnek. - A nép azt csinálja, a mit akar! nézze
                     csak bátya, amott a tulsó oldalon nem olyan a tábor, mint a marhavásár? Így le
                     nem vágjuk a németet!</p>
                  <p>- Mert mindegyik úr akar lenni és parancsolni, - viszonzá az öreg, előre tevén
                     jobb lábát - kegyed úgy, mint a többi, azért nincs egyetértés!</p>
                  <p>- Nincs a rablásra! - felelt Majos daczosan, kinek fogyatkozásai közé nem
                     tartozott a gyávaság, sőt vakmerősége igen ismeretes volt. Szépen szabadítjuk
                     meg az országot, ha rablunk s gyujtogatunk. Teringettét, én nem csudálom, hogy
                     a herczeg nem akar közénk jönni, miután zászlói alatt barátait, a nemességet
                     rabolták ki kendtek, s aztán szét hagyták magukat veretni, mint a rossz
                     gyermekek, - piha, gyalázat!</p>
                  <p>- Maradt a nemességnek elég, - szólt Pap Mihály haraggal - aztán semmivel annyi
                     népet tartani nem lehet! tetszett volna a herczegnek eljönni, mikor legelébb
                     megizentük. Én nem vagyok hibás! Ha nem lennék itt, eddig egy emberünk sem
                     volna.</p>
                  <p>- Hallgasson, most is részeg, Pap Mihály uram, s még pórul járhatunk, ha igaz,
                     a mit beszélnek, hogy Károlyi Sándor újra ránk akar törni.</p>
                  <p>- Csak ide jőjjön! - kiáltott fel Pap, csiptetve szemeivel s hadonázva kezeivel
                     - majd!</p>
                  <p>- Nem is fognak késni; nem tud bátya semmi rendet tartani; mit teend kegyed, ha
                     egyszerre ránk ütnek? hiszen oly szanaszét állunk, s annyi a nő és gyermek
                     köztünk, hogy csak 30 jóravaló katona jőjjön, elütik a port rajtunk, mint a
                     multkor, mikor a zászlókat elhoztam Lengyelországból, s kegyetek Rákóczi
                     zászlói alatt a zsidókat és nemeseket fosztogatták.</p>
                  <p>- Ki oka? nem zászlókat, hanem Rákóczi Ferenczet kértünk; ha jő, s pénzt,
                     katonát, fegyvert hoz, mi baj sem leende. Véletlenül rohantak reánk, - kárán
                     tanul a magyar! - Most jőjjön, ha jó dolga van! Na hiszen, nemzetes uram,
                     kegyed sem volna jó vezérnek, pedig tudom, mint nemes ember, restel az ily
                     daróczos ficzkónak engedelmeskedni!</p>
                  <p>- Mit tennék, ha megtámadnának? azt kérdi tőlem, megmondom: vagyunk elegen,
                     megfuvatom a tárogatót, neki megyünk az ellenségnek s megverjük, mint annak a
                     rendi.</p>
                  <p>- Mi történik ott? nézze csak bátya! - kiáltott fel Majos.</p>
                  <p>- Futnak a tulsó oldalon, mind erre tartanak, apraja-nagyja, - mond Pap Mihály,
                     kinek a bor daczára, melynek illatát öt lépésnyire lehetett érezni, arcza úgy
                     elhalaványodott, mint a viasz.</p>
                  <p>E közben rémítő ordítás hangzott. - Az ellenség - az ellenség - az ellenség! -
                     Lehetett látni, miként siettek le a kiállított őrök a sziklákról, kik
                     alkalmasint jelt adtak, mit Majos és Pap Mihály vitatkozásuk alkalmával észre
                     nem vettek. A gyalog csapatok kaszát, fokost ragadván, hanyatt-homlok rohantak
                     a lovasság felé, mely sietve kantározta lovait.</p>
                  <p>Hasztalan kiáltoztak Kis Albert, Móricz és Horváth, s egy Nagy Márton nevű
                     martalócz, ki a dolhai kudarcz után csak most került elő, nem valának képesek a
                     népet megállítani.
                  </p>
                  <p>Mikor már a völgyet hosszában áthasító csekély patakon átgázoltak, s mindig
                     növekedő ordítás közt közeledtek a lovassághoz, Pap Mihály felkapott egy szép
                     szürke lóra, s rendezni akarta embereit, Majos pedig csinos fakóján egyenesen a
                     rohanók elé nyargalt.</p>
                  <p>- Megálljatok! megálljatok! - kiáltott - az ellenség még messze van! Horváth és
                     Móricz uraimék! csináljanak kendtek rendet! állítsák fel a patak hosszában a
                     népet.</p>
                  <p>- El kell a nőket, gyermekeket kergetni az erdőbe! - ordított Horváth, ki,
                     miként látszott, nem vesztette el fejét, s már lovon ült.</p>
                  <p>- Ott, pár száz lépésnyire elég szoros a völgy, - kiáltott közbe Móricz egy kis
                     pej kanczán elővágtatva. - Pap Mihály uram! vigyen fel pár száz embert oda
                     jobbra a bérczre a szoros mellé, kegyed pedig Kiss Albert a tulsó oldalra; ha e
                     szűk bejárást megvédelmezzük, nincs mitől félni.</p>
                  <p>- Ki parancsol itt? - kiáltott Pap Mihály - én vagyok a fővezér! pár száz
                     embert vigyek el? hiszen úgy sincs több! Utánam! menjünk az ellenségnek, minél
                     előbb, annál jobb!</p>
                  <p>- Hű bele Balázs, lovat ád Isten! - mormogott Majos dühösen.</p>
                  <p>E rémítő zavar közben a nők, gyermekek, szekerek az erdőségbe vonultak, de oly
                     nyakra-főre, hogy a szekerek közül többek a járatlan utakon s a menést
                     akadályozó fák közt feldőltek s összetörtek. Az anyák gyermekeiket keresték,
                     kiknek sivítása áthangzott az erdőn.</p>
                  <p>A magyarhoni nép bátor s bár a fegyveresek nagyobb részt oroszokból álltak, Pap
                     Mihály felszólítására mintegy 180-200 gyalogos összefutott egy csomóba, a
                     lovasság pedig előre nyargalt, s a patak szélén megállt, Nagy Márton vezérlete
                     alatt.</p>
                  <p>- Ki jő ott? nézzetek oda? - kiáltott Horváth, ki miután látta, hogy Pap Mihály
                     nem tágít a vezérségtől, a lovas osztályhoz csatlakozott.</p>
                  <p>- Nem a német! annyit látok - viszonzá Majos, éppen pisztolyait töltvén.</p>
                  <p>- Ráfael, Ráfael! hangzott egyszerre azon oldalon, hol Móricz és Kis Albert a
                     gyalog sereget kezdték rendezni, - ráismervén a lovagra, ki a völgy hosszán, a
                     lengyel határ felől szélgyorsasággal száguldott feléjek.</p>
                  <p>Mikor Ráfael mintegy 100 lépésnyire lehetett már, távol mögötte egy kis lovas
                     csapat bontakozott ki a völgy nyílásából. - Lehete látni, hogy előttök zászló
                     lobog, de annak színét senki sem volt képes megkülönböztetni.</p>
                  <p>Ellenség! ezt gondolta mindenki - mielőtt Ráfaelnek ideje lenne szólni. -
                     Hihetőnek látszott, hogy Károlyi Sándor, megtudván, hogy az általa
                     szétkergetett rablók itt-ott gyűlöngnek, most végkép meg akarja őket
                     semmisíteni.</p>
                  <p>Végre Ráfael megrántotta lova kantárát: a szép állatról a tajték szakadt s
                     földnek meresztette két első lábát.</p>
                  <p>- Minő zavar van itt! - kiáltott fel Ráfael: Pap Mihály uram, nyargaljon át a
                     lovas csapathoz, s adja tudtára, hogy a herczeg jő!</p>
                  <p>- Rákóczi - Rákóczi! - kiáltoztak egyszerre minden oldalról.</p>
                  <p>A csapatok főnökei előnyargaltak, s élénken kezdték Ráfaelt kérdésekkel
                     ostromolni.</p>
                  <p>- Nincs erre most idő, - mond Ráfael, kinek vonásaiból látszott, minő
                     kellemetlenül lepte meg őt a vezérek ittassága, s a nép csekély száma, mi
                     azonnal feltűnt, mihelyt a fegyvertelen gyülevész nép, s aggok, nők, gyermekek
                     szétszaladtak.</p>
                  <p>- Hová lett a sereg? - folytatá haraggal - így szétveretni magokat,
                     gyalázat!</p>
                  <p>- Nem volt mit tenni, uram! - mond Pap Mihály méltósággal, mikor ezrek jőnek
                     százak ellen! - ez már megtörtént: aztán imitt-amott a hegységben van elég nép.
                     - A mit itt lát kegyed, az csak kis része.</p>
                  <p>- Istenért! - mond Ráfael, ha már csak e maroknyi nép van együtt, legalább
                     csináljon kegyed rendet köztök. Kiég a szemem a herczeg előtt.</p>
                  <p>- Rendet! - viszonzá durván Pap Mihály - együtt állunk itt - elég ez rendnek!
                     nem vagyunk mi németek, hogy sorba szoruljunk, mint a kévék, ha nem tetszik
                     kegyednek a rend, csináljon jobbat!</p>
                  <p>- Ne haragudjék, földi! - mond Ráfael, ki elkezdé minden béketürését veszteni.
                     - Nem kétkedem kegyed vitézségén, de így nem fogadjuk a herczeget. - Leszek én
                     segédje uram s megcsinálom a rendet, még van egy fél óránk. Látja amott a
                     lengyel dsidásokat? messze vannak. Ha rendbe állíttatom a népet, aztán újra
                     kegyed leend a vezér.</p>
                  <p>- Az urak ettek meg bennünket mindig! - kiáltott dühösen a részeg fővezér: hol
                     az Isten az emberek eszét akarja elvenni - urat küld! - Na - csak rajta,
                     csináljon kegyed, a mit akar, de én vagyok a vezér! én gyűjtöttem a népet, én
                     szabadítom meg az országot!</p>
                  <p>- Igaz, uram! kegyed nagy ember! aztán nem is vezér dolga a katonákat sorba
                     állítni, ezt a tisztekre szokás bízni.</p>
                  <p>- Nem a vezér dolga! - felelt büszkén Pap Mihály - igaz! A vezér csak
                     parancsol.</p>
                  <p>Ráfaelnek végre sikerült a gyalogságot rendbe állítni: a lovasság is átjövén a
                     folyam innenső partjára, két csapatba oszlott fel, s a kis hadsereg jobb s
                     balszárnyán foglalt helyet.</p>
                  <p>E közben a szétszaladt nép, melynek Móricz hírül adta Rákóczi jöttét, vissza
                     kezdett szállongni a sűrűből, s a szikla aljában, szemközt a völgy nyílásával,
                     hosszú csoportozatot képezett.</p>
                  <p>Közel félóra telt el e rendezés közben s már Pap Mihály valamennyire
                     kijózanodva, a sereg előtt foglalt helyet. Kimondhatlan volt a büszkeség
                     kifejezése arczában, süvegét félretolta, s kardjával folytonosan
                     hadonázott.</p>
                  <p>Ráfael jobb szárnyán állt az egyik lovas osztálynak.</p>
                  <p>Pap Mihály sok méltósággal, de kevesebb egyensúlylyal lelkesítő beszédet
                     hevenyészett.</p>
                  <p>- Vitézek! - szólt kissé gagyogva: megverjük a németet! mienk az ország! úgy
                     van - valamiképen pedig a vitéz népek Jericho falát lerontották, és Salamont
                     felakasztották, - mi is mind apróra vágjuk az ellenséget! Vitézek! én vagyok a
                     vezér - hogy tudniillik annak utána és minekutána - igen - én vagyok Pap Mihály
                     a vezér - én parancsolok! ha a herczeg jön, emeljétek le a süveget.</p>
                  <p>E lelkes szónoklat után Pap Mihály kissé jobbra konyult nyergében, de azonnal
                     fölegyenesedett, s oly meredten tartotta nyakát, hogy mindkét szeme
                     kidülledt.</p>
                  <p>- Marha! - mormogta magában Ráfael: szépen megjártam! - azt hittem, hogy míg
                     visszatérek Lengyelországból, összegyűl pár ezer ember, s Brenkovics vagy
                     Clermont itt lesznek!</p>
                  <p>Hasztalan törekedett Ráfael, Horváth, Móricz és Majos arra, hogy a nép
                     csendesen várja be a herczeget, semmi sem használt: Éljen Rákóczi! mienk az
                     ország! éljen a magyar! ordítoztak az oroszok, mert még akkor kevés magyar volt
                     köztök - rozsdás lőszereikből folytonosan puffogtattak, s oly zsinatot ütöttek,
                     hogy Pap Mihály úr leginkább saját magának szónokolt, alkalmasint nagy
                     hátrányára a zajongó hallgatóságnak, vagy inkább kiabálóságnak.</p>
                  
               
               <!-- milestone type="subChapter" n="III"/ -->
                  <p>Egyszerre csudásan elnémultak mindnyájan, mintha a szó kiapadna torkukból, vagy
                     nyelvük fagyott volna meg.</p>
                  <p>Távolról mindig élesben és csengőbben megszólalt először a szent magyar földön
                     a Rákóczi-dal! Június 14-én 1703-ban.</p>
                  <p>A lengyel lovas csapat mögött jöttek a zenészek! maradványa Tökölyi
                     czigányainak, kiknek buzdító zenéjét hallottuk már egykor, s kikhez később
                     fiatalabbak szövetkeztek.</p>
                  <p>Senki sem ismerte a varázsdalt, mert nem volt az induló. Az öreg karmester titkon, a csaták riadásaiból, az ágyuk
                     dörgéséből, a haldoklók jajából s a fékvesztett vihar zúgásából egy dalt
                     olvasztott össze, - minő még nem volt.</p>
                  <p>Titkon gyakorlá be néma erdőkben és sötét barlangokban. Rákóczi sem hallotta
                     azt soha: most először, a magyar földön, szabad ég alatt lépett az elő, mint
                     Minerva fegyveresen és sisakkal fejében. Minden hangja egy szózat volt, riadó
                     és intő, hatalmas és bús egyszerre: minden fordulata egy eseményt jelölt:
                     Mohács és Várna sírtak e dalban - s Mátyás és Nagy Lajos dicsősége
                     felcsillogtak büszke hanglejtésein.</p>
                  <p>Olyan volt e dal, mint a teremtő könyvében a világ, mely lett, mihelyt a
                     teremtő szózata kimondá: egész nyilvánulás, hosszú legenda és szivárványa a
                     reménynek!</p>
                  <p>A nép nem tudta, mit hall, minő varázs melegszik át keblén, minden hang,
                     melylyel füle találkozott, - egy gondolatának adott nevet és alakot. Úgy
                     tetszett a szűk völgyek durva fiának, mintha ő énekelne: mintha e parancsoló s
                     panaszló, e buzdító és vigasztaló hangokat hallotta volna már mint bölcsődalát,
                     vagy atyja ravatalánál - mint síréneket.</p>
                  <p>A nép, mely kábult áhitattal fülelt a zenére, a kis sereg, mely vidám
                     lobogóival elősietett, a férfiú, kinek neve él, míg magyar él, míg egy lant van
                     a széles magyar földön, - mindezeket - a sír födi! de a dal, a dicső ének él!
                     és élni fog halhatatlanul.</p>
                  <p>Buzdít és panaszol, riaszt és emel, sír és örvend, mint ama napon, hol a reggel
                     harmati közt a mármarosi völgyben született.</p>
                  <p>Kérditek-e még, miért hallgatott e nép, - mi kapta meg lelkét, miért vált a vad
                     haramia ez órában emberré?</p>
                  <p>Felelek nektek: a Rákóczi dalát hallá.</p>
                  <p>* * *</p>
                  <p>Még el nem telt egy második fél óra, s a jelenet megváltozott.</p>
                  <p>Rákóczi jött! - Oh! e szó - e név - ezen ember! - Rákóczi jött!</p>
                  <p>Tatár méne, fekete mint a kökény, karcsú mint zerge, nyerítve robogott a
                     völgyön elő, mint Cyrus lova, mikor a nap első sugarát megpillantotta.</p>
                  <p>Könnyű kalpag ült a szép ifjú Rákóczi fején, a fekete kerecsennel tetején a
                     szellő játszott.</p>
                  <p>Bársony födte karcsú tagjait, sűrű fürtei lebegtek, míg a deli paripa sörénye,
                     mint fekete zászló emelkedett.</p>
                  <p>Olyan volt, mint a cherub lángoló karddal, ki a paradicsomból kiűzni jött
                     azokat, kik hesperidáink arany almáit költik el, s hajlékunkban urat
                     játszanak.</p>
                  <p>Olyan volt, mint kék egen az arany felleg, melylyel a vihar szövetkezik
                     tisztító villámaival: olyan mint a pont, melyre ha a hajós tekint, felkiált:
                     össze a vitorlákkal, - fergeteg jő!</p>
                  <p>Mert a hatalmasok úgy akarják, hogy csak fergeteg és vihar hozzon áldást - s
                     vér legyen bére a szabadságnak mindenha!</p>
                  <p>Sokszor az emberi ész megrezzen azon kételyre, ha boldogság-e, a mit keres? -
                     ha annyi élet, annyi vér és szenvedés - folytonosan hullva az örvénybe, soha be
                     nem tölti-e azt, hogy hidat emeljen a névtelen egyházba, hol végreményeink
                     oltártüze ég.</p>
                  <p>Ha a gondviselés, midőn oly iszonyú árát szabja a szabadságnak, nem hiszi-e,
                     hogy bálványt tömjénezünk, s az ivadékok ezrei le nem higgasztották még a szent
                     eszmét, melyre a szegény nyelv más szót nem ismer, mint szabadság.</p>
                  <p>Oh! pedig az, mit a becsületes szív ezen eszme által ért: vallás, melylyel az
                     emberi jognak emel oltárt; áldozatkészség, mely magát kifeledi a számításból;
                     felebaráti szeretet, mely az emberiség boldogságában talál élvet s
                     megnyugtatást; a rend, a jogosság s a törvény
                        tiszteletének eszménye! mert a szabadságot mások szabadságától
                     föltételezi. - Virágok nőnek utain, nem emelkednek vérpadok, nem a félelem, a
                     bosszú s zavargás hazája: az igéret földe, hová a jobbak zarándok serege
                     vágyik, fehér zászlók s testvérdalok kíséretében.</p>
                  <p>De az érczkő lángokban olvad folyammá, míg arany és ezüst kiválnak a kevert
                     rétegből. Talán ha egykor a nemes tiszta istenszobor födetlen áll, s lerázta
                     fátylait s kételyeit - a gondviselés egy nagy, egy magasztos diadalt tart fel
                     számára.</p>
                  <p>Rákóczi jött!</p>
                  <p>Kiséretében csekély számú lengyel lovas. Bercsényi nem volt vele, a
                     lengyelországi nemesek közől egy sem kisérte őt.</p>
                  <p>Egyedül jött, mint a mesés Abulfauris, mint a nagy
                     emberek jőnek a világra, mint az áldás! mert az átok nem jő egyedül, mert nagy
                     emberek nem születnek párosan. Az uszály, a bámulók s igenlők serege nem kezd
                     semmit, csak szövetkezik, a menetet az irigység s gyávaság diadaléneke fejezi
                     be, ha felül emelkedik. Pulya a nagyság mellett, örülve a bátorság s
                     nagyszivűség szerencsétlenségén, diadalt keresvén a rugásban, melyet a haldokló
                     oroszlánnak ad.</p>
                  <p>Rákóczi keleti arcza halvány; nem világol öröm a szép, a rokonszenves
                     vonásokon, komoly mint a végzet, hivő mint a remény, hideg mint az erdő!</p>
                  <p>Miért örült volna ő e nagy pillanatban, melynek a sors oly nyomorú keretet
                     adott? Lehetett-e perczig csalódásban, minő nehéz és fontosságteljes az ügy,
                     melynek ifjú életét szentelte!</p>
                  <p>Előtte Európa legszebb, leggazdagabb országai egyike: leigázva, szabadságát
                     vesztve, idegen hatalmasok paczkázó bosszúja s gonosz gazdálkodásának
                     martaléka! Hatezer négyszög mértföld, 14-15 milliónak szabadsága,
                     nyolczszázados alkotmány, s a legfényesebb lapjai a világtörténetnek! S kik
                     vártak itt reá? pár száz martalócz, haramia, kalandor - kaszákkal, ásókkal,
                     botokkal!</p>
                  <p>Ki bámulná, ha nem tudott örülni, ha szive megszorult és szemébe köny
                     lopódzott.</p>
                  <p>De a nép, a vad sereg, a martalóczok leborultak; nők, aggok, gyermekek
                     özönlötték őt körül, minden szemben könny, minden ajkon áldás, minden
                     tekintetben büszke remény!</p>
                  <p>Rákóczi meg volt indulva; e felriadó öröm, e könnyelmü remény, e rokonszenv
                     mint az ár, megkapták őt. Nem nézte a számot, nem e ronda népet, a hegyekre
                     tekintett, a fűszeres völgyre, a tiszta égre, mely fölötte boltozott, a napra,
                     mely dicsően árasztotta sugarait.</p>
                  <p>Nem volt-e Magyarországon? ama földön, hol minden kunyhó ajtaja nyitva
                     elfogadására, hol ismerően tekintett reá minden fa, minden bokor; nem volt-e
                     övéi közt? S az iszapos ér-e az, melyről a hatalmas árt kell megítélni, mikor
                     az ég csatornái megnyilnak?</p>
                  <p>Választott-e nazarethi Jézus fényes urakat és bölcseket a dicső munkára, melyet
                     isteni szelleme végrehajtott?</p>
                  <p>Nem az eszköz győz, hanem az eszme, - a gondolat!</p>
                  <p>* * *</p>
                  <p>Ki merné megkisérteni, hogy ezen elfogadást, s a különböző érzéseket
                     visszaadja, melyek e válságos napon kifejlettek.</p>
                  <p>Rákóczi a hon embere volt! Ezer közül alig mert volna egy szemébe tekinteni a
                     roppant vállalatnak, mely előtte állt. Rákóczi merte ezt!</p>
                  <p>Szólott a néphez, felélesztette reményét, egy sugarát lelke nemességének osztá
                     meg vele.</p>
                  <p>Értették-e őt? ki tudná megmondani!</p>
                  <p>De varázs volt ezen ember körül, hihetlenül megváltozott minden, mihelyt lába a
                     hazai nagy laknak küszöbén átlépett. A ronda tanya táborrá fejlett ki,
                     hihetlenül s csudásan tudott Rákóczi szelleme hatni e vad népre s rakonczátlan
                     vezéreire.</p>
                  <p>Parancsa rövid s elhatározott volt, de atyai; szigorúsága merev, de mindenkori;
                     nem korholta az embereket, megkivánta a rendet mulhatlanul s változhatlanul. A
                     hanyag mit sem nyert, mert semmit sem mulaszthatott el; mit ma elhanyagolt, meg
                     kelle tenni holnap, egy munka helyett kettőt.</p>
                  <p>A restnek lőn legközelebbi érdekében a pontosság, mert munkát kímélt vele. Ha
                     régi magyar szokás szerint representált valaki, Rákóczi nevetve felelt:</p>
                  <p>- Baj biz az, földi, de hasztalan, meg kell tennünk, mi reánk van mérve: én,
                     mint te! - Mindez igaz, lassan s nem egyszerre ment.</p>
                  <p>E történet folyamában elég alkalmunk leend Rákóczi rendező szellemével,
                     szeretetreméltó kedélyével, s azon magasztos önzéstelenséggel megismerkednünk,
                     melyet - hála nekünk - a legellenkezőbb véleményű történészek fenntartottak
                     dicső emlékül.</p>
                  <p>Minden vesztett ügynek vannak hollói: árva nép, mely a veszély nehéz óráiban
                     retteg, de ha kisüt a nap, büszke pávakarajt kerekít, s még neki áll felebb!
                     Árva nép, mely ismeretlenek ellen tárja ki konyha elménczkedéseit, és székhordó
                     daróczosságát; a legpipogyább, legnyomorúságosabb neme az orozva harapóknak,
                     mikor hátuk födve van. Akadtak Rákóczinak is rágalmazói, mikor árulás és
                     balszerencse elolták csillagát. Hogy is ne! hiszen egy Caraffa, egy Cobb és
                     Basta találtak diadaléneklőkre! De a kigyólehellet daczára, mely e tiszta
                     jellem tükrére fuvatott, kevés név tartotta meg oly üdén, oly fényesen
                     emlékezetét.</p>
                  <p>Pár nap mulva, ki e szűk völgybe jött, magas fák közt látta Rákóczi tágas, de
                     egyszerű sátorát. Előtte mint árbocz a karcsú fenyősudar emelkedett, melyről a
                     háromszínű zászló lobogott, honi szellők árnyán kifejlesztvén szárnyát.</p>
                  <p>Hallotta a nyerítő méneket, látta a számos tábori tüzet, az osztályzott
                     csapatokat, a rendet s fegyelmet első vonalaiban.</p>
                  <p>Ha nem is volt e rend szabályozott, a fegyelem oly éber, a tábor oly hadias: a
                     bálványozott vezér minden nap egy hiányt pótolt, egy előnyt idézett életre.</p>
                  <p>Mihelyt Rákóczi jelenlétének híre elterjedt, ébredezni kezdett a harczias
                     fiatalság. A nemesség, mely a romboló vad csorda elől váraiba menekült, lóra
                     ült, kardot kötött, zászlókat fejtett ki, hogy később vele szövetkezzék.</p>
                  <p>A remek alföldi nép megrázta magát, mint az oroszlán, ha barlangjából kilép, s
                     követei egymást érték.</p>
                  <p>A félelem szégyenleni kezdé magát, a gyávaság sánczait ásá, s köpenyeit szedte
                     elé; a kétkedés érezte a választás kényszerűségét. Minden megváltozott, beesett
                     a szikra a csűrbe, égni kellett, akart, nem akart!</p>
                  <p>Legtöbb baja volt Rákóczinak bárdolatlan, s éppen azért makacs és hiú
                        alvezéreivel. Mindenki parancsolni
                     vágyott; mindenki azt hitte, hogy őt hivatal, fizetés-megkülönböztetés illeti.
                     Senki sem akart kerestetni s kitaláltatni, maga keresett, maga kürtölé, minő
                     nagy ember, s nagy tettek reményében előlegezett.</p>
                  <p>Rákóczi remekül tudott ezen emberekkel bánni. Meghagyta a gyülevész népnek
                     saját választású vezéreit, míg ügyetlenségük alattvalóikat is bosszantotta. Úgy
                     parancsolt nekik, mint a legműveltebbeknek, s ha nem értették, ha nem valának
                     képesek eleget tenni kötelességeiknek, lassankint vagy lemondásra birta őket,
                     vagy a nemtelen anyagból szobrot állított elő.</p>
                  <p>Sokan, kik a forradalom kezdetében több alkalmatlanságára, mint előnyére voltak
                     az ügynek, használható, olykor jeles, nem egyszer kiváló emberekké fejlettek ki
                     a csaták s nagy napok iskolájában.
                  </p>
                  <p>Azok, kikkel a Gaura Drakulujban találkoztunk, később csatlakoztak Rákóczihoz,
                     jelenben ezek egy része a híres harambasa, Pintye Gregor vezérlete alatt a
                     nagybányai bérczek közt tanyáztak.</p>
                  <p>Nehány nap mulva általánosan elterjedt a hír, hogy Rákóczi serege 10,000 főből
                     áll; mennyi volt ebből igaz, meglátjuk később. Brenkovics és társai táborába
                     jöttek s újra elfoglalták azon helyet, melyet egykor Tökölyi
                     hadviseléseiben.</p>
                  <p>Clermont az elsők egyike volt, ki Rákóczinál megjelent.</p>
                  <p>A zászlók megszenteltettek, s a három színű lobogókon ezüst betűkkel fénylett:
                        Pro libertate!
                  </p>
                  <p>Tekintsd a tengert, mikor forr, az eget, mikor borul, a vihart, ha kél, - ilyen
                     volt Magyarország!</p>
                  
               
            </div>
            <div type="chapter">
               <head>MUNKÁCS.</head>
               <!-- milestone type="subChapter" n="I"/ -->
                  <p>Mihelyt Rákóczi seregébe több magyar, mint orosz és oláh gyűlt össze, a
                     fenyíték is nehezebb lőn. A munkács-vidékiek s azoknak legnagyobb része, kik a
                     herczeget a klimieczi völgyben fogadták, majd mind Rákóczi-alattvalók voltak s
                     gyermekkoruk óta e ház iránti hódolatban növekedtek; az ujdonjöttek közt,
                     Magyarország leggazdagabb népének, a híres alföldnek fiai is találkoztak eddig
                     csekély számmal. Ezek, ha kevesebb rendetlenséget okoztak, s távol valának amaz
                     első gyülevész sereg kihágásaitól, sok önfejűséggel birtak, s szerettek
                     beleszólni az ügybe.</p>
                  <p>Míg amazoknak elég volt parancsolni és szigorú fegyelmet tartani, addig ezeket
                     vezetőik szóval tartották, s velök az intézkedések helyes okát igyekeztek
                     megértetni.</p>
                  <p>Az első nyugtalanságot e szűk, hegyes vidékkeli ellenszenvük okozta. Alig
                     várták, hogy a szorosok közül a szabad térekre lejuthassanak.</p>
                  <p>Az élelmiszereket is nehezen tudták megszokni; e határokon csak zab terem, s a
                     magyar a zabkenyeret undorral ette.
                  </p>
                  <p>Rákóczi álruhában a nép közé vegyült, kihallgatta panaszait, megismerkedett
                     szellemével s a hol lehetett, segítni tudott.
                  </p>
                  <p>Mégis volt e táborozásban valami, a mi a reményt folytonosan élesztette: azon
                     félreismerhetlen ösztön, mely az ország legtávolabb részeiről oda vezette az
                     embereket, a mindig szaporodó jó hírek, a naponkint inkább nyilvánuló remény a
                     merész fellépés sikerében.</p>
                  <p>Rákócziban a nép azt szerette, hogy mindenkit szivesen, s az unatkozás
                     legkisebb jele nélkül kihallgatott, s még egy növelte bizodalmukat, mit ha
                     sokan meg nem foghatnak, mivel a magyarhoni népet nem ismerik: Rákóczi, mihelyt
                     valamely vidék készségéről meg volt győzve, a köszönet forró s kedélyes
                     nyilatkozatai után, minden szószaporítással felhagyott, s felszólítások,
                     kiáltványok s buzdítások helyett - parancsolt. Oly józan
                     a magyarországi nép, hogy a történelem mindenkori tanusága szerint, a parancs
                     szigorú, elhatározott szavait a haza nevében fogadta el,
                     s annak, minél rövidebb, határozóbb volt, annál nagyobb készséggel
                     engedelmeskedett.</p>
                  <p>De ha minden oldalról érkeztek azon helyekről követségek, melyek az ügygyel
                     szövetkeztek, Rákóczi oly oldalról is vett kedvező tudósításokat, honnan - nem
                     tagadjuk - várta azokat, de nem hitte, hogy önként jőjjenek.</p>
                  <p>A munkácsi őrizet tisztjei közt számosan voltak, kik mihelyt megtudták Rákóczi
                     megérkezését, azonnal titkon tanácskoztak, s értésére tudták adni, hogy
                     hűségükre számíthat.
                  </p>
                  <p>Adjuk egy általános képét e napoknak, melyekre a pöffeszkedő elbizakodás talán
                     gúnyos mosolyt szánt, de melyek egy elvitathatlan igazságot bizonyítnak,
                     tanulságul az utókornak. Ezen igazság az, hogy valahányszor a kormány, ha
                     legjobb szándékkal is, vagy talán belső meggyőződésből, de oly eszközöket
                     használ rendre s boldogításra, melyekkel a kormányzottak rokonszenve nem
                     találkozik; s valahányszor messzevágó tervei mindent a jobb jövő reményére, és
                     semmit, vagy keveset építenek a jelen élveire s megnyugtatására; ott forradalom
                     marad a népek utolsó s egyedüli menedéke.</p>
                  <p>Sok bölcseség létezik a miatyánk egyszerű szavaiban, mely Istentől a mindennapi
                     kenyeret a mai napra kéri csak.</p>
                  <p>Az ivadék, mely él, nem áll csak bölcsekből és magasb erényű emberekből: ki a
                     tömegnek reményről beszél, míg napjait elkeseríti, vagy azt arra szorítja, hogy
                     fákat ültessen, melyekről unokái almákat szedjenek, - nem ismeri az emberi
                     természetet. A bölcseség lépteit a jövőre akkor kezdi, ha a jelennel ki tudott
                     békülni. Magasztos és szép a jövőt előépíteni, szent kötelesség! De ne verjük s
                     ne éheztessük az embert annak rovására, hogy egykor nem bántandjuk s jól fog
                     lakni: ki az árban küzd, az a révre törekszik, s az első mentő ághoz nyúl, ha
                     kezébe szakad is. Szól sz. János a pusztában.</p>
                  <p>Ezen igazság mellett a mármarosvidéki táborozás még egy mást is bizonyít: hogy
                     az ember, ha szenved, ha kénytelen bosszúját keblébe fojtani, s hallgatását
                     elfogult önhittség tétlen zsibbadásnak veszi, mindig véletlenségekre számít. A
                     remény, legyen az a leghihetlenebb s legcsudásabb, azon irányban növekszik,
                     melyben a szenvedés súlya a kétségbeesést látszik megközelíteni.</p>
                  <p>Mikor az ég hallgat, a fellegek némák, akkor sujt a villám; ha csattanását
                     hallod, túl a veszély, vagy mást ért a villám.</p>
                  <p>Azon élénkség, mely e völgyben kifejlett, hitelt halad; nem telt egy óra,
                     melyben az ország egyik vagy másik részéből ne érkeztek volna egyes
                     fegyveresek, nemes urak, követségek.</p>
                  <p>Ott egy kis zászlóalj bontakozott ki a sűrűből, pár fényesen fegyverzett
                     lovassal elől.</p>
                  <p>Túl egy küldöttség jött, a Jász- és Kúnkerületből, melyet a mindig
                     kurta-erszényű kormány elzálogosított; szálas, fönséges nép, zömök erős
                     lovakon; ráismernél a keleti szigorú vonásokra ma is. Öltözetük sem különbözött
                     sokat a mostanitól; csakhogy nem kalapok, hanem süvegek födték a sűrű bodor
                     fürtöket, s szűr helyett rókatorkos, czombig érő kék menték voltak a széles
                     vállakon átvetve.</p>
                  <p>Azután jött a hajduvárosi küldöttség: vidor nép, erős és szép, bátor és harczra
                     kész; előttök lovagolt egy éltes hadnagy, hosszú fehér fürteivel. A merre jött,
                     a nép leemelte süvegét, s mindenütt vidám, élénk üdvözlés szavai hangzottak
                     feléje. Az öreg hadnagy csendes méltósággal köszönt: nem függött gyémántos
                     kereszt mellén, nem födte arany szkofium kék ujjasát: az Isten keze tisztes
                     öreg arczára írta föl: az öreg úr jő, - le a süvegekkel!
                  </p>
                  <p>Rákóczi napestig lovon ült, rendezve, intézve, parancsot adva: a legtöbb
                     követséget lóháton fogadta el.</p>
                  <p>Ha délben egyszerű ebédhez ült, népes volt asztala; de maga vizet ivott és ebéd
                     végén csak egy kis billikom keringett, éltetvén a hazát.</p>
                  <p>Mikor a nap leáldozott, mikor az erdő elnémult, s fényesen mint istennő lépett
                     kék határaiba a hold, kisértetve csillagudvarától; mikor a tábori tüzek lángjai
                     veresen lobogtak fel, - a nép karajba ült egy magas százados fa alá, mint az
                     arab a sivatag pusztáin; azután a zene megszólalt oly nyelven, melyet e sok
                     ajkú nép egyenlően értett.</p>
                  <p>A nagyidai dal, Tökölyi indulója, szláv ós oláh énekek váltakoztak. Itt-ott a
                     vidékből ide tódult fiatal nők és leányok éjfélig tánczoltak.</p>
                  <p>Az erdő sötétében, egy zöld domb harántékán, vagy a hevenyészett kunyhó előtt,
                     fiatal hölgyek énekeltek: arczaikba a halvány hold kéken világított.</p>
                  <p>Olykor, ha már mindenki pihent, kürt szólt vagy trombita harsogott; új
                     harczosok érkeztek; mindig, mindig! mintha a földből nőnének ki.</p>
                  <p>* * *</p>
                  <p>Nem akarjuk részletesen elbeszélni a küldöttségek szónoklatát, a tarka híreket,
                     melyek jöttek mint a szivárvány, s eloszlottak, mint a köd.</p>
                  <p>Messze vezetne minden egyes vidéki s távoli urat megnevezni, kik váltakozva
                     jöttek és mentek, s kiket Rákóczi azon szívességgel fogadott, melylyel
                     barátokat tudott szerezni; míg a hatalmasok csak magukat bámulva, csak saját
                     lángeszükre támaszkodva, s önfényüktől elkábulva nem veszthettek ugyan
                     barátokat, mivel nem birtak azokkal, de sűrűdni látták ellenségeiket.</p>
                  <p>Rákóczit az alföldi küldöttségek arra unszolták, hogy hagyja el a zabkenyér
                     árva völgyeit, s lépjen ki a síkra, Munkács vidékére.</p>
                  <p>Erősíték többen, hogy a Montecuccoli-ezred, Károlyi Sándor dolhai győzelmének
                     hírére, új és sürgető parancsot kapott, hogy Olaszországba menjen.
                  </p>
                  <p>Ha a jó, mint a rossz hírek, ha a lég, mely a forrpontról a jégfokig szállt le
                     és viszont, a kedélyeket folytonos hullámzásban tarták: Rákóczi maga nyugodt
                     volt.</p>
                  <p>Mikor a Rubicont átlépte, - miként maga mondja emléklapjaiban, - a czél állt előtte, s szíve sem a
                     veszélyen, sem az eszközök csekély voltán meg nem rezzent; ismerte a földet,
                     hová jött, bizott a népben, melyért mindenét koczkára tette.</p>
                  <p>Azonban a mi történt, a mit hallott, meggyőzte őt, hogy késnie nem lehet.</p>
                  <p>Tábora ez időben már egészen hadias lábon állt, de rosszul volt fegyverezve, s
                     a fegyelem is csak kezdetben; ezen kívül jelesb tisztek is mindig hiányoztak,
                     mert a nemes urak, kik őt felkeresték, eltávoztak s készületeiket tevék;
                     mindenhová előörsök valának rendelve: czirkáló csapatok vizsgálták át az egész
                     vidéket, s Brenkovics emberei mindent tudtak, mindent láttak. Rákóczinak azon
                     előnye volt, hogy a veszélyt ismerte, melylyel szemközt állt.</p>
                  <p>Megtudta, hogy az egész uton Munkács felé ellenséges katona nincsen, hogy a nép
                     nyitott karokkal várja, s a nemesség, szegény mint gazdag, mellette s az ügy
                     mellett nyilatkozott.</p>
                  <p>Rákóczi parancsot adott a jövő hajnalban indulásra.</p>
                  <p>Három nap alatt Rákóczi, a körülményeket tekintve, csodás rendben érkezett
                     Munkácsra, maga előtt küldvén híres manifestumát, a vérbe edzett szavakkal: Recrudescunt inclitae gentis hungarae vulnera! - mely
                     később a földből emelte ki a harcz romlatlan fiait.</p>
                  <p>Czirkálói az akkori magyar hadviselés modorában, a várat párszor megközelíték,
                     de természetesen minden egyéb eredmény nélkül, mint a szükséges begyakorlás
                     gyors és hadias mozdulatokban.</p>
                  <p>Rákóczi főhadiszállását az alvárosban, kevéssel tovább a vártól egy
                     ágyulövésnél választotta, zsindelylyel födött s léczezettel kerített saját
                     házánál.</p>
                  <p>Munkács lakossága a legélénkebb részvétet tanusítá, s azonnal küldöttséget
                     rendelt a herczeghez, ki azt a hosszú alház tágas, gerendákkal födött egyik
                     szobájában fogadta.</p>
                  <p>A küldöttség vezetője bizonyossá tevé őt arról, mit már tudott, hogy az 500
                     főből álló német őrizettől nincs mit tartani, mert nagyrészt hadastyánokból áll
                     s a legtöbb e katonák közül a vidékbe házasodván, inkább mellette, mint ellene
                     leend.</p>
                  <p>A beszállásolási rendeletek jók voltak, a sereg egy része azonban szabad ég
                     alatt tanyázott, s Rákóczinak gondja volt mindenütt előörsöket kiállítani.</p>
                  <p>Pár óra telt el a követség eltávozása után, Rákóczi az egyszerű ágyon pihent, s
                     Clermont levelek, rendeletek irásával volt elfoglalva.</p>
                  <p>Mindkettőnek hadias készülete egyszerű, s őket alig lehet a többi tisztektől
                     megkülönböztetni.</p>
                  <p>Minden podgyásza Rákóczinak két bőrmálhából állt, a sátort, melyet neki
                     Sierawszky kölcsönzött a klimieczi táborozásra - visszaküldötte már.</p>
                  <p>Egyszerre Clermont felugrott székéről s az utczára nyiló ablakok egyikéhez
                     sietett. Rákóczi hirtelen fölemelkedett fekvő helyzetéből.</p>
                  <p>- Minő zsinat ez! - kiáltott fel Clermont, nagy s mindig növekedő zajt
                     hallván.</p>
                  <p>A jövő pillanatban nehány polgár rohant be a léczkapun, s minden bejelentés
                     nélkül Rákóczi szobájába nyitott.</p>
                  <p>Az első ezek közül, a legijedtebb, volt egyszersmind a szónok; hárman, kik őt
                     kisérték, s kétségbeesetteknek látszottak, csak fejeik helybenhagyó
                     mozdulatával s kezeik hadonászásával követték az előadást.</p>
                  <p>- Mi baj, mi történt földi? - kérdé Rákóczi, kit a zaj kellemetlenül lepett
                     meg, de kinek vonásain legkisebb jele a félelemnek sem látszott.</p>
                  <p>- Fönséges herczeg! - így kezdé beszédét kiáltó, ijedt hangon egy kisded,
                     nagyfejű mészáros, kék rókatorkos mentében s igen borzas ősz hajjal. -
                     Spectaculum! végünk van! a vitéz urak felverték a pinczéket, úgy isznak mint a
                     disz- - gődények! A kit elkapnak, megverik! és a nőket - - - összeölelgetik! Ez
                     már nem semmi dolog! Üsse meg a tüzes mennykő az ilyen szabadságot! - Ezzel a
                     polgár földhöz vágta süvegét, s kihivó tekintetet vetett a herczegre.</p>
                  <p>- Barátim! - felelt Rákóczi nyugodtan - a katona iszik, ha bort lel; ez baj, de
                     kikerülhetlen, míg a sereg a szabályhoz szokik. Sajnálom a dolgot, - - mondja
                     csak, mi ára lehet a bornak, melyet a város bir?</p>
                  <p>- Mi ára? - kiáltott fel a mészáros - ki tudná? ezer millió arany, ha nem
                     több!</p>
                  <p>- Bolond beszéd, földi, - viszonzá Rákóczi, - elég hozzá, a kár meg fog
                     fizettetni.</p>
                  <p>- Hát a menyecskék és szüzek koszorúja? köszönöm én az ily kárpótlást!</p>
                  <p>- Ne zugolódjék, öreg úr! - mond Rákóczi békítve - azonnal segítünk a dolgon, a
                     hogy lehet; de a bort, pálinkát fel kell ám áldozni; míg egy italt érez e
                     szomjas nép, nem lesz vége a veszedelemnek.</p>
                  <p>- Feláldozni! na hiszen nem sok áldozni való lesz, 20,000 torok! kiiszsza az a
                     Veres-tengert is! - mond a mészáros, mindinkább feltüzelvén magát - hát a
                     nők!</p>
                  <p>- Megálljon csak, barátom! - mond Rákóczi - Isten nem vagyok, majd segítek a
                     dolgon emberi módon. Ha leégett a ház, a tűz is megszűnt; ha üres a hordó,
                     nincs iszákos ember. Mondja csak, földi, mert gondolom, azt csak tudja, mennyi
                     bora van a pinczéjében?</p>
                  <p>- Tudom ám: egy hordó székelyhidi és egy átalag zombori - volt - s most van
                     semmi!</p>
                  <p>- Mi árát szabja? - mond Rákóczi.</p>
                  <p>A mészáros sokáig vakarta fejét, azután daczosan mondá:</p>
                  <p>- 10 forint legalább.</p>
                  <p>- Itt 20, - viszonzá Rákóczi, a pénzt átadván a mészárosnak, kinek arcza
                     sugározni kezdett.</p>
                  <p>- Hát a mi kárunk? - hebegtek a többiek.</p>
                  <p>- Mindjárt barátim! - felelt Rákóczi, azután Clermonthoz fordulva, szólt: -
                     siessen kegyed, vegyen nehány biztos embert magához, s a mennyi hordó van a
                     városban, mind be kell verni a fenekét, hogy egy ital bor se maradjon, van víz
                     elég! számomra pedig vezettessen lovat elő.
                  </p>
                  <p>Clermont elsietett s Rákóczinak sikerült a polgárokat nem csak megnyugtatni,
                     hanem a legnagyobb derültségre ébreszteni.</p>
                  <p>- Igy már semmi baj! - mond a mészáros - hanem ha rendet nem csinál
                     herczegséged, egymást veri agyon ez a rakonczátlan pribék nép! egyik a másik
                     üstökét tartja!</p>
                  <p>Rákóczinak nem maradt egyéb hátra, mint lóra ülni, s a zavargás helyére
                     nyargalni, hol nagy bosszúságára, nemcsak a közembereket, hanem a tisztek
                     nagyobb részét tökéletesen elkészülve találta, kiabálva, énekelve s kivont
                     karddal nyargalózva. A mit egyébiránt a mészáros a munkácsi hölgyek
                     veszedelméről mondott, a költészet határiba vágott, s a derék bikaölő képzelő
                     tehetségének sugallata volt.</p>
                  <p>Mihelyt a tisztek s katonák, - kik gajdosan énekelve, káromkodva s rossz
                     fegyvereiket kisütögetve zajongtak az utczán s a házakban - Rákóczit
                     megpillantották, azonnal oly rémületes éljenzéshez fogtak, mintha őt most
                     látnák először életükben.</p>
                  <p>- Ittunk, fönség! - mond Majos vigyorogva Rákóczi felé kacsázván, míg őt Kis
                     Albert és Nagy Márton követték. - Éljen a haza!</p>
                  <p>- Majos uram! - mond Rákóczi szigorú hangon - nem kancsóval mérik a
                     szabadságot, s a ki más borát kiissza, azt magyarul eddig tolvajnak nevezték,
                     nem vitéznek. Menjenek kegyetek mindhárman tüstént szállásaikra, további
                     parancsig; az első tisztet, kit ily állapotban találok, agyon fogom
                     lövetni!</p>
                  <p>A leghosszabb szónoklatnak alig leende oly csudás hatása, mint e pár szigorú
                     szónak. Rövid morgás után, mely Rákóczi merész tekintetétől elnémult, mindenki
                     eltakarodott, s pár óra mulva egész Munkácson nem volt egy ital bor és
                     pálinka.</p>
                  <p>A polgárság nagyobb része az ajánlott kárpótlást sem fogadta el, sőt maga a
                     mészáros követtársaival együtt, a mit kapott, megszégyenülve a város pénztárába
                     vitte.</p>
                  <p>Rákóczi alig érkezett vissza szállására, mikor nála egy Thury nevű protestáns
                     lelkészt jelentettek be, ki a munkácsi várból jött.</p>
                  <p>Tisztes öreg férfiú volt ez. Rákóczi derült arczczal szólítá meg:</p>
                  <p>- Mi jót hoz kegyed nekünk a várból?</p>
                  <p>- Uram, herczeg! - szólt a lelkész - a jó Istentől jő, s utána azoktól, kiknek
                     kezeibe tette le a hatalmat, mert minden hatalom Istentől ered.</p>
                  <p>- Szóljon tiszteletes úr! - viszonzá Rákóczi - az emberek olykor a hatalmat
                     megragadják, s Isten tűri; de azon leendek, hogy vissza ne éljek azzal, mely
                     most a haza kezében van, mert én csak annak érdekét képviselem.</p>
                  <p>- Sokan a város polgárai közül a várba menekültek - kezdé újra a lelkész - s
                     általam kéretik fönségedet, hogy a szegény várost kímélje s a vagyonukat a
                     szilaj katonaság rablásától óvja meg.</p>
                  <p>- Minden meg fog történni, mi lehető - felelt Rákóczi, - e nép fegyelemhez,
                     rendhez nem szokott, de a kiáradt folyam is visszatér medrébe, s a hátrahagyott
                     iszapban később jó buza terem. Nyugtassa meg kegyed a jó polgárokat; juttassa
                     eszükbe, hogy Munkács Rákóczi-birtok, hogy ama sziklán növekedtem, s otthon
                     vagyok, nem ellenség földén. Most pedig beszéljen nekem valamit az árva
                     hazáról; pár nap előtt léptem határiba, még nem csendült meg minden testvérhang
                     fülemben.</p>
                  <p>- Auersberg, a várparancsnok - felelt a lelkész - biztos hírből tudja, hogy a
                     Montecuccoli ezredét a jászok és kunok megsemmisítették.</p>
                  <p>- Én is hallottam e kósza hírt, - mond Rákóczi, - de bár valószinűséggel bir,
                     nem akarok annak feltétlen hitelt adni; szeretnének a jó német urak elaltatni
                     bennünket, ébren leendünk! nem játék, a mit kezdtünk, s öntudatával birunk a
                     vállalat egész súlyának.</p>
                  <p>Miután a lelkész ismételte azon híreket, melyeket már Rákóczi hallott, s
                     Clermontnak több a vár őrizetére vonatkozó kérdéseire felelt, Rákóczi derült,
                     szives hangon szólt:</p>
                  <p>- Siessen kegyed vissza a várba, s nyugtassa meg a jámbor polgárokat, kik
                     jobban tennék, már csak a példáért is, ha visszatérnének lakjaikba. A
                     várparancsnokot, régi ösmerősömet, üdvözölje nevemben; amicus personae,
                     inimicus causae.</p>
                  <p>A lelkész érzékeny bucsút vett s eltávozott.
                  </p>
                  <p>Alig telt el egy negyed óra, Pap Mihály lépett a szobába, kivételes józanságban
                     ugyan, de szenvedélyét eláruló rézzel hatalmas orrán.</p>
                  <p>- Mi hírt hoz kegyed, Pap uram? - kérdé Rákóczi.</p>
                  <p>- Fönséges herczeg, - felelt a kérdett - rossz hírt! Egy század vasas német
                     megszállta a szerednyei várat; sok lőport hozott magával, s mondják, az egész
                     Montékukula ezred épségben van. A jász-kún atyafiak hetvenkedtek ugyan a
                     baglyás mellett, de nem bántották őket.</p>
                  <p>- Gondoltam, - viszonzá Rákóczi minden felindulás nélkül. - Jobb is, ha ingyen
                     nem kapjuk az áldást, olcsó húsnak híg a leve! Se baj azért, Pap uram; sőt
                     éppen kegyed, mert vitéz ember, fogja őket a szerednyei várból kifüstölni. De
                     mindenekelőtt egyet mondok: lakat legyen száján, mert dobbal nem fogunk
                     verebet.</p>
                  <p>- Kifüstölni? - kérdé Pap, állásba tevén magát, - hogyan, fönséges uram?</p>
                  <p>- Mielőtt ezt megmagyaráznám, menjen kegyed, s hívja össze a főnököket; több
                     szem többet lát, azért tanácskozni fogunk előbb.</p>
                  <p>Pap Mihálynak, miként látszott, nem egészen volt ínyére a megbizás; de másrészt
                     Rákóczi bizodalma hízelgett büszkeségének, azért haladék nélkül távozott s
                     félóra múlva a legsajátosabb haditanács ült együtt.</p>
                  <p>Rákóczi, ki mindenkép törekedett gyülevész alvezéreiben és tiszteiben a rend,
                     fegyelem s udvariasság eszméjét már azáltal is felidézni, hogy maga szigorúan
                     rendet tartott s őket megbecsülvén, velök hivatalaik fokozata szerint bánt;
                     most is némi ünnepiességet akart adni a tanácskozásnak.</p>
                  <p>Mihelyt többen együtt voltak, Rákóczi elfoglalta elnöki helyét egy keskeny
                     asztal elején, mely a szoba közepében nyúlt: mellette jobbra Clermont és Pap
                     Mihály ültek, balra Brenkovics és Ráfael.</p>
                  <p>Fenchel Hannest szemközt látjuk a székely ifjúval, kinek mindig vetélytársa
                     volt, a nélkül, hogy hiúsága csak egyszer is engedné vád és árulkodások által
                     féltékenységét elárulni. Ezeken kívül Horváth és Móricz, s még hárman, kiknek
                     Rákóczi neveiket sem tudta, - ültek az asztal körül.</p>
                  <p>- Uraim! - így kezdé Rákóczi - hallották már, hogy a Montecuccoli-ezred nemcsak
                     épségben van, hanem valószinűleg vissza fog térni, s hogy egy század Szerednyét
                     szállta meg; előttünk tehát csaták állnak. Seregeink igaz, óránkint
                     szaporodnak, de azért még kevesen vagyunk; ellenben a német tábornokok azt
                     hiszik, hogy legalább 10,000 emberrel rendelkezhetünk. Ha tehát 1200 vasas
                     német előtt mindjárt kezdetben megoldjuk a kereket s ellen nem állunk, mint
                     vitéz férfiakhoz illik, elveszítjük a nemzet bizodalmát. Minden attól függ,
                     hogy az első támadásnak emberül megfeleljünk. A század, - ha csakugyan annyi -
                     mit alig hiszek, mely a szerednyei várat megszállta, nem volt oda rendelve, ez
                     világos; mert az ezred néhány nap előtt Olaszország felé indíttatott, e század
                     pedig kisérte lőporral és hadiszerrel; de miután útközben látta a nép
                     forrongását, s alkalmasint megtudta, hogy magam jelen vagyok, okosabbnak vélte
                     a lőport - minek mi, fájdalom, nagy hiányában vagyunk - a szerednyei várban
                     biztosítani.</p>
                  <p>- Egy egész vasas ezred 1200 fő; csekély seregünk ellen tekintélyes erő! de
                     óvakodva fog működni, mert mindenfelől körözve van buzgó néptől, mely csak
                     alkalomra vár, hogy neki sikerrel árthasson. Nemcsak a számtól tartok, hanem s
                     főleg a fegyelemtől ily begyakorlott katonaságnál, mi nálunk még nem létezik;
                     azért azon kell lennünk, hogy minden alkalmat használjunk gyengítésükre. Ha a
                     szerednyei várba szállított lőport kézhez keríthetnők és az ezredből egy
                     századot megsemmisíthetnénk, ez nagy nyereség lenne. Mondják ki kelmetek
                     véleményeiket őszintén s tartózkodás nélkül.</p>
                  <p>Rákóczi beszédét néhány percznyi szünet követte, azután Horváth, mint régi
                     katona, megpödörte bajuszát s nagy méltósággal szólt:</p>
                  <p>- Száz nehány vasas németnek még parancsolunk! legjobb lesz, ha lesbe állunk, s
                     mihelyt kidugják orrukat a várból, rájok ütünk, s levágjuk őket.</p>
                  <p>- Meg kell izenni nekik, hogy 10,000-en vagyunk, - szólt most Móricz, egy izmos
                     öreg ficzkó, kissé boros képpel - s hogy adják meg magukat!</p>
                  <p>- Halljuk Pap Mihály uramat! - mond Rákóczi, látván, hogy az öreg folytonosan
                     rázza borzas fejét.</p>
                  <p>- Legjobb leend, - mond Pap Mihály - ha az egész táborral neki megyünk
                     herczegséged vezérlete alatt s rájok ijesztünk!</p>
                  <p>E bölcs hadi terv kijelentése után Pap Mihály büszkén maga körül tekintett.</p>
                  <p>- De ha nem akaródzik megijedni? - szólt Fenchel Hannes az asztal végén,
                     kimondhatatlan megvetéssel jártatván szemeit azokon, kik eddig Rákóczi
                     felszólítására véleményeiket nyilvánították.</p>
                  <p>- Száz ember ellen nem indulunk az egész táborral, Pap Mihály uram - jegyzé meg
                     Brenkovics nevetve.</p>
                  <p>- Hát a vár! - kiáltott fel Pap Mihály sértve.</p>
                  <p>- Majd a mienk lesz a vár is, ha levágjuk a németet, - mond a három ismeretlen
                     egyike - az a fődolog ám, míg őrség van, van vár!</p>
                  <p>- Igen bölcsen szólt kegyed, - viszonzá Rákóczi - a fődolog a vasas ezredet
                     megsemmisíteni, azért érdekünkben áll a Szerednyére vonultakkal mielébb
                     végezni.</p>
                  <p>- Bezzeg ám! - mormogott Fenchel.</p>
                  <p>- Halljuk tovább, - kezdé újra Rákóczi - megtámadni, lesbe állni s megijeszteni
                     az ellenséget, ez mind igen jó annak idejében, de szeretném, ha kelmetek
                     megmondanák, mikép vélik azt lehetni?</p>
                  <p>- Csak az a baj, fönség, - mond Ráfael, ki eddig hallgatott - hogy a szerednyei
                     várnak erősek falai s árok keríti; ágyú nélkül pedig nem veszünk be várat,
                     nekünk egy sincs, azért csellel kell élnünk, ha boldogulni akarunk.</p>
                  <p>- Helyes, Ráfael, - felelt Rákóczi - halljuk a cselt.</p>
                  <p>- Pap Mihály uram, mint vitéz ember, - folytatá Ráfael - pár zászlóaljjal a
                     várhoz nem nagy távolban lesbe áll; sok emberre nincs szükség, nem a szám,
                     hanem az ügyesség határoz, míg ez történik, addig én tíz, tizenkét ficzkóval
                     legfeljebb, de kiket magam fogok választani, bejutok a várba.</p>
                  <p>- A várba? hogyan? - kiált fel Clermont, ki a vakmerő székelyt jól ismerte, de
                     meg nem foghatta, hova jár esze.</p>
                  <p>- Igen könnyen, - viszonzá ez rögtön - fájdalom, ez országban a sok bátor közt
                     ijedős nép is lakik, s már mikor Károlyi Sándor szétverte Esze Tamás s Nagy
                     Márton uram seregét s az első ott is hagyta fogát, a nemesség s számosan a
                     vidékiek közől várakban s kastélyokban kerestek menedéket. Ha tehát én néhány
                     bátor ficzkóval, kik közé herczegséged engedelméből a most szállásaikat őrző
                     Majos és Kis uraimékat is kikérném, ha mondom, néhány vakmerő emberrel, ki meg
                     nem ijed árnyától, bebocsátást kérek a szerednyei várba, ez nem fog feltűnni;
                     csak azt kell a németekkel elhitetnünk, hogy a nép dühe elől keresünk
                     menedéket. Százat merek egyre feltenni, hogy bebocsátanak, mindennapi dolog!
                     aztán száz vasas csak meg nem ijed néhány szorult fíczkótól.</p>
                  <p>- Van azoknak is eszük, - mormogott Fenchel.</p>
                  <p>- Ha van, nekem is van! - felelt Ráfael büszkén - mondjon Fenchel uram jobbat,
                     ha tud, vagy jőjjön velünk, igen fogunk örvendeni.</p>
                  <p>- Halljuk, halljuk! - veté közbe Rákóczi - nem kell félbeszakítani mások
                     beszédét.</p>
                  <p>- Ha egyszer a várban vagyok, - fejezte be Ráfael - a többi gyermek-játék.</p>
                  <p>- Igen, de ha be nem eresztik kegyedet? - jegyzé meg Clermont - aztán ha benn
                     is leend a várban, mit tehet annyi ellen?</p>
                  <p>- Meglehet, hogy beeresztik, - mond Fenchel, kit ismeretes rossz kedve
                     környezett, - s ha benn van kegyed, Ráfael uram, karóra vonják fejét.</p>
                  <p>- Az én dolgom! - kiáltott fel Ráfael - kegyedet, Fenchel Hannes csak az
                     bántja, hogy a dolgot én gondoltam ki, nem maga.</p>
                  <p>- Bolondság! - viszonzá a szász igen rosszkedvűen.</p>
                  <p>- S mit teend kegyed, - kérdé Rákóczi - ha a várba jut?</p>
                  <p>- Az akkor válna el Fönség! - felelt Ráfael - sokat lehet ott tenni! például a
                     vasasokat leitatni, rájok zárni az ajtókat, kaput nyitni Pap Mihály uramnak;
                     tüzes kanóczczal a lőporos hordók mellé állni, s felvettetni a várat, ha kell -
                     - - mit tudom én!</p>
                  <p>- Fönség, - szólt Brenkovics, miután Ráfaelnek főleg utóbbi nyilatkozata egész
                     fergetegét idézte elő az ellenmondásoknak - én Ráfael uramat mint vitéz, sőt
                     vakmerő embert igen jól ismerem, s bárminő eszeveszettnek is látszassák terve,
                     ha valaki, ő képes azt szükség esetében végrehajtani.</p>
                  <p>- Oh! Oh! - dörmögött Fenchel.</p>
                  <p>- Én e meggyőződésben vagyok, - folytatá Brenkovics - de néhány bátor ember, s
                     főleg olyan mint Ráfael uram, s azok, kiket megnevezett, felérnek egy kis
                     hadsereggel: száz vasasért s a szerednyei várért egyikét sem áldoznám fel.
                     Talán nem is szükséges a várba jutni, hogy abból az őrizetet kizaklassuk.</p>
                  <p>Többen helybenhagyólag intettek fejeikkel; mert Ráfaelnek ármányos végjelenete
                     a kanóczczal kezében, egyiknek sem volt amúgy igazán ínyére.</p>
                  <p>- Elég leend, véleményem szerint - szólt tovább Brenkovics - a vár falait
                     köröző s ahhoz ragasztott avult zsindelylyel és szalmával födött épületekhez
                     férni, a mi tréfa dolog, azokat felgyujtani, s így lángot adni a vár avult
                     fedelének is. Ha ez sikerül, annyi lőport az őrizet nem fog koczkáztatni, s a
                     vasas urak nem oly könnyen hányatják magukat légbe, mint Ráfael czimboránk: ki
                     fognak tehát az oduból bujni, s akkor két dolgot lehet tenni: a híd
                     leeresztését a vár árkán keresztül akadályozni, s a vaslemezelt hivatlan
                     vendégeket oda perzselni; vagy a várból kirohanó lovasságot kemény tűzzel
                     fogadni. Hihető, hogy a lovakat, főleg ha a lángok Isten igazában fölcsapnak,
                     nem is használhatják. Ráfael uramnak a terve igen helyes annyiban, hogy Pap
                     Mihály uramnak csakugyan közel kellene tartalékban állni seregével a támadás
                     rögtöni elintézésére.</p>
                  <p>- Helyes! - kiáltott fel Ráfael, ki nem volt kisebb bámulója Brenkovicsnak,
                     mint a mindig duzzadt Fenchel, mely utóbbi hallgatott.</p>
                  <p>- Mit mondanak erre kelmetek? - kérdé Rákóczi - én részemről Brenkovics uram
                     tervét igen helyesnek találom.</p>
                  <p>Oly újak s gyakorlatlanok voltak a hevenyészett alvezérek a hadviselésben, hogy
                     Brenkovicsnak könnyen kivihető terve ellen többen felszólaltak. Pap Mihály
                     mindig a mellett maradott, hogy az egész hadsereggel Szerednyére kell menni;
                     mások Szerednyét egészen mellőzni akarták, állítván, hogy ha felgyujtatik, csak
                     a hazának kár.</p>
                  <p>Rákóczi látván a tanácskozás eredménytelen hosszaságát, végre felkiáltott:</p>
                  <p>- Úgy látom, kelmetek meglehetősen beléegyeztek Brenkovics uram tervébe. Nem
                     lehetetlen, hogy Montecuccoli ezredének többi része is itt terem nemsokára, és
                     zaklatni fog bennünket, azért el nem ereszthetek innen annyi vitéz férfiút; Pap
                     Mihály uram okos, bátor férfiú, elintézendi a merényt 3-400 emberrel.</p>
                  <p>Rákóczi e szavak után fölkelt, s a tanácskozás be volt fejezve.
                  </p>
                  <p>Pap Mihály, kit nem lehete eddig mellőzni, mivel a nép sokat tartott róla, még
                     az éjjel megindult Szerednye felé, minő sikerrel, megtudjuk nemsokára.</p>
                  <p>Azon jelenetek, melyeknek a klimieczi táborozásban tanúi valánk, Munkácson
                     ismétlék magukat. A tehetősb vidéki nemesség lóra ültette egy részét a
                     szegényebb nemes osztálynak, s ezek csoportonkint érkeztek a főhadiszállásra,
                     de csak fokosokkal fegyverkezve.</p>
                  <p>Tőlük hallá Rákóczi, hogy a Montecuccoli-ezred már Ungvárra érkezett.</p>
                  <p>Sokan tanácsolták a visszavonulást, de Rákóczi hajthatlan volt.</p>
                  <p>- Ha most, az ellenség közeledésének első hírére visszavonulunk, - mond Rákóczi
                     - senki sem hiszi el, hogy seregünk 10,000 főből áll; pedig ennyire növelte
                     annak számát a buzgó hiedelem, másrészt a félelem. Jó pedig, ha az ellenség
                     erősebbnek kürtöl, mint a minők vagyunk.</p>
                  <p>- Nem csekély feladat 3000 gyaloggal s 500 lovassal e szalma- és zsindelylyel
                     födött lakok közt védni magunkat 1200 vasas ellen; de ki kell állnunk a sarat,
                     ha nem akarjuk hitelünket veszteni.</p>
                  <p>Mikor Rákóczi egyedül maradt Clermonttal, felkiáltott:</p>
                  <p>- Ezen emberek előtt így kell szólnom, kegyednek azonban meg kell vallanom,
                     mikép szándékom úgy intézkedni, hogy a visszavonulás, ha elkerülhetlen,
                     legalább meg legyen fejtve.</p>
                  <p>* * *</p>
                  <p>Rákóczi még az nap rendelést tett, hogy a sereg rosszul fegyverzett része a
                     szent-miklósi várba, két órányira Munkácstól, vonuljon, s maga mellett csak az
                     aránylag legjobban felszerelt részét seregének, s az utóbbiakhoz csatlakozott
                     nemességet tartotta. Hogy a távozókat vidor kedv kisérje, a czigány zenészek
                     velök mentek, mindig elől, s harsogtatva a kedves honi dalokat.
                  </p>
                  <p>Minő vakmerőnek is látszatik ezen intézkedés első tekintetre, oly jó hatással
                     volt mind a hadseregre magára, mind a vidéki népre.</p>
                  <p>- Bízik magához! - szóltak a vidékiek, kik előtt, bár Rákóczi e körülményről
                     szoros hallgatást parancsolt vezéreinek, nem maradhatott titok, a Montecuccoli
                     ezredének gyors menetekbeni közelgése az agg Munkács felé.</p>
                  <p>Rákóczi úgy vélte, hogy ha az ellenség szükségessé teszi a visszavonulást, nem
                     fog az futásnak magyaráztatni, ha a Szent-Miklósra küldött sereghez
                     csatlakozik; másrészt éppen azon emberektől menekszik ezáltal, kiknek
                     gyakorlatlansága, komoly megtámadtatás esetében, több alkalmatlanságot, mint
                     előnyt vet a mérlegbe.</p>
                  <p>Rákóczi, miután megtette rendeleteit, lepihent, mintha béke közepette
                     lenne.</p>
                  <p>Hajnalban Pap Mihály érkezett haza Szerednyéről azon kellemes tudósítással,
                     hogy az egész éjet a vár közelében töltötte lesben, szemmel tartván a
                     németeket, de egy sem mozdult, azért sajnálta felgyujtani a várat köröző
                        kunyhókat.
                  </p>
                  <p>Pap Mihálynak e sajátos hadi nézeteire Rákóczinak le kellett fojtani
                     bosszúságát. Komoly óra kondult meg, a szabadságharcz nyitánya!</p>
                  
               
            </div>
            <div type="chapter">
               <head>NYITÁNY.</head>
               <p>Az éj a rónákon és távol bérczeken szétterítette árnyait. Míg Pap Mihály kis
                  csapatával a parancsolt és igért óvatosság helyett, a rendetlen nép folytonos
                  kurjongatásai és puffogtatásai közt, a szerednyei vár felé vonult; míg Ráfael
                  vidám dalok és zene kíséretében Szent-Miklósra ért: addig a Montecuccoli-ezred
                  Ungvár felől, borítva az éj sötététől, gyorsan, de óvatosan közeledett.</p>
               <p>Rákóczi czirkálói s számos kéme el voltak a vidéken széledve; éberebb figyelmet
                  nem lehetett kivánni, mint a minőt a szigorú parancs föltételezett, az egész város
                  körül volt állva előörsökkel, de a német lovasság lovainak körmeit begöngyölte s
                  oldalutakon oly vigyázva jött, hogy a jó intézkedések daczára a gyakorlatlan s
                  talán elbizott czirkálók nyomára sem akadtak.</p>
               <p>Rákóczi csendesen pihent ágyában. Már a vidéket a hajnal első léhe kezdte
                  deríteni. A magas szikla, melyen a munkácsi vár fészkel, szigorúan és feketén
                  rajzolá le magát a kétes világban; a róna mindig tovább és tovább fejledezett
                  boruiból, s miként az árnyak futottak az ifjú korány világhullámai előtt, lassan
                  gördült le mint varázsabrosz a terjedt tájkép. Túl a Latorczán a szőllők és
                  erdőborított hegyek átzöldültek homályaikból, s a folyam árja egyes csillámokban
                  szikrázott fel.</p>
               <p>Munkács szalmás födelei fölött kék gőz bolyongott, mert a jókor kelő nap házi tüze
                  magas füstoszlopokban áldozott.</p>
               <p>Szép volt a kép, mindig világosabbá váló színönteteiben. Az örökké ifjú s
                  halhatatlanul életlehelő természet csendesen bámult a nyugtalan emberfajra, mely a
                  szabad légért, a szeretetért, a nyugalomért küzd mindenha, s vérrel vásárolja, mit
                  Isten ingyen adott.</p>
               <p>A gazdag ország szegény népe, a világért, vízért, légért fizette utolsó fillérét;
                  mert a só szintén oly ingyen ajándoka e földnek, mint azok. Magyar- s Erdélyország
                  kitarthatná sóval 10,000 évig egész Európát, s mégis, rémítő ára miatt, a
                  szegénység sótalan kenyeret evett.
               </p>
               <p>Rákóczi őrserege a Latorcza szigetében tanyázott; mindenki ébren volt ott, s a
                  herczeg oly szigorú rendet hozott be, hogy ez őrségben egy ittas embert sem
                  lehetett látni.</p>
               <p>Hajnalban mindig új csapattal váltatta azt fel. Horváth vezénylete alatt
                  közeledett most az új őrség a Latorczához. Az öreg katona elől lovagolt, őt
                  mintegy 100 lovas követte; durva bozontos nép, az ekéből kifogott lovakon, rossz
                  lőszerekkel, többnyire fokosokkal, ritkán kardokkal felfegyverkezve.</p>
               <p>Csendesen haladtak, mikor mintegy száz lépésnyire lehettek a Latorczától,
                  egyszerre mint a villám egy vasas század rohant elő, mintha a földből nőtt volna
                  ki. Mikor lövésnyire érkeztek Horváth csapatjától, hirtelen megállíták lovaikat s
                  karabélyaikból dörgő tüzet adtak reájok.
               </p>
               <p>E közben a szigeten levő magyar lovasság észrevevén az ellenséget, dühös ordítások
                  közt előrohant s Horváthtal egyesült.</p>
               <p>Szemközt álltak most a németekkel, kik fegyvereiket töltötték; mellvasaik
                  csillámlottak s fehér öltönyeik megkapó ellentétet képeztek a szemközti csapat
                  minden szinű és fegyverű készületével.</p>
               <p>Horváth azonnal látta, hogy ily rendezett erőnek ellent nem állhat, azért
                  felbátorítván embereit, hogy szét ne váljanak, ő is tüzet adatott az ellenségre,
                  azután megfordult s elég jó rendben, meg-megállva s újra puffogtatva a németekre,
                  haladott a városba vissza.</p>
               <p>De a vasas ezred egy volt a legjobban begyakorlottak közől. A kapitány egy nappal
                  ez előtt esküt tőn: hogy kardjára fűzve viszi Rákóczi szívét
                     Nigrelli tábornoknak Kassára, s
                  látván minő rendetlen nép van előtte, nevetve mondá tisztjeinek: rajta! lesz
                  mindjárt nyúlvadászat! - - Ezzel egy kanyarodást tőn századával s oly erővel kezdé
                  a visszavonuló őrséget nyomni, hogy az elég szabályos és csendes visszavonulás
                  futássá fajult, s a magyar lovasság hanyatt-homlok rohant a városba.</p>
               <p>Rákóczi egy órával hajnal előtt ébren volt már, s éppen öltözött, mikor az első
                  lövéseket hallotta. Nem volt veszteni való idő. A jövő pillanatban Brenkovics,
                  fölfegyverkezve tetőtől talpig, nyitott a szobába.</p>
               <p>- Itt az ellenség, Fönség! - kiáltott fel élénk, de félelmetlen hangon - keményen
                  nyomják Horváth uramat, siessünk!</p>
               <p>Rákóczi inasa hirtelen előhozta a kardot s pár pisztolyt felragadván, kisietett,
                  hogy urának lovát vezettesse elő.</p>
               <p>Rákóczi, Brenkovicstól kisérve a tágas, léczczel kerített udvaron, a ház előtt
                  termett s riadót fuvatott. Már a gyalogságnak Munkácson maradott, jobban
                  fegyverzett része, az udvarban összegyűlt, mert a minő rendetlennek látszott e nép
                  állomásain vagy csata után, annyira kész és vidor volt, ha dob és trombita szólt,
                  s egy sem hibázott a gyűlhelyen.</p>
               <p>Mindössze 15 lovas volt Rákóczi kiséretében, kik közt Clermont s többen, kik már
                  nevezve voltak.
               </p>
               <p>Rákóczi szállásával szemközt a város tere nyilt, hol hosszú sora áll az alacsony
                  boltoknak.</p>
               <p>Rákóczi azonnal két csapatba osztotta fel a gyalogságot: egyiket a város terén a
                  boltocskák előtt állittatta fel, a másikat szállásának léczezete irányában. A két
                  kis sereg közt széles köz nyilt.
               </p>
               <p>Rákóczi lovas kiséretével egész öntudatával birt a veszélynek, de el volt mindenre
                     szánva.
               </p>
               <p>Alig maradt ideje így elrendezni csekély haderejét, midőn Horváth az őrséggel
                  Rákóczi szállásának kapuja előtt hajtott el, s a herczeg látta, hogy emberei mint
                  a felleg szét kezdenek oszlani mindenfelé.</p>
               <p>Nyomban a szaladók után az üldöző vasasok robogtak elő, - emelt kardokkal - elől a
                  kapitány.</p>
               <p>Mikor a század a kapu irányába érkezett, két oldalról tüzet adott rájok a
                  gyalogság: a kis lovas kiséret pedig kirohanva az udvarból, a németekre vetette
                  magát, oly dühvel, hogy sorait megzavarta. Majos egyenesen a századost rohanta
                  meg, s rövid védelem után egy iszonyú vágással annak arczán át, véget vetett
                  életének.</p>
               <p>- Te sem fűzesz több Rákóczi-szivet kardodra! - kiáltott rá dühösen.</p>
               <p>A kapitány lehanyatlott lováról, míg részint a lövések, részint a kis lovas csapat
                  vágásai alatt, harmincz vasas esett el.
               </p>
               <p>A német tisztek, mikor századosukat a lóról leesni látták, emelt kardokkal
                  rohanták meg Rákóczit, ki e pillanatban Clermonttal három vasas ellen védte magát.
                  A tisztek egyike mindent levervén maga előtt, oly erővel támadta meg Rákóczit,
                  hogy ennek lova hátraroskadt. Clermont inkább el volt foglalva, mint hogy
                  segítségére siethetne, de Brenkovics és Fenchel azonnal észrevették a veszélyt,
                  melyben forgott - s közelébe ugrattak.</p>
               <p>A gyalog csapatokból is kivált nehány ember, s rémítő ordítással körülfogták a
                  vívókat.</p>
               <p>A tisztek perczig sem tágítottak.</p>
               <p>- Ez Rákóczi! - kiáltott fel az egyik - ismerem.</p>
               <p>- Lőjj! - unszolá a másik - ki ne szalaszszuk.</p>
               <p>De míg az első Rákóczi karját megragadta, s a másik valóban rálőtt, s még néhány
                  vasas növelte a gomolyt, mely itt sűrű porfellegtől elborítva képezte magát: addig
                  Brenkovics és Fenchel a tisztek s Rákóczi közé tolakodtak, s az utóbbinak sikerült
                  egy hatalmas vágással, mely egy altisztet ért, tért szabadítani maga körül.</p>
               <p>Az ellenséges század szembetünő zavarba jött, de a tisztek pillanatig sem vesztvén
                  el fejüket, visszanyargaltak s azonnal kivezették azt a kettős tűzből, s a téren,
                  az egyház körüli czinterem előtt felállították.</p>
               <p>E közben Rákóczi a legfenyegetőbb veszélyben volt: Horváth vezénylete alatt - a
                  mint láttuk - a lovasság szerte szaladt, a gyalogság rossz fegyverével nem volt
                  képes magát a szalmafödött s védelemre nem alkalmas házak közt soká tartani.</p>
               <p>- Clermont! - kiáltott föl Rákóczi - szedje kegyed össze a gyalogságot, itt nem
                  védhetjük magunkat ily erő ellen, hátra fogunk vonulni.</p>
               <p>E perczben pár ház közel Rákóczi szállásához lángot vetett, a németek szándékosan
                  felgyujtották azokat. A sűrű füst eltöltötte az egész tért, s Rákóczi kisérete
                  esküt tőn, hogy utolsó emberig védendi a herczeget, s meghal vele, ha kell.
               </p>
               <p>Úgy látszott, hogy az egyedüli kilátás csak a becsületes halál volt: mert a
                  hátrálás rendes lovasság elől, ily gyakorlatlan tömeggel, szintén annyi
                  veszélylyel járt, mint a védelem.</p>
               <p>A német lovasság a czinterem előtt nem mozdult. Alkalmasint arra számítván, hogy
                  Rákóczi vissza fog vonulni, s akkor hátulról támadhatják meg és szétverik seregét,
                  vagy az ezred többi százada fogja őt körül.</p>
               <p>E kétes szünet közben a herczeget köröző lovasok hol egyet, hol mást
                  tanácsoltak.</p>
               <p>- Védjük itt magunkat utolsó emberig! - kiáltott fel Majos.</p>
               <p>- Legjobb lesz a Szent-Miklósra mentekhez küldeni, délig itt lehetnek, csak addig
                  védhessük magunkat, - szólt egy vidéki nemes, ki csak egy nappal előbb jött a
                  sereghez.</p>
               <p>- Itt nem maradhatunk! - mond Rákóczi - ki Istenben a jó ügyünkben bízik,
                  kövessen!</p>
               <p>Ezzel rendbe szedte seregét, a mennyire lehetett, mert szabályos csapatokról szó
                  sem volt. Az egész apró tömegeket képezett s Rákóczi és kisérete csak folytonos
                  bátorítással tartották azt némi rendben.</p>
               <p>Így indult meg szeme láttára a német lovasságnak, mely nem mozdult, de tisztjei
                  föl voltak bőszülve.</p>
               <p>Mikor Rákóczi a várostér közepe tájáig ért, nem távol a vasasoktól, kik a legszebb
                  rendben s karabélyaikat a visszavonulókra irányozva álltak, egy gyalog közember
                  megkapta Rákóczi lovának kantárát s felkiáltott:</p>
               <p>- Tudok egy gázlót a Latorczán át, uram! Oroszvég felé, hol a gyalogság is
                  átmehet; Oroszvégen túl a szőlőket érjük s az erdőt, parancsolja kegyelmed,
                  herczeg uram, hogy a sereg arra tartson.
               </p>
               <p>Rákóczi az emberre tekintett, majd ölnyi magas suhancz volt az, merész, nyilt és
                  becsületes vonásokkal.</p>
               <p>A tanács jó volt, a legjobb, melyet ember adhatott, de kivitele nem csekély
                  nehézséggel járt. Az egész sereg úgy volt fegyverezve, hogy komoly támadásnak
                  képtelen leende hosszasan ellenállni, ehhez járult az iszonyú hőség, mert egy ház
                  a másik után gyuladt fel, s a tűzhöz nem szokott lovak elkezdtek vadulni. A
                  vasasok minden előnynyel birtak, s nyugodtan várták, mi fog történni.</p>
               <p>Egyszerre a rendetlen gyalogság utolsó csapatai ingadozni s bomlani kezdtek.
                  Rákóczi megállította a sereg elejét s hirtelen a maradozók előtt termett.</p>
               <p>- Most mutassátok fiaim, mit tudtok! - kiáltott rájok - ha szétmentek, egytől
                  egyig levágnak benneteket.</p>
               <p>Rákóczi szavai s kiséretének biztatásai végre felbátorították a megfélemletteket,
                  s a rend helyre állt: a herczeg újra megindult az egész tömeggel.</p>
               <p>A szél, melyet az égés ébresztett föl, a nehéz füstnek gomolyait a német
                  lovasságra hajtotta, úgy hogy ez néhány perczig egészen eltűnt szem elől s Rákóczi
                  használván e körülményt, siettette menetét.
               </p>
               <p>Mikor a füst más irányt vett, s a vasasok újra kivehették a magyar sereget, nem
                  csekély bosszúságukra látták, hogy az a Latorcza felé tart.</p>
               <p>A legidősb tiszt, ki a százados eleste után a vezényletet átvette, azonnal pár
                  embert küldött el, alkalmasint, hogy a hátralóknak irányát a többi századoknak,
                  melyek gyorsan közeledtek Munkács felé, tudtokra adja.</p>
               <p>Rákóczinak sikerült többnyire füsttől födetve átvezetni seregét a Latorczán, hol a
                  víz embereinek majdnem vállig ért, s a lovak úszással segítettek magukon.</p>
               <p>Borzasztó tekintetet adott e gyors visszavonulás, melyben némi rendet csak Rákóczi
                  rettenthetlensége tarthatott fel.</p>
               <p>Mikor a Latorcza már tele volt vízzel küzdő néppel, Rákóczi lovas kiséretével még
                  a parton állt: a város felől a növekedő égés és füst miatt semmit sem lehetett
                  látni, de jó távcsöve segedelmével észrevette, hogy néhány vasas század távolról
                  még, de nyargalva siet elő a rónán.</p>
               <p>Minden attól függött, hogy mielőbb Oroszvégen túl legyenek, hogy több oldali
                  támadástól óva maradjanak.</p>
               <p>Rákóczi tapasztalta, hogy többen azok közül, kik a hadi tanácsban s a begyakorlási
                  órákban majdnem haszonvehetetleneknek mutatkoztak, a tett terén - körözve
                  veszélytől - felülhaladtak minden várakozást.</p>
               <p>Többeket vett észre, kik társaikat bátorították, a rendet igyekeztek
                  helyreállítani, hol az megbomlott, s nem egyet ezek közül - kik éles szemét ki nem
                  kerülték - később tisztekké nevezett ki.</p>
               <p>Végre túl voltak a folyamon, s gyorsan haladtak Oroszvégen át, a gyepűkkel s
                  garádokkal körözött úton a szőllők felé.</p>
               <p>Rákóczi az egész sereg mozdulatát figyelemmel kisérte, s így minden rendetlenségen
                  azonnal segíthetett.</p>
               <p>Egyszerre ordítás hangzott: a vasas századok, melyeket Rákóczi, a mennyiben
                  lehetett, mindig szemmel tartott volt, dühösen kiáltozva s pisztolyaikat sütögetve
                  robogtak elő.</p>
               <p>Világos volt szándékuk, hogy Rákóczi seregét oldalt megtámadják; mi ha sikerül,
                  hírmondó sem maradt volna.</p>
               <p>- Gyorsan! - kiáltott Rákóczi - kiki a hogy tud előre! a szőllőgarádokon
                  keresztül! ott mit sem tehet a lovasság.</p>
               <p>Oly közel voltak már e pillanatban a szőllőkhöz, hogy a fenyegető veszélylyel
                  szemközt a nép hihetetlen gyorsasággal mászott és tört a szőllő tövises kerítésén
                  és annak árkán át. Rákóczi utolsó volt, kit deli méne árkon, garádon
                  átröpített.</p>
               <p>Mihelyt a sereg a szőllőbe hatott s annak erős karói közt, folytonosan lövöldözve
                  a vasasokra, rendbe kezdte magát szedni - Rákóczi könnyebben lélekzett.</p>
               <p>- Mentve vagyunk! - szólt Clermont - ide lovasság nem jöhet.</p>
               <p>- Mentve ezúttal! - felelt Rákóczi nyugodtan - csak azon legyünk, hogy a nép
                  együtt maradjon; szerencsére alig vesztettünk pár embert, az Isten szembetünőleg
                  védett bennünket.</p>
               <p>Valóban a német lovasság pár percz mulva betöltötte a széles utat, de nem mert a
                  szőllőbe hatni.</p>
               <p>Mintegy három század vasas lehetett együtt. Rákóczi csendesen kezdett haladni
                  seregével fölfelé a szőllő karói közt; a nép folytonosan visszafordult, s a
                  távolság s a lövések sikertelensége daczára, meg nem szűnt puffogtatni a
                  németekre. Mikor a tetőre értek, a nap már csillogva öntötte el világát a
                  vidéken.</p>
               <p>Ott állt Rákóczi a tetőn, körözve lovas kiséretétől s mellette a gyalogság sötét
                  tömegei. Mentve volt, mentve sokkal nagyobb veszélytől, mint talán maga ez
                  elhatározó órában s harczias felhevülésében gondolta.
               </p>
               <p>Ha az első német századnak sikerül őt kézhez keríteni, mit a legkönnyebben
                  megtehetende, - a Rákóczi-forradalom első lapjaiban be van fejezve.</p>
               <p>A sereg maga érezni látszott a veszélyt, mely legalább most már mögötte volt: mert
                  mihelyt a tetőről alápillantott s látta, hogy a német századok megfordultak, s a
                  város felé vonultak, szétfejtette zászlóit, s csörögve minden fegyverével, szűnni
                  nem akaró buzgósággal kiáltotta:</p>
               <p>- Éljen Rákóczi! éljen a szabadság!</p>
               <p>Rákóczi leszállt tajtékzó ménéről, melyet lovásza azonnal dörzsölni s törölni
                  kezdett.</p>
               <p>- Ki kell itt egy fél óráig pihentetni a népet, - szólt a tisztekhez, kik őt
                  körülfogták.</p>
               <p>A fáradt fegyveresek leheverésztek a gyepre s Rákóczi kiséretével, mely úgy mint
                  ő, leszállt lovairól s azokat kantáron vezette - oly állást vőn, honnan az egész
                  vidékre széttekinthetett.</p>
               <p>- Nézze csak kegyed, Clermont! - mond Rákóczi, távcsövét Munkács felé irányozva -
                  egy kis gyalog csapat jő a várból s pár ágyút vonnak magok után.
               </p>
               <p>- Valóban nem tehettünk okosabbat, - viszonzá Clermont - mint a szabadba jönni a
                  szalmafödelek közől: nézze csak herczegséged, több ég már 20 háznál.</p>
               <p>- Az utczákon fel vannak a vasasok századonként állítva, - kiáltott fel Majos -
                  csak azt bánom, hogy a vitéz kapitány szivét ott kelle hagynom, de kardját hozom,
                  felcseréltem rossz vaskómmal, van már vagy 30 német kardunk!</p>
               <p>- Csak ágyúnk lenne! - felelt Rákóczi - egyébiránt Majos uram, e nap fel van
                  előttem jegyezve: kegyed vitéz férfiú, sok kellene ilyen!</p>
               <p>- Lesz elég, Fönség! - felelt Majos, kit Rákóczi dicsérete egészen felmagasztalt -
                  lesz ágyú is, mielőtt gondolnók.</p>
               <p>Valóban a munkácsi várból mintegy 300 ember érkezett le a város terére a
                  lovassághoz, mely minden utczát betöltött; de késő volt, Rákóczi mentve, serege
                  felbátorodva, újra remény s bizalom szállta meg a népet.</p>
               <p>Túl a német sereg, büszkén győzedelme vitán, tanyát kezdett ütni a város terén, a
                  vár ágyúinak védelme alatt. A szőllőkbe s az azokon túli hegységbe hatni,
                  méltóságukon alattinak tartották, s nem is czélszerűnek.</p>
               <p>Rövid pihenés után Rákóczi megint lovon ült, s a sereg áthaladván a szőllőn, a
                  hegységbe mélyedett.</p>
               <p>Alig haladtak jó félórát az erdőség közepette, hűs völgyek árnyában, midőn valami
                  oly zugás és zsinat hatotta meg füleiket, minek nevet nem tudtak adni.</p>
               <p>Olyanok voltak e meg-megszakadó hangok - ha szabad így kifejezni magunkat - mintha
                  az egész erdőség sóhajtana, mintha távol, sötét barlangokban az erdei szellemek
                  panasza hangzanék.</p>
               <p>Nem lehet e sírást leírni, e bús, ez idegeket megkapó s felrázó jajját a
                  rengetegnek kellőleg előidéznünk.</p>
               <p>Rákóczi megállította lovát, az egész sereg mintegy le volt varázsolva.</p>
               <p>A sírás, a jajgatás olykor közeledett, azután a szél kapta el újra, távoli
                  nyögésben s egyes kiáltásokban reszketett az erdőn át, míg újra mint zuhatag
                  összeomlott, felriadva ismeretlen távolból.</p>
               <p>Rákóczi felkiáltott:</p>
               <p>- Mi ez? tündérföldre léptünk-e?</p>
               
            </div>
            <div type="chapter">
               <head>AZ ÁR NŐ.</head>
               <!-- milestone type="subChapter" n="I"/ -->
                  <p>Rákóczi haladott seregével, s a sirás s üvöltés, mely olykor mint a szélcsapás
                     verdeste füleit, meg nem szűnt. Minél tovább érkezett, annál inkább úgy
                     tetszett, mintha a fájdalom s tündérzet országához közelednék, honnan e panasz
                     jajdult fel, mint az ár.</p>
                  <p>Egyszerre keskeny völgynek torkolatához értek, s rendítő jelenet lepte meg
                     őket. A vidéki orosz nép összegyűlve egyházainak zászlói alá, gyászmenetben
                     jött lassan Rákóczi felé. Elől néhány pópa ment hosszú szakállal, magas
                     feszületekkel kezeikben, utánok az egyházi zászlók jöttek - s tömérdek nép,
                     aggok, nők, gyermekek.</p>
                  <p>Lehetetlen a sírást s jajgatást képzelni, melyet e nép véghez vitt; Rákóczi
                     maga, ki e körülményt említi emléklapjaiban, hihetlennek nevezi azt, de a mi e
                     népnek s átalán fogva az orosz fajú népeknek szokásában van.
                  </p>
                  <p>A hír Rákóczi visszavonulását szokott hozzátételekkel kürtölte ki a vidékekben,
                     legtöbben azt hitték, hogy nemcsak semmivé tétetett serege, hanem maga
                        megöletett.
                  </p>
                  <p>Ez okozta a fájdalmat a nép közt, mely Rákóczit imádta; azért gyűlt össze az
                     egyházakba, ment a temetőkbe hosszú gyászmenetben s töltött be jajaival
                     hegyet-völgyet.</p>
                  <p>Az orosz seregek mind e mai napig ha megveretnek s futásnak indulnak, ezt sírva
                     s vad üvöltései közt a búnak s rettegésnek teszik, miként annak nem oly régen
                     még tanúi valánk.</p>
                  <p>Mikor a nép Rákóczit megpillantotta, alig hitt szemeinek. A zászlókat a földbe
                     szúrták, a pópák leszálltak lovaikról, s a nép leborult. Mint a láng a száraz
                     mezőn, úgy áradott el Rákóczi élethire a vidékben. A minő nagy volt a bánat és
                     csüggedés, oly határtalan lőn az öröm, mikor megtudták, hogy él.
                  </p>
                  <p>Rákóczi végre Zavadkára ért, saját jószágába a lengyel határon. Azonnal
                     Szent-Miklósra küldött, hol hasonló rossz hirek terjedtek, s honnan a népet
                     Zavadkára rendelte. Munkács elfoglalása által megtörtént újra, a mi minden
                     forradalomban elkerülhetlen, csata után, legyen az szerencsés vagy
                     szerencsétlen, Rákóczi serege, mely már a 4000-et megközelítette, a megrémültek
                     számos kerekoldásai által leapadott 2000 gyalogra s 400 lovasra.</p>
                  <p>Pár nap mulva gyűlni kezdettek újra minden oldalról a harczosok.</p>
                  <p>Rákóczi egész juniust mindig szaporodó serege rendezésével töltötte.</p>
                  <p>Még alig volt 8-9 nap Zavadkán, midőn egy reggel jól fegyverzett, s néhány száz
                     főre menő lovas csapat érkezett: azonnal rá lehetett azon népre ismerni,
                     melynek egy részével a Gaura Drakulujban találkoztunk, s mely közt elég
                     gazficzkó volt, ki a vidéki nemességet kifosztogatta, s mindig kész mentségre
                     talált, állítván: hogy a nemesség azért oly csökönyös készületeiben, s azért
                     vonta magát várakba és kastélyokba, mivel nem akart Rákóczihoz szegődni, s a
                     haza ügyével mit sem gondol.</p>
                  <p>Harcznak edzett nép volt ez, némi fegyelemre szoktatva azon haramiafőnökök
                     által, kik éppen mivel tudták, minő makacs s önfejű emberekkel van ügyök, csak
                     egy módon valának képesek annak parancsolni, s vad és sivár kedélyére hatni,
                     rögtöni igazságtétellel, mely ellenmondást nem szenvedett, mivel a ki
                     ellenmondásra nyitotta ajkait, a jövő perczben halva hevert a földön.</p>
                  <p>Rákóczi látta, hogy e népnek kénytelen meghagyni tiszteit, ha avval boldogulni
                     akar; azért néhányat előléptetett, a többieket megerősítette hivatalaikban.
                  </p>
                  <p>Az újon jöttek beszélték, hogy a munkácsi őrizetnek s a Montecuccoli-ezrednek
                     szemeláttára haladtak el a vár előtt.
                  </p>
                  <p>Ezeken kívül mások is jöttek az ország minden részéből, félénken, habozva
                     némelyek, mások vizsgaságból. Rákóczi látta, hogy a kétkedők közt van aztán
                     egy-egy, ki a többibe is lelket s bizalmat ébreszt, szivében nem hiányzott a
                     remény, de volt mégis, mi azt nyomta. Évek teltek el, s nem látta nejét, nem
                     Juliát, kit annyira szeretett, s olykor magános óráiban, dicsfényében a tiszta
                     s önzéstelen szeretetnek, feltűnt Magdaléna.</p>
                  <p>Levelek, izenetek, hirek ki nem pótolták az ürt, mely kedélyében terjedt, bár
                     az összeköttetés közte s azok közt, kik szivéhez oly közel álltak, meg nem
                     szűnt. Oly valami szentséges volt a szeretet háromságában, mely sorsa fölött
                     őrködött, oly kiapadhatlan a szerelem Amáliában, a testvéri indulat Juliában, s
                     az önáldozó barátság Magdalénában, mikép ezer akadály, sőt veszély daczára
                     Rákóczi mindig kapott tudósításokat. Brenkovics, Clermont s Magdalénának mint
                     intéző szellemeknek, semmi sem volt nehéz, semmi sem lehetlen, de az írlap
                     hideg jegyei, s az élet közt, mely néz, szól és lehel, mely hat és vonz, a
                     különbséget csak az tudja, kit sorsa távol tartott kedveseitől.</p>
                  <p>Ah miként vágyott Amáliát karjai közé szorítani! minő sugára az örömnek hatott
                     át ennyi nélkülözés éjén, ha ama szép órára gondolt, mikor Juliát fogja
                     láthatni, mikor Magdaléna tekintete meggyőzi őt, hogy a magasztos lelkek
                     öntagadásban s áldozatkészségben élvet s vigaszt találnak, míg köznapi lények
                     minden érzésben éniségükből indulnak ki.</p>
                  <p>Soknak kellett még történni, legalább Rákóczi úgy hitte, míg e kedves arczokba
                     tekinthet, míg ujra egykor Amália oldalán szebben és édesebben folynak le
                     napjai.</p>
                  <p>Az első, mit a gondviselés oly emberektől kiván, kikre nagy munkát bizott az
                     életben, öntagadás! nagy embereket a dicsőség övedzi, magasztos pillanatok
                     emelnek, a gondviselés halhatlan koszorúkat fűzött számokra, jó s bal
                     szerencsében, de boldog, egészen boldog nagy ember nincsen.</p>
                  <p>Rákóczi erőt tudott venni óhajain s vágyain, olyan volt, mint a zarándok, ki
                     mindent otthon hagy s a szentföldre siet.</p>
                  <p>* * *</p>
                  <p>Két nappal ezen új segédcsapat megérkezése után nagy ünnepély volt Zavadkán.
                     Rákóczi megvendégelte embereit, s fényes kisérettel lovagolt Bercsényi elé, ki
                     szerencsésen bevégezvén varsói útját, pénzzel és sereggel lépte át a határt.
                     Igaz, sem pénzt nem hozott sokat, sem nagy sereget, mert két század oláh
                     gyalogság és szintannyi lovasság jött véle, ezeken kívül még pár század
                     lengyel, herczeg Wisnovszkitól küldetve.</p>
                  <p>A csekély, de jól fegyverzett, s minden merényre kész seregnek érkezése
                     csudásan felbátorította a csüggedőket, s a pénz sem hibázta el befolyását.
                     Rákóczi azonnal egy hónapi bért kifizettetett táborában. A Bercsényi által
                     hozott csekély összegen kívül Rákóczi azon igéretet vette a franczia udvartól,
                     hogy rövid napon 5000 velenczei aranyat, mi akkortájban sok pénz volt, fog
                     segedelmül nyerni.
                  </p>
                  <p>Azon jelenetek, melyeknek a klimieczi táborzás alkalmával tanúi valánk,
                     Zavadkán is - csak sokkal nagyobbszerű arányban - ismétlék magukat.</p>
                  <p>Küldöttség jött küldöttség után, s ezek többnyire arra kérték és unszolták
                     Rákóczit, hogy minden áron igyekezzék a Tiszán átjönni, mert csak azon túl van
                     remény a lovasságot nagy arányban növelhetni.
                  </p>
                  <p>Most következtek azon gyors villanyszerű hadjáratok, minőkről kevés forradalom
                     története tesz tanuságot, s melyeket röviden varázslunk elő, mivel nem
                     történetet, hanem regényt irunk, s ha e vázlatos rajzot olykor félbeszakítjuk,
                     hogy később újra felfogjuk fonalát, azok, kik e történet személyzetével
                     megbarátkoztak, meg fognak nekünk bocsátani.</p>
                  <p>De azért ha rövidek leendünk, nem szabad főleg azon első csatákat és előnyöket
                     felednünk, melyek megfoghatóvá teszik a népfelkelés minden pillanatnyi
                     növekedését; míg súlya által az egyrészt ügyes német vezérek is óvatosakká
                     lőnek.</p>
                  <p>Rákóczi Szathmár megyében Vetésen táborzott később: térhelyén, nyárfa-ligetek s
                     hosszú szilvások közt voltak az egyszerű kunyhók felállítva, melyek a sátrakat
                     pótolták ki.
                  </p>
                  <p>Rákóczinak már akkor számos tisztjei álltak rendelkezésére, kikben bízhatott.
                     Bercsényin s többen kívül, kiket már itt-ott láttunk, két Ilosvai, Bálint és Imre; az öreg martalócz Szűcs János kisebb-nagyobb csapatokat vezénylettek.</p>
                  <p>Rákóczin s mindazokon, kik vele szövetkeztek, látszott, hogy maguk érdekére s
                     kényelmére utoljára gondolnak.</p>
                  <p>Vésznek, időnek edzettebbet nem lehet látni, mint e nép.</p>
                  <p>Rákóczi, míg seregeit rendezte, s mindent elkövetett, hogy azt pontosan
                     fizethesse, mi valóban határos volt a csudával, addig szövetségeseiről sem
                     feledkezett; bár ezek egyike sem mert, vagy legalább nem tartotta eszélyesnek
                     világosan mellette nyilatkozni. Ha tehát Brenkovicsot és társait, mint szintén
                     Clermontot, Apagyit és többeket, kiknek részint tapintatában, részint
                     vakmerőségükben annyira bizott, nem fogjuk mindig közelében találni, s ezek
                     többnyire merész vállalatokkal, vakmerő, életveszélyeztető megbizásokkal voltak
                     elfoglalva, nem lephet meg senkit.</p>
                  <p>Néhány magas nyárfa árnyékában hevertek a hirtelen előléptetett ezredesek,
                     századosok. Azon neme a fegyelemnek, mely rendes hadseregben a felsőbbek iránti
                     tiszteletben áll, itt tökéletesen hiányzott. Ki ma, vagy tegnap érkezett, de a
                     merész vállalatot előnyökkel kinálta, vagy nem egyedül jött, s neve elég
                     varázszsal birt bizodalmat előidézni, parancsnokságot kapott; megtörtént, a mi
                     minden forradalomban, hogy az embereket nehéz napokban s a váratlan szükség
                     óráiban, nem érdemeikért, hanem jó képükért, sok jószágukért, olykor mert
                     tolakodóbbak voltak, választották vezéreknek, a bölcseség botrányára, a vas
                     kíméletlen szükség törvénye szerint, mely minden más törvényt bont.</p>
                  <p>Azok közől, kik Tökölyi hadviselésében részt vettek, nem egygyel találkozunk;
                     de vannak, kik egészen eltűntek a színhelyről, miként az mindig szokott
                     történni, mikor két forradalom közt jókora idő telik.</p>
                  <p>Forró nyári nap volt, a kissé télies tekintetű magyar öltözetet legtöbben kék
                     gyolcs s selyem ingekkel cserélték fel, s azon csoportozat, melyet itt annyiak
                     közt megközelítünk, tökéletesen óva volt a fák árnyékától.</p>
                  <p>Több ismeretlen arczczal találkozánk, de olyanokkal is, melyeket megpillantva,
                     úgy rémlik, mintha valami álomra emlékeznénk vissza, melyben azokat már láttuk;
                     vagy a zernesti csatában, vagy a táborozásban, melyeket eddig leírtunk. De
                     vannak egészen ismerős arczok is, s ezek közt Vaszilt s az öreg Urszát emeljük
                     ki.</p>
                  <p>A régi Vaszilra már ez időben senki sem ismert volna. A mócz, vagy havasi
                     mokánynak nyoma sem maradott. Úgy beszélt magyarul, mintha más nyelvet nem
                     ismert volna, s öltözetén, fegyverzetén látszott, miként Rákóczi hamar
                     átismerte, mit bir e vakmerő emberben. Valóban a cziblesi kecskeőr annyira
                     tudott már gondolkozni, hogy a herczeg őt ezredesnek nevezte ki. Az öreg Ursza,
                     ki csak oly vén, oly ránczos, de oly ép és erős is volt, mint mikor őt, a
                     titkos toborzót, először pillantottuk meg, egy csapatot vezényelt azon
                     lovasságból, mely Zavadkára először érkezett, s mely közt pár kaluger képére
                     lehetne ismerni, kik székely zekéket öltöttek magukra.</p>
                  <p>Átalában feltünő, hogy a Rákóczi-forradalom, vagy miként akkor nevezték, a
                     kuruczvilág kiütésekor, az oláhság mennyi hazaszeretetet bizonyított s minő
                     kevéssé engedte magát ellen lázadásra biratni, bár a kisérletek nem
                     hiányzottak, sőt minden el lőn követve, őket a nemesség s magyar elem ellen
                        felbujtogatni.
                  </p>
                  <p>Vaszil s Ursza körül voltak magyar tisztekkel véve, kik a szót lesték
                     ajkaikról. Hallgassuk ki őket, talán megtudjuk, a mi a zavadkai s ezen utóbbi
                     táborozás közt történt.</p>
                  <p>- Úgy van, övig ért a víz s a habarék, de azért jókedvvel mentünk, minden
                     oldalról futottak a németek, s még Csáki István is megoldotta a kereket, mikor
                     Esze Tamás ezredes úrnak érkeztét meghallotta.</p>
                  <p>Vaszil szólt, ő folytatta alkalmasint jóval elébb kezdett beszédét.</p>
                  <p>- De hát mi birta azt a sok sereget futásra, ezredes úr? - kérdé egyik az újabb
                     előmozdított tisztek közül.</p>
                  <p>- Azt hamar elmondhatom öcsém! - felelt Vaszil, ki csudásan sajátjává tette a
                     felsőségi szellemet, mind a mellett, hogy a régi kecskeőr makacs erélye még
                     olykor elővillámlott nyilt, de szigorú vonásaiból.</p>
                  <p>- A mi herczegünk - kit Isten áldjon - meghallotta, hogy a beregi s ugocsai
                     nemesség száz gyaloggal a szathmári őrizetből, s szintannyi vasas némettel a
                     Montecuccoli-ezredből, Csáki István vezénylete alatt Beregszászra érkezett,
                     akadályozni, hogy a Tiszán átmehessünk; azonnal parancsot adott indulóra.</p>
                  <p>- Hegyek s erdők közt haladtunk, s addig jól ment a dolog, bár egész éjen át
                     vert az eső, hajnalban érkeztünk Beregszász közelébe. De a gyalogság még hátra
                     maradt a rémítő utak miatt. Az ellenség egy része innen volt a Tiszán, s
                     látván, hogy ki nem kerülheti az elfogatást, a folyó egy kanyarodásához vette
                     magát, azonnal megtámadtuk.</p>
                  <p>- Kik a Tisza tulsó partján voltak, folytonosan tüzeltek reánk, a nélkül, hogy
                     mi nekik árthatnánk. Fele embereinknek oda veszett volna, mert alig lehetett
                     őket tartani; hanem a herczeg megszüntette a sikertelen erőködést s parancsot
                     adott, hogy várjuk be a gyalogságot.
                  </p>
                  <p>- Elgondolhatják uraim, kegyelmetek, minő kedves zene volt fülünkben az első
                     dobpörgés, melyet hallánk.</p>
                  <p>- Mihelyt a gyalogságnak hírül adattuk, mi történt velünk, azonnal ott termett
                     - Isten bizony! lóháton nem jöhettek gyorsabban.</p>
                  <p>- Mihelyt a helyszinére érkeztek, tömegbe szorultak össze, s az ellenséget háta
                     mögött megrohanván, egyenesen a Tiszának s az azt köröző mocsároknak
                     szorították. Fele oda veszett, a többit levágtuk vagy elfogtuk.</p>
                  <p>- A tulsó parton a németek maguk bámulták lovasságunkat.
                  </p>
                  <p>- De hallják kelmetek, mert nem eddig van. Egy német trombitás, kit valahol a
                     Tisza partján fogtak el embereink, e csata közben megszökött. Nagyon tartottunk
                     attól, hogy kevés erőnket és segélyseregünk csekély számát elárulja az
                     ellenségnek. Ellenkező történt, mert igen jó szolgálatot tőn a jámbor: azt a
                     hírt vitte a németeknek, hogy 40,000 svéd és lengyel érkezik segítségül számos
                     ágyúval, egyenesen a mármarosi úton
                     Szathmár ostromára.</p>
                  <p>- Úgy volt mindig: a megszökött s megfutamlott ember nagy hirekkel jár, s ezek
                     ritkán jók. Ez oka, hogy Csáky István s a németek visszavonultak, a nemesség
                     pedig jószágaiba s kastélyaiba zárkózott, s várja, merről fúj a szél.</p>
                  <p>- A Tiszán a malomkompokon, s itt-ott elrejtett csónakokon mentünk át. Esze
                     Tamás ezredes vezette a sereget Namény felé.</p>
                  <p>- Rémítő átmenet volt, a mint mondám, mert övig jártunk a habarékban; szegény
                     népünk félig meztelenül oda hagyta házát, gyermekeit, úgy nyargalt zászlóink
                     alá. Mikor a Tiszán túl voltunk, pár nap alatt seregünk 8000 főre
                        szaporodott.
                  </p>
                  <p>- A nemesség a némettől szintúgy tartott, mint a néptől; mert az utóbbi látván
                     az urak habozását, ellenséges indulatnak vette, s annyi kárt tett nekik,
                     mennyit csak tehetett.</p>
                  <p>- Hát aztán voltak-e tisztjeik ezen embereknek? kérdé egy bajúsztalan
                     tiszt.</p>
                  <p>- Voltak ám: egy-egy mészáros, szabó, borbély, kit előkaptak, s kinek nagyobb
                     szája volt. De ez nem baj, nem is az a kérdés, hogyan kezdtük, hanem miként
                     végeztük.</p>
                  <p>- Mihelyt a nemesség látta, hogy seregünk szaporodik, lassankint a szegényebbek
                     hozzánk érkeztek; a tehetősbek csökönyösebbek voltak, főleg a szabolcsiak, kik
                     a kisváradi várba zárkózván, igen bölcsen s óvatosan, csak akkor akartak
                     nyilatkozni, mikor hátaik jól födve valának; de egyet mégis igértek, hogy nem
                     fognak semmit ellenünk tenni.
                  </p>
                  <p>- E közben a Nagy-Várad körüli nép hallván közeledésünket, Bónisnak sikerült 400 lovast, s közel 3000 gyalogot gyűjteni. Ezekkel
                     Diószegre ment, s ott tábort ütött, de nem volt vigyázó; a várad-olaszi ráczok
                     kémjei, kik őt odáig kisérték, azonnal látták, hogy táborában legkisebb rend
                     sincsen; hírt adtak tehát otthon s felköltvén a ráczokat éjfélkor, miként a
                     zsiványok szeretik, Bónis vigadó táborára ütöttek, s őt seregével együtt
                        megszalasztották.
                  </p>
                  <p>- Szerencsére, hogy kevés emberünk veszett el, mert ez úttal igen gyorsan
                     szaladtak, kiki arra ment, merre lehetett.</p>
                  <p>- Azonnal jöttek a rossz hírmondók, s a ki legjobban szaladt s legelébb
                     érkezett, volt a legnagyobb vitéz, ki csak azért futott, mert a túlnyomó erőnek
                     engedett. A mi jó herczegünk fel sem vette a dolgot: nem is sereg s katona,
                     mondja urunk mindig, ha párszor meg nem páholják amúgy Isten igazában, hogy
                     érezze súlyát, azután ő kerekedik felül.</p>
                  <p>- Még egy nagy bajunk volt a hajduvárosokkal; bár ennél különb nép a világon
                     nincsen, sem jobb hazafi; de szegényeknek gyakran megégette szájokat a kása,
                     azért nem akartak mint bolond Istók Debreczenben neki hajtani a veszedelemnek,
                     s kimondták egyenesen, hogy addig egy tapodtat nem tesznek, míg a kállói vár a
                     herczeg kezében nem lesz.</p>
                  
               


               <!-- milestone type="subChapter" n="II"/ -->
                  <p>Eddig ért Vaszil ezredes beszédében, midőn egyszerre az egész társaság
                     felugrott ülő s fekvő helyzetéből.</p>
                  <p>Rákóczi jött lóháton számos kisérettel: újabb hirek érkeztek, s a herczeg
                     megállítván ménét, rövid parancsot osztott a jelenlevőknek.</p>
                  <p>Másnap a sereg egy részének mozdulni kellett, s Vaszilra, Urszára külön
                     megbizások vártak.</p>
                  <p>Rákóczi hires manifestuma, mely már Zavadkán elkészült, szétküldetett: magyar,
                     német, tót és oláh fordítása elterjedt az országban, s neki több szolgálatot
                     tőn, mint jó szándékú, de tapasztalatlan s önfejű vezérei.
                  </p>
                  <p>
                     Recrudescunt vulnera inclytae gentis hungarae! hangzott
                     az egész hazában. Igen felvéreztek a sebek keblén egy dicső nemzetnek! Rákóczi
                     híres nyilatkozata nem harapódzott szét mint az olaj, mely a hullámokon vonja
                     el hálózatát, nem áltatva, nem ringatva halálálomba, hanem ellenkező
                     szellemben, mint a szikra, mely gyújt, mint fáklya, mely világít, röpül át az
                     országon; vitetve hír szárnyain, vagy őseink véres kardja. Mint magasból a
                     villám, úgy esett be a századok óta felhalmozott gyúanyagba.</p>
                  <p>Nézzetek magatok körül: a magas hegyeken, a szirtek ormain, a mérhetlen
                     pusztán, völgyekben, szakadásokban, bástyák és sánczok, falak és sövények közt;
                     merre a Duna lejt, a Tisza önti árjait, a Dráva és Száva nyargalnak, mindenhol
                     Isten szállta meg a népet! a hadak Istene az öreg Hadur, kezében pallossal,
                     melyet Attila metus orbis, flagellum
                        Dei! hordott kezében.</p>
                  <p>Itt körülöntve a gyávaság keretétől, pislogva hamu alatt, felszikrázott a
                     tűzmag éjfélkor, magányos kunyhókban.</p>
                  <p>Körülállva kémektől, feluszított testvérek közt, fente amott setét pinczéjében
                     kardját s számította a szabadulás pillanatát, a hű polgár, a nép fia. Magyar?
                     ezt kérditek? mit feleljek nektek? Mindenki: magyar,
                     tót, oláh a széles magyar földön!</p>
                  <p>Voltak árulók, voltak testvérgyilkosok, de az egész, a nagy többség, a szent
                     földnek igaz fia, nem kérdezte, ki veri anyját? ment és meghalt, ha
                     kellett.</p>
                  <p>Máshol kis csapatok, nappal elrejtett, a hold világánál kifejtett zászlókkal
                     keresték a tábort, csatát, halált, s a szabadságot. Mi vezette őket? hol volt
                     Mózes tűzoszlopa, vagy a keleti királyok kevély üstököse? mely egy jászol
                     felett állt meg, melyben Isten pihent, a szeretet, a béke, a testvériség, a
                     szabadság Istene: nem tudom! a delejtű a nép szivében rejlett, nem hibázott,
                     nem csalt; vonta őt nem keletre, nem éjszakra, vitte szárnyán, mint a fergeteg
                     hordja a fellegeket, mint a Duna viszi a patakokat és a folyókat a tengerig;
                     mert tenger volt a láng, mely szétáradott.</p>
                  <p>A jászok és kunok voltak elsők, kik jöttek. Istenem! minő nép! Kezében vitte a
                     hadnagy a rongyos záloglevél párját, melylyel e dicső népet, a hizelgői által
                     kizsebelt s rossz számítások miatt vízre vitt fejedelem, gazdag papoknak adta
                        zálogba.
                  </p>
                  <p>Mindenfelől sűrűdött a csatlakozók száma. Rákóczi serege feldagadott mint a
                     fellengér, hogy kiemelkedjék a kicsinyes félelem nehéz légköréből.</p>
                  <p>Átment a Tiszán, a pusztán lobogtak zászlói, a tárogató, a trombita minden
                     harsanására a földből kelt a harczok fia: agg, ifjú és gyermek.</p>
                  <p>A várad-olaszi feluszított ráczok, a diószegi diadaltól szarvat kapva, Kis
                     Balázs dühös vezérük alatt halált esküdtek magyar szomszédaiknak. Bercsényi
                     reájok ütött, kardra hányatta őket egyről-egyig; maga Kis Balázs mielőtt
                     bitorlott magyar nevét ráczra visszacserélné, bevégezte pályáját, nem volt
                     többé. Egy nagy sír födte mindnyájokat!</p>
                  <p>Rákóczi szíve kínosan vert e szomorú győzelemre. Nem voltak-e testvérek! vitéz,
                     bátor, deli nép?</p>
                  <p>Kis Balázs nem volt-e hős? nem voltak-e mindnyájan, kiknek meleg vére folyt, a
                     nagy Magyarország édes gyermekei!</p>
                  <p>Ne szégyeld a könnyet, mely szemedben fénylik, nagy fia e sokat szenvedett
                     földnek: Oh! e könny, e fájdalom, mely áthasad sziveden, jósige volt! ah! mert
                     drága vér folyt, s hős nemzeti fajok álltak szemközt: nem tudva miért! nem
                     sejtve a pokoli játékot, mely vérükkel s hitükkel üzetett.</p>
                  <p>Rákóczi a nyert előnyt használni akarta és tudta. Klökelsberg tábornok a
                     somlyai váracskába vonta magát, melynek nagy része romban hevert, de újabb
                     karózás s földerődítések által elég védhető állapotban volt.</p>
                  <p>Szűcs János, egy Tökölyi növeltjei közül, kivel már találkoztunk, örömmel
                     ajánlkozott Somlyót kézhez keríteni.</p>
                  <p>Klökelsberg mint jó katona s vitéz férfiú, nem bízta el magát, s a helyett,
                     hogy ama kis fészket védje, nehány lovas katonát hagyván ott őrségül, a
                     fontosabb szathmári őrség biztosítására sietett.</p>
                  <p>Szűcs azonnal észrevevén a tábornok gyors visszavonulását, mindig sarkában
                     volt, s folytonosan zaklatta, míg azon szigetig szorította, melyet a Kraszna és
                     Szamos képeznek.</p>
                  <p>A folyó a német tábornok szerencséjére áradott, s miután Klökelsberg a hídon
                     túl volt, szétromboltatta azt, s czélt ért; mert Szathmárt baj s veszteség
                     nélkül megközelítette.
                  </p>
                  <p>Szűcs egészen azon idők embere volt, melyekben zajos élte lefolyt: megfordult
                     sarkán s lehetlenség helyett lehetőt hajtott végre. Somlyó előtt termett, mint
                     a villám rohanta meg: egy óra alatt, falak, sánczok megmászattak; s az őrség
                     hódolt, egyről-egyig szolgálatot vevén Rákóczi seregeiből.
                  </p>
                  <p>E közben Pintye Gergely, kit a Gaura Drakulujban láttunk, Mirián parancsára,
                     vad népével megrohanta Nagybányát, s Rákóczi nevében elfoglalta: világos, mikép
                     a rettenetes haramia ösztönt érzett magában lemondani sivár életneméről, s
                     fényes hadi tettel Rákóczi bizodalmát megérdemelni.</p>
                  <p>A dolog nem úgy történt; a vad csorda - a legaljasb nemű, mely valaha az
                     erdélyi s havasalföldi ős rengetegeket kiaknázta - nem birt a vezérségre vágyó
                     harambasa jobb ösztönével: látván a tehetős polgárok házait, az arany- s
                     ezüst-bányákat, ellen nem tudott állni rablói vágyának.</p>
                  <p>Ittasan, vad kurjongások közt rohant a házakba, rabolva, ölve, gyujtogatva. De
                     nem volt gyáva, ijedős polgársággal ügye. A nagybányaiak hirtelen fegyvert
                     fogtak, s iszonyú viadal után egy lábig levágták e zsivány népet. Pintye, ki
                     rendet akart csinálni, kinek a kihágások minden reményét leölték, miután saját
                     emberei közől négyet lelőtt, azon pillanatban rohantatott meg, midőn egy házba
                     belépett, hogy onnan a rablókat kikergesse. Szóhoz nem juthatott, a felbőszült
                     nép ízről-ízre szaggatta őt: fizetett a multért.
                  </p>
                  <p>Nagybánya szabad volt; de szabadságát arra használta, egy küldöttség által
                     hírül adni Rákóczinak a történteket s a derék magyar város feltétlen hódolatát.
                     Rákóczi helyeselte a kényszerített védelmet, s a követség nyájas elfogadtatása
                     még kettőztette a város buzgóságát.</p>
                  <p>Nagy-Károly is hódolt, Károlyi Sándorné, talán már akkor férje titkos utasítása
                     szerint, lemondott az úgy is nehéz védelemről, s férjéhez sietett Kassára, ki
                     még nem nyilatkozott Rákóczi mellett; de már a minden árnytól rettegő bécsi
                     kormány egész gyanúját felgerjesztette maga ellen.</p>
                  <p>Ennyi előny, s a seregek csudás szaporodása elhatározták Rákóczit, a szathmári
                     várat elfoglalni.</p>
                  <p>Ő és Bercsényi maguk vezérelték a sereget.</p>
                  <p>Bántódás nélkül érkeztek Szathmár közelébe; de az őrség vigyázó volt s jól
                     elkészülve védelemre. Ez okozta, hogy Rákóczinak a forró nyarat, mely a kutakat
                     is kiapasztotta, tétlen kelle tölteni, a tétlenséget tűrni nem tudó
                     sereggel.</p>
                  <p>Kiknek jó lovaik, fegyverzetük volt, saját kezükre kezdettek portyázni a
                     vidéken, s így az ostromhad száma fenyegetőleg apadott. Rákóczi átlátta, mikép
                     legjobb embereit, ha siker reménye nélkül is, elfoglalni. E czélból Pálfalva
                     felé sietett, a szathmári lövések hordkörében, de védetve fák és bokrok
                        által.
                  </p>
                  <p>Elől a somlyai német lovas őrség követte a csekély gyalog-csapatokat, melyeket
                     Rákóczi elindított, hogy a helyet kiismerjék.</p>
                  <p>Éj volt, s történt, mi ily hadviselésekben mindig ismétli magát.</p>
                  <p>A német lovasok, talán az út járatlansága miatt kissé kitértek abból, s
                     észrevevén tévedésüket, ügetve akarták a vesztett időt kárpótolni.</p>
                  <p>Rákóczi s Bercsényi a sereg közepe táján lovagoltak, midőn egyszerre a
                     lovasoknak csendes léptét ügetés dobogása váltotta fel.</p>
                  <p>Ellenség! ellenség! - kiáltottak fel néhányan, egy fiatal nemes előre ugratott
                     s a lovasság felé lőtt. E lövés s a
                     kiáltások rettenetes zavart idéztek elő.</p>
                  <p>A német lovasság s a gyalog-csapatok, melyek azt megelőzték, azonnal
                     megfordultak. A lovasság nyomatva a sietve előrohanó gyalogcsapatok által -
                     azon hiedelemben, hogy ellenség áll előtte, bevágott Rákóczi lovasai közé.
                     Iszonyú csataelegy keletkezett, többen halva estek le lovaikról, mindkét
                     részről.</p>
                  <p>Rákóczi és Bercsényi, kik elsők vették a tévedést észre, előre nyargaltak.
                     Bercsényi lova összerogyott, s Rákóczi azt hitte, hogy leghívebb s
                     legtevékenyebb vezérei egyike halva van. Azonnal segítségére sietett s
                     kivitette a csatából.
                  </p>
                  <p>Mihelyt ez meg volt, az egymásra lövöldöző, felbőszült seregeken áttört s
                     előnyargalt a gyalogsághoz, melyet hosszas fáradság után sikerült megállítani s
                     vele megértetni, hogy ellenségnek nyoma sincsen.</p>
                  <p>Végre a gomoly kifejlett, az emberek egymásra ismertek, s iszonyú zsinat után a
                     csend helyreállt: de lehetlen volt tovább menni, s Rákóczi tábort ütött.</p>
                  <p>Bercsényi kemény ütést kapott fején, de nem halálosat, s mihelyt ájultságából
                     magához tért, Rákóczi őt Károlyba küldötte, saját orvosa kiséretében.
                  </p>
                  <p>Másnap Pálfalvára ért végre a sereg s Rákóczi azonnal erődített sánczokhoz
                     fogatott a Szamos irányában.</p>
                  <p>A német lovasság, mely a szathmári őrizet egy részét tette, s egy volt a
                     legjobbak közül az ellenséges táborban, folytonosan zaklatta Rákóczit s mindig
                     határozott előnynyel vívott a forradalmi sereg gyakorlatlan emberei ellen. Nem
                     sokan vesztek ugyan ezekből e csatározások közben, de pár zászló az ellenség
                     kezébe került s Rákóczi látta, hogy itt előny nélkül vesztegeti erejét, azért
                     visszavonult Vetésre; mint mindig, oly tapintattal tudván hátravonulásának
                        tapsos színt adni, hogy emberei azt
                     hitték, mikép előre, nem hátra mennek.</p>
                  <p>A seregtől elvált portyázok sem hevertek, s rablók inkább, mint harczosok,
                     ostromzár alatt tartották azon kastélyokat, melyeket be nem vehettek.</p>
                  <p>A szabolcsi és szathmári nemesség, két tűz közé szoríttatva, lobogó zászlókkal
                     hagyta el a kisvárdai várat, hol eddig védelmi állapotban volt - s Diószegen
                     csatlakozott Rákóczi seregéhez. Mármarosmegye újabb 4000 gyalogot s 800 lovast
                     küldött.</p>
                  <p>Báró Sennyei István, öreg nemes, kit a martalócz nép
                     tárkányi várán ostromolt, megunván a sok bosszantást, feladta a várát, s
                     Rákóczihoz ment.</p>
                  <p>Egy volt ez azon gyakorlott hadi emberek közől, kik a törökök elleni harczokban
                     képezték ki magukat, s ekkortájban leggyakorlottabb vezér s nagy nyereség
                     Rákóczi részére.
                  </p>
                  <p>Új nevek merültek fel. Deák Ferencz a szolnoki várat
                     vette be. Kiba, egy vitéz rácz főnök, a vár védelmére
                     sietett, azonban Deák 300 emberét felkonczoltatta, s Kibát maga lőtte le
                        lováról.
                  </p>
                  <p>A Duna s Tisza közti vidék mentve volt a ráczoktól.</p>
                  <p>Egész felső Magyarország fegyvert fogott. Mindenütt zene hangzott, zászlók
                     lobogtak; a nép elővette, a mit kapott, kaszát, fejszét, botot - és jött. A
                     nemesség raktárait nyitotta fel, a nők ékszereiket tették pénzzé s gyermekeiket
                     vezették a táborba.</p>
                  <p>Bercsényi megjelenésére felkölt egész Zemplénmegye, serege nőtt, mint a kalász
                     nő, ha áldás ömlik rá felülről.</p>
                  <p>
                     Borbély Balázs és Ocskai László
                     új vezérek, kiknek neveik most kezdettek a haza fülében megcsendülni.
                     Lengyelország széleig portyáztak a fékezhetlen néppel, mely égetett s
                     pusztított. Nyitrába törtek be, s több ezer lovas csatlakozott hozzájok, kik a
                     Vágig hordták kardjok élén, méneik nyoma alatt, a kurucz seregek dicsőségét s
                     iszonyait.</p>
                  <p>Vér, láng mindenfelől! A durva erő volt ez, mely rombol utaiban, s melynek az
                     értelem nem képes parancsolni, ha az oroszlán lánczát széttörte.</p>
                  <p>
                     Orosz Pál - új név megint - Erdélybe tört be, 6000 főnyi
                     sereggel.</p>
                  <p>Ott Bussi Rabutin volt a császári vezér. A német kormány ott feledte őt,
                     elegendő haderő, vigasz és pénz nélkül. A hű, derék férfiú saját ezüstjét
                     olvasztotta fel, verette pénzzé, s adta seregeinek.</p>
                  <p>Nem hagyhatta el Erdélyt, meg kelle azt a császárnak tartani. Tudta az okos
                     ember, hogy az erdélyi nemesség nagy része Rákóczihoz szít, ki nem kerülte
                     figyelmét a terjedő láng, azért Nagy-Szebenbe idézte a főurakat tanácskozás
                     ürügye alatt, a fejöket vesztett, jajveszéklő szászok közé, kik falaik közt
                     összezsugorodva, kétségbeesetten vártak segélyre.
                  </p>
                  <p>Kevesen hagyták magukat odacsalatni. Toroczkai István, Pekri Lőrincz, Orosz és
                     Guthi István, kik ellenszegültek, elfogattak és börtönbe kisértettek. Mit sem
                     használt. - Teleki Mihály, Csáky László, Kaszás Pál, Székely Zsigmond, Nemes
                     Tamás, Henter Mihály, Sándor János, Deák Tamás, Horváth György s Incze
                        András, felköltötték az egész
                     székelységet, s Rákóczi mellett nyilatkoztak.</p>
                  <p>Ennyi történt már, mikor Károlyi Sándor Tokaj alatt Rákóczi táborába jött. Két
                     hónapig tartóztatták fel őt Bécsben; a büszke hatalmasok megvetéssel hurczolták
                     elő s hátra. Károlyi Sándor férfias nyiltsággal figyelmeztette őket
                     balfogásaikra s a veszélyre, melyet bosszantó rendszerük felidézett. Magával a
                     császárral szólt, s kérte őt, hogy legalább Ugocsa, Bereg és Szathmár megyéknek
                     engedtessék el az iszonyú adó, mely rájok vettetett. Károlyi látta, hogy a császár semmit sem tehet s hatalmát
                     elvetemült bitorlók aknázzák ki, Kassára
                     sietett, honnan az ijedtében meghalt Nigrelli eltemettetése után Tokajba
                     jött.</p>
                  <p>Rákóczi őt előző szivességgel fogadta. Bercsényi ajánlatára azonnal a jászok és
                     kunok kapitányává nevezte ki s vezérévé tette a roppant seregnek, mely a
                     kecskeméti pusztán s a Duna egész balpartján összegyűlt.
                  </p>
                  <p>Bercsényi meggondolatlan hevessége s indulatossága már ez időben nagy terhére
                     volt Rákóczinak, ki rettenthetlen bátorság mellett nélkülözte benne a vezéri
                        tulajdonokat.
                  </p>
                  <p>Nem győződött meg erről soha inkább, mint mikor a nyomorú, gyermekes
                     intézkedéseket látta, melyeket Bercsényi a tokaji vár ostromára tétetett, három
                     nyomorú taraczkkal akarta bevenni azt, melyeknek lövései nem is jutottak a
                     várig.</p>
                  <p>* * *</p>
                  <p>Nem lehet a varázst leirni, mely e nagy napokban gyakorlá hatását barátra,
                     ellenségre.</p>
                  <p>A Montecuccoli-ezred parancsnoka tökéletesen fejét vesztette azon gyors
                     előnyökre, melyeket Rákóczi kivívott, s a nép általános, áradatos felkelésére,
                     odahagyta pár hét előtt az erős munkácsi állást, s Kassára futott.
                  </p>
                  <p>Az egész Érmellék, Hegyalja s a hajduvárosok e fejetlen visszavonulása által
                     szabad tért nyervén, fegyvert ragadtak s ezrenkint siettek Bercsényi elé.</p>
                  <p>Rákóczi Ilosvay Imrét 2000 lovassal Erdély határához küldötte, hogy a Zsibóra
                     gyűlt sereget Bethlen Samu vezérlete alatt szemmel tartsa s annak mennyiségéről
                     hírt adjon.</p>
                  <p>Ilosvay, ha nem parancs ellen, de parancs nélkül megtámadta Bethlent, szétverte
                     seregét s zászlókkal, dobokkal megrakodva tért vissza Rákóczihoz.</p>
                  <p>Bécsben a kormány szánalmas fejetlenség szomorú tanuságát adta.</p>
                  <p>A bajor választófejedelem, mikép már mondva volt, Passaut s Linczet bevette, s
                     Bécset fenyegette.</p>
                  <p>A császár a kevés számú hozzácsatlakozó magyar urakban nem bízott, s csak Forgách Simont, leghűbb s feltétlen hódolatot tanusító
                     magyar vezért, gondolta megbízhatni, hogy az áradásnak ellenálljon, mely egész
                     Magyarország népét önté ki medréből.</p>
                  <p>A birodalmi seregeket nem mozdíthatta; csak a mindig szerencsétlen, s éppen e
                     tájban újra megvert Schlick 2000 emberével kapott parancsot Rákóczi
                     előhaladását gátolni.
                  </p>
                  <p>Így álltak az ügyek; ennyi történt, oly megfoghatlan rövid idő alatt, hogy a
                     bécsi kormány mintegy meg volt rohanva a körülmények kényszerűsége által s
                     fűhöz-fához kapaszkodott.</p>
                  <p>Rákóczi Bercsényit választott sereggel Egerbe küldötte, hol neki sikerült
                     Telekesi István egri püspököt arra birni, hogy el ne hagyja a várost. A
                     nemesség azonnal letette hűség-esküjét a vezér kezébe.</p>
                  <p>Forgách Simon magához vevén Schlicket s vert hadát, lelket s bátorságot tudott
                     önteni beléjök, minden mozdulata gyors volt, s míg Ocskai Léva vidékén
                     biztosságban hitte magát, Forgách Simon ráütött, szétverte portyázó s
                     martalékra vágyó rendetlen seregét, bevette Lévát s gyors menetekben közeledett
                     a bányavárosok felé.</p>
                  <p>E hír kétszeresen bosszantotta Bercsényit. A magyar vezér szerencséje, ki
                     Magyarország ellen fegyvert fogott, s az arany és ezüsttel gazdag bányavárosok
                     veszedelme - gyors tevékenységet idéztek föl.</p>
                  <p>Bercsényi hírt adott Károlyinak Kecskemétre, s összeszedvén a hadosztályokat,
                     Forgách üldözésére indult.
                  </p>
                  <p>Rákóczi seregében ez időben minden tekintetben legjobb vezérek voltak: Szűcs
                     János, Sennyei István, Károlyi Sándor, s egy, kit eddig nem volt alkalmunk
                     nevezni, - Andrásy György.</p>
                  <p>E mellett számos használható s vállalkozó férfiakkal birt, kiknek egy részével
                     találkoztunk már; természetes tehát, hogy többen azok közül, kik előbb némi
                     szerepet vittek, háttérbe kerültek, s történetünk folyamában más nevekkel
                     találkozunk. De tévednénk, ha azt hinnők, hogy oly jellemek, mint Apagyi,
                     Clermont, az öreg Mirián s oly vakmerő férfiak, mint Brenkovics és társai, a
                     tétlenség árva szerepére jutottak.</p>
                  <p>Ellenkezőleg! ha edzett, gyakorlott vezérek vették át a hadviselés terheit, s
                     az említetteknek, harag s sértett hiúság nélkül, alsóbb tisztségekkel kelle
                     beérniök, azért nem hevertek. A történetben, ha neveiket elhallgatja is, vannak
                     tények feljegyezve, melyek ezen embereknek kifáradhatlan munkásságát
                     gyaníttatják s tanúsítják.</p>
                  <p>Mirián befolyásának lehetett leginkább köszönni a számos idegen ajkú nép
                     növekedő buzgalmát.</p>
                  <p>Apagyi ezredesi minőségben a hadseregnél volt; de minden idejét használta
                     magasztosb, bár a kort megelőző s azért időelőtti szellemet terjeszteni a
                     forradalom emberei közt, mint annak nemsokára tanúi leendünk.</p>
                  <p>Clermont Rákóczi megbizásából csodával határos sietséggel bejárta Orosz- és
                     Svédhont, elment Lengyel- és Francziaországba. E mellett Clermontnak
                     összeköttetése Miriánnal meg nem szűnt; egy volt ő azon emberek közül, kik
                     mindenre ráérnek, s mikor őket legtávolabb gondoljuk - ajtót nyitnak. A
                     diplomacziai téren, néha idegen név alatt, mindazt megtette, mit tenni
                     lehetett, s ha ez kevés volt, oka a kormányok örökös óvatossága, mely nyilt
                     rokonszenvet csak a szerencsés, a győztes irányában mer mutatni. Rákóczi sok
                     pénzsegélyt, sok előmunkálatot szerencse esetére, e fáradhatlan barátjának és
                     hivének köszönhetett, kit maga XIV. Lajos pártolt.</p>
                  <p>Legyen ennyi elég megfejtésére annak, ha e nevek, az események súlya s zuhama
                     által túlszárnyaltatva, csak egyes jeleltebb pillanatokban villannak fel.</p>
                  
               
            </div>
            <div type="chapter">
               <head>A TÁVOLIAK.</head>
               <!-- milestone type="subChapter" n="I"/ -->
                  <p>Mielőtt Rákóczit tovább kisérnők, áldozzunk időt azon hölgykoszorúnak, mely
                     történeti drámánkon átszövődik. Alig volt kor Magyarország nemzeti életében,
                     hol a hölgyek - a választottakat értjük - szebb fényben
                     tűntek volna fel, mint a Tökölyi- és Rákóczi-forradalom alatt. A hűség s az
                     önzés nélküli csatlakozás annyi magasztos példáját látjuk e korszakban, hogy ha
                     a történet számos egyes neveket fel nem jegyzett, oka egyedül az: «mivel igen
                     sokan voltak, kiket fel kellene vésnie az örök érczlapokra».</p>
                  <p>Történetünkben többek jőnek elő, kik az események nagyszerű kifejlései közben,
                     színleg háttérbe vonultak, s kiket most, míg Rákóczi naponkint, óránkint
                     szaporodó seregeit rendezi, időnk leend felkeresni s megtudni, mit tettek
                     eddig, vagy mi történt velök?</p>
                  <p>Magyarország sem táplált keblén csak remek nőket: ott is megvoltak azon
                     változatai a politikai kifejlettségnek, vagy azon semlegességnek, melyet nem
                     magyar szellemű nevelés, ha ki nem ment, megfejt; de egyet erősíthetünk: hogy
                     amaz ékes faja a hölgyeknek, mely külföldön, még pedig főleg az igen
                     elszegényedett, többnyire fizetésből élődő arisztokrata családok közt feltünő,
                     melynek egész politikai véleménye, «feltétlen hódolat mindennek, mi felülről
                     jő»: földig alázatos udvari legyek, - ily hat keresztnevű, de ház- és
                     telektelen szegény ördögnék és ördögök Magyarországon akkor nem léteztek. Oly
                     varázs van e földön, hogy a legidegenebb éjszaki hölgy néhány év alatt forró
                     honleány lett nálunk, s a magyarnak minden időben «csak szenvedélyes barátai és
                     szenvedélyes ellenségei voltak».</p>
                  <p>Sachsen-rheinfeldi Amália, darmstadti Magdaléna, egyik, mint az első magyar
                     neje, másik, ki Magyarországon azonította ifjú és szenvedélyes, szivében első
                     és olthatlan szerelmével, magyar hölgyekké váltak. Gondolja valaki, hogy azért
                     a nagy német földet, az értelem és becsületesség ama magasztos hazáját,
                     megtagadták? - - Nem, a legtávolabbról sem: sőt ellenkezőleg honosították
                     földünkön honi erényeiket. Nem lehete ily feltünő teremtéseknek nem érezni
                     rokonszenvet a nemzet iránt, melynek egész története - küzdés; nemzet iránt,
                     mely azon erénynyel bir, főleg és kiválólag, mely minden nemes és tegyük hozzá,
                     minden tiszta nőkebelben visszhangra talál, «s ez bátorság és kitartás a
                     szerencsétlenségben».</p>
                  <p>Ki csudálná, ha két oly teremtés, mint Amália és Magdaléna, azon arányban érzi
                     vonzalmát és rokonszenvét növekedni, melyben a nap súlya nehezedett - e kisértő
                     köve az erénynek.</p>
                  <p>Jellemtelen aljas lényeket semmi sem terhel és bosszant inkább, mint jellemerő
                     és színtartás, mely távol attól oda nyujtani nyakát a járomnak, akkor
                     legszilárdabb s legkitartóbb, mikor «a legnyomorúbb emberek minden bölcsesége
                     abból áll: beadni derekukat», mit eszélynek neveznek, a ki pedig azt nem teszi,
                     eszélytelennek: mint ha oly sok ész kellene hozzá, igen világosan tudni, hogy a
                     színváltoztatás s köpeny-forgatás - igen hasznos dolgok bőrünk megóvására! - ha
                     - s ez a kérdés: bőrünket többre becsüljük, mint erényünket.</p>
                  <p>Amáliának s Magdalénának sok ellenségei voltak azon körben, hol növekedtek,
                     saját családjukban, s azon nagy serege közt női rokonaiknak, kik ritka helyt
                     oly egy mintájúak, mint a német arisztokracziában; de a két hölgy keveset
                     gondolt mások nézeteivel, s ha átlátta, mennyit vétkezik azon okosság ellen,
                     mely a bőr és fizetés megmentéséből áll, másrészt öntudattal vetette koczkára
                     mindenét oly elvekért, melyekért a hatalmasok egy fillért sem szoktak fizetni,
                     mert megfizethetlenek, s mert azoktól rettegnek.</p>
                  <p>De állásuk igen nehéz volt azon pillanat óta, hogy Rákóczi kézhez
                     keríthetéséről le kelle mondani - ellenségeinek. Rákócziné a legszorosabb
                     felügyelet alá vétetett.
                  </p>
                  <p>Hogy bosszantásoknak ki volt téve; hogy saját rokonai semmit el nem
                     mulasztottak, - - a gyávaságnak ismeretes irgalomnélküli gyöngédtelenségével, a
                     lelkes nőnek minden pillanatát elkeseríteni, ezen senkinek sem lehet kétsége,
                     ki a szerencsétlenség iskoláján átment, s azon tapasztalást tehette, mikép a
                     gyávaság ijedelmeit s félelmét sohasem szokta megbocsátani azoknak, kiktől
                     rettegett.</p>
                  <p>Amália sokat szenvedett, de erős lélekkel; azokat, kiknek érdekeltségét
                     átlátta, sohasem igyekezett megczáfolni: miért? - üres szavak s ismeretlen
                     tárgyakróli badar beszédekre csak egy felelet van: hallgatni; de ha őt bosszantották, voltak sokan, kik éppen e nehéz
                     napokban adták tanuságát, hogy szemeik tisztán látnak. Amália elég példáit
                     tapasztalta azon hűségnek s barátságnak, mely nemcsak üres szavakból áll, hanem
                     koczkáztatni is mer valamit.</p>
                  <p>Ez fejti meg, hogy az ijedős, rémeket látó s mindig ugró félben lévő kémkedés,
                     lesés, fülelés, levélfeltörés s minden egyéb ezekhez hasonló nemes és lovagias
                     intézkedések daczára, Rákócziné folytonos összeköttetésben maradhatott
                     férjével, - s azon kitartással, melyről köznapi lelkeknek legkisebb eszméjük
                     nincsen, pillanatig sem fogyott ereje, tevékenysége és kitartása.</p>
                  <p>Magdaléna 1703 június vége felé egyszerre eltűnt Bécsből. Sokan azt hitték,
                     hogy Némethonba tért vissza, mások állíták, hogy Olaszországba utazott: de
                     bizonyost senki sem tudott. Az utóbbi napokban Rákóczinénál gyakran megjelent
                     egy igen egyszerűen öltözött polgárhölgy: mi természetesen azonnal felizgatta
                     az akkor még nem szabályszerűen ugyan, s nem számmal jegyzett, de azért igen
                     éber s jól fizetett rendőrség figyelmét. Stratmann és Kinszki mindent tudtak,
                     mi Rákócziné körül történt, s mivel az apáczák nagy tiszteletet tanusítottak a
                     szép herczegnő iránt, ezek is gyanúba jöttek. Volt szó róla a herczegnőt
                     Prágába, s később Innsbruckba szállítani, de lehetlen lőn erre ügyet találni,
                     az apáczák a polgárhölgy látogatását egyszerűen avval fejtették meg, hogy az a
                     herczegnőnél szolgálatot keresett.</p>
                  <p>E polgárhölgy Magdaléna volt, még pedig akkor, mikor őt már távol hitték
                     Bécstől.</p>
                  <p>Hová ment később s mit tett? talán megtudjuk; addig nevezzük meg rendre azokat,
                     kikre e történet közben figyelmünk terjedt s igyekezzünk őket feltalálni s
                     viszonyaikkal megismerkedni.</p>
                  <p>Aspermontné ezek közt első helyen áll, s bár senki élénkebb részt nem vehetett
                     Rákóczi sorsán, mint ő s férje, helyzetük olyan volt, mikép csak a legnagyobb
                     óvatosságnak köszönhették, hogy számos ellenségeiknek nem sikerült őket
                     megbuktatni.</p>
                  <p>Aspermont tartalékgondolat nélkül ragaszkodott Leopold császárhoz; talán
                     katonai nevelése, s azon bizodalom, melyet iránta a császári pár Juliávali
                     szövetsége előtt, s utána darabig tanusított, okozák, hogy ő, bár a kormány
                     számtalan ballépéseit átlátta, mégis azt hitte, mikép Magyarország alkotmányos
                     szabadsága sokkal nagyobb ellentétben van az örökös tartományok
                     nyomattatásával, mint hogy irigységet ne gerjeszszen, s így ő, mint sokan
                     akkori időben, üdvöt a nagy birodalom összeolvasztásában látott, vagy
                     remélt.</p>
                  <p>Rákóczit nem tudta kárhoztatni, mikor az egy nyomorú kém feladására elfogatott,
                     s igazságtalanul zaklattatott; de ezen pillanat óta, mikor sógora a lengyel
                     határt átlépte, Aspermont egyenesen kinyilatkoztatta Juliának, hogy őt
                     pártütőnek tekinti s kötelességének tartandja ellene mindent tenni a
                     harcztéren, s emelt sisakkal.</p>
                  <p>Minő fájdalmas volt e nyilatkozat Juliára nézve, főleg onnan gondolható, mivel
                     e nő férjét nagyon szerette s Rákóczi Ferenczhez nem kevésbbé ragaszkodott.
                     Csak utánozhatlan tapintata s lelke fönsége fejtik meg, hogy a legnehezebb s
                     legválságosabb helyzetben, melyben nő valaha létezett, mind férje szeretetét s
                     tiszteletét, mind Rákóczi Ferencz változatlan vonzalmát és háláját meg tudta
                     tartani.</p>
                  <p>Ha nem sikerült neki Aspermont régi előitéleteit legyőzni, s az alkotmányosság
                     eszméje soha egészen világos nem lőn férje előtt; Aspermont sokkal lovagiasb
                     ember volt, s főleg sokkal inkább katona, mint hogy azon aprólékos, nemtelen
                     csipkedéseket s görbe utakat ne utálná s meg ne vetné, melyek által Rákóczihoz
                     férni akart a hatalom.</p>
                  <p>Semmi sem fájt neki és Juliának inkább, mint a bér, melyet az ifjú herczeg
                     fejére tettek. Ha Aspermont Rákóczi fellépését kárhoztatta mint hű alattvaló, s
                     olyan, ki a hódolatot katonásan, azaz feltétlenül vette: titkon nem tudott nem
                     örülni, hogy sógora, kit nagyon szeretett, eddig képes lőn minden tőrt
                     kikerülni.</p>
                  <p>Julia, kinek mikép láttuk, helyzeténél fogva, a legnehezebb szerepek egyike
                     jutott, folytonos összeköttetésben volt Rákóczinéval; igyekezett már ez időben
                     engedelmet nyerni, hogy testvéréhez mehessen, igérvén, hogy őt kibékülésre
                     birandja; de ekkortájban a bécsi kormány oly csekély fontosságot tulajdonított
                     Rákóczi föllépésének, mikép Aspermontné ajánlatát udvarias szavakkal, de gúnyos
                     mosolylyal visszautasította.</p>
                  <p>Semmi sem közelíti az embereket egymáshoz annyira, mint hasonló érdek. Mikor ez
                     oly személyhezi rokonszenvben egyesül, mint Rákóczi, kinek már neve elég volt
                     arra, hogy sorsa visszhangozzék az egész országban: igen természetes, hogy
                     szövetkezés könnyebb s verettebb utat talál.</p>
                  <p>Magdaléna és Rákócziné nem tudták Julia nemes kedélyét félreismerni, s bár
                     sokan mindenkép igyekeztek őt s férjét azok előtt gyanusítani, kik közvetlen
                     részt vőnek Rákóczi sorsában: a nők higgadt tapintatával - Magdaléna mint
                     Rákócziné jól tudták, mennyire számíthatnak e nem vállalkozó s kevesebbé
                     erélyes, de kitartó s tántoríthatlan jellemben. Ez oka, hogy a három nő mindig
                     szoros összeköttetésben maradott a nélkül, hogy az éber és sovárgó gyanúnak
                     sikerülne őket tetten érni.</p>
                  <p>Amadil, ki történetünkben csak itt-ott tünt fel, eddig talány előttünk s talán
                     önmaga előtt. Ő ama 3-4 év közben, mely Rákóczi kiszabadulása s mostani
                     fellépése közt terjedt, legváltozatosb játéka lőn a sors szeszélyének.</p>
                  <p>Amadil, ki szegény szénégető kunyhójában, korom és füst közt növekedett;
                     Amadil, a kedves, makacs és mégis oly szeretetreméltó hölgy, kit egy Rákóczi
                     Julia méltatott barátságra; a büszke Erdődiné, s a némber, ki Honoria előtt
                     megszégyenülve borul le; a könnyelmű szenvedélyes kalandor Kálmán, részt véve a
                     csaták riadásaiban, és Amadil végre, ki a koldusgyermeket felkereste, mindent
                     elkövetett nevelésére; e csudásan változatos s mégis tagadhatlan
                     jellemegységgel biró nő, mindenben, mi nemes és erélyes - - e való, földönjáró,
                     nem álmodott teremtés, ki merné tagadni, hogy a legrendkívülibb jellemek
                     egyike?</p>
                  <p>A barátságos viszony közte s Rákóczi Julia közt mindig megmaradott; de Juliának
                     irántai bensősége vesztett, s ez Julia jellemében megfejthető; hogyan
                     érezhetett volna ő benső vonzalmat Amadil iránt, ki a legbuzgóbb magyarba, az
                     élénk, tetterős, bár nem kellemes indulatú Bercsényibe szeretett, őt
                     áldozatkészséggel kisérte a halálcsatákban s később egy férfiú neje lőn, ki bár
                     magyar, nem tartott azokkal, kik Magyarország függetlensége mellett vetettek
                     mindent a mérlegbe. Hogyan becsülhette volna Julia azon nőt bensőleg, kinek
                     eddigi tettei önzésre s haszonvágyra látszottak számítva lenni, s ki nem
                     ragaszkodott semmihez hosszasan s híven.</p>
                  <p>Három hölgy van még háttérben: az öreg, de életerős és erélyes Ráfaelné, kivel
                     utoljára Apagyiék egyszerű háztartásában találkoztunk, ennek leánya, Apagyi
                     arája vagy talán már neje, s végre Rózsa, a koldusleány, kire Clermontnak
                     reménytelen megjelenése Bécsben, mikor a kolostorból kilépett, oly kedves, bár
                     villanyos benyomást tőn.</p>
                  <p>Ideje, hogy történetünk ezen érdekes nőszemélyzete előtérbe lépjen.</p>
                  
               


               <!-- milestone type="subChapter" n="II"/ -->
                  <p>Pozsonyban vagyunk, a fallal kerített város egyik terén, tágas épületben, mely
                     előtt őrt látunk fel- s alájárni. Ennek fehér öltözete, a kanóczos fegyver
                     kezében, s a bal fülére rántott háromszög, mi a kalapot képviselte, azonnal
                     láttatják, hogy német katonatiszt szállása előtt állunk.</p>
                  <p>Valóban az elég csinos épületnek egész felső emelete Aspermont grófnak szállása
                     volt, ki pár nappal ezelőtt Bécsbe utazott, s neje éppen hazaérkezését
                     várta.</p>
                  <p>Rákóczi Julia eleven, fényes házat tartott, s Pozsonyban, mint mindenütt, a hol
                     tartózkodott, számos látogatói valának.</p>
                  <p>Mintegy 11 óra tájban reggel, virágokkal telt s gazdagon bútorozott elfogadó
                     termében látjuk őt; mellette Draskovics Jánosnak, az öreg országbirónak neje
                     foglalt egy széken helyet.</p>
                  <p>- Férjed beteg? - kérdé Aspermontné - részvéttel intézvén szavait a nőhöz,
                     kinek öltözete, arczkifejezése a legtávolabbról sem gyaníttatott veszélyes
                     betegnek nejére.</p>
                  <p>- Természetes következése a hanyatló kornak; - viszonzá Draskovicsné - egy
                     csinos szőke nő és sokkal fiatalabb, mint hogy a hanyatló korú férj említése
                     fel nem tűnne. A felelet oly hidegen s minden részvét nélkül volt adva, mikép
                     Julia kedélyére kellemetlenül hatott. Látszott ez vonásai kifejezéséből s
                     Draskovicsné el akarván hárítani magától a részvétlenség s szívtelenség
                     gyanúját, megragadta Aspermontné kezét s némi hevességgel szólt, mi neki igen
                     jól állt, s másrészt őszinteségét bizonyította: - férjein beteg, vagy inkább
                     beteges - kezdé a nő - mindig ilyen volt. Nem mentem-e hozzá betegápolónénak
                     inkább, mint nőnek! s mit tehetek róla, hogy az emberek egyszer jótévő
                     intézetet, máskor sorsbiztosítást csinálnak a házasságból.</p>
                  <p>- Fiatalabb koromban - mert 27-28 év közel van a 30-hoz, hol többnyire elválik,
                     mit érünk - fiatalabb koromban, azaz 6-7 évvel ezelőtt, azt hittem, hogy a
                     házasság valami oly szent s életbe vágó szövetség, mikép az csak összhangzó
                     lények közt felelhet meg a czélnak, mire Isten rendelte.</p>
                  <p>- És most - kiáltott fel Rákóczi Julia - egyebet hiszesz? Hogyan? mi vihetett
                     azon gondolatra tégedet, ki a mint tudom, két házasságodban boldog valál,
                     férjeid elseje imádott s a derék öreg Draskovics csak benned él.</p>
                  <p>- Mi vihetett azon gondolatra, hogy az emberek a házasságból egészen mást
                     csináltak, mint annak lenni kell? - viszonzá a nő - megmondom. Első férjem
                     koros ember volt, a másik agg, beteges, maga napokra számít, nem évekre. Ha
                     ezen emberek oly nőt vettek volna, ki őket szereti, kit e szövetség boldogít, -
                     akkor tisztelet, becsület - hallgatok! de az első fiatal gyermeket vesz nőül, -
                     teljes meggyőződésben, hogy az hozzá csak hálából megy; a másik özvegygyel
                     szövetkezik, kinek jószágai közel esnek az övéhez, házának kormányzót keresvén,
                     a nélkül, hogy nőt venne! Hogyan lehet mélyebb s bensőbb vonzalomnak kifejleni
                     egy fiatal nőben, ki maga e szövetségben egészen kereskedői szempontból ment
                     ki? - Valóban Julia - folytatá Draskovicsné - soha sem akartam jobbnak
                     látszani, mint a minő vagyok.</p>
                  <p>- Első férjem halálával a gazdag jószágok természetesen visszaestek családjára:
                     kincset ért a sok ékszer, arany, ezüst, a mit férjem nekem hagyott - s
                     megvallom, rosszul esett nekem látni, hogy becsületes, de nem gazdag rokonai
                     nélkülözzék a nagy özvegyi tartást, melyet a törvény nekem rendelt; de mivel
                     egy büszke családot nem akartam s nem tudtam ajándékkal megszégyenítni,
                     elfogadtam a derék öreg Draskovics ajánlatát, ki fényes hivatalában s annyi
                     ember közt, kik házát járják, nem tudott nő nélkül ellenni. Én egyét a
                     legdúsabb, de egyszersmind legrendetlenebb háztartásoknak rendbe hoztam.
                     Draskovicsné lettem, mondottam miért: nem szorultam sem névre, sem vagyonra,
                     ajándékozni akartam - nem szégyeníteni - neked mondom ezt csak, - lehet ez
                     sajátos, lehet nem valószinű, de azért becsületes tett, melynek valósága
                     tény.</p>
                  <p>Aspermontnét e felvilágosítás annyira meglepte, hogy felelni nem tudott.</p>
                  <p>Draskovicsné folytatá: - Szerelem ily házasságban ki nem fejlik, s mi az élet
                     szerelem nélkül! pedig a legtöbb házasság így történik, s a szegény nő, ha
                     titkolja is fájdalmát, érzi azt eléggé. Tudod, mennyire vágytam mindig
                     szabadságra - elértem azt, s mégsem vagyok boldog!</p>
                  <p>- Mert a boldogságot ott kerested, kedves barátném, hol az nincsen - viszonzá
                     Julia - gazdagságban, fényben, folytonos lánczolatában a mulatságoknak: mindez
                     unatkozásra vezet, s a kedélyt kiszárasztja, - olyan, mint a szűnni nem akaró
                     nap hévsugáraival: csuda-e, ha a szem olykor a csendes éj csillagaira vágyik.-
                     s az est és hajnal harmatára! Szabadságra vágytál, s a szabadság maga vetett
                     jármot reád: mert mihelyt vágyaink parancsolnak s ragadnak, szolgaságunk
                     kezdődik.</p>
                  <p>Draskovicsné éppen felelni készült, midőn egy inas jelent meg, levelet tartván
                     kezében, melyet Draskovicsnénak átadott.</p>
                  <p>A nő arcza halavány lett, mihelyt a levelet megpillantotta, a nélkül, hogy
                     vonásainak kifejezése ijedelmet, vagy fájdalmat árulna el. - Férjem igen
                     rosszul van! - szólt - sietek haza, -
                     Isten veled!</p>
                  <p>Evvel felkelt, s nemsokára kocsijának távozó dörgése hallatszott a ház
                     előtt.</p>
                  <p>Julia szemmel kisérte azt ablakából, azután csendesen járt a szobában. -
                     Sajátos, de lehetlen nem szeretni! - szólt. - Mintegy negyed óra telt el, midőn
                     lovak dübörgése hangzott. Aspermontné az ablakhoz lépett.</p>
                  <p>Akkortájban oly mindennapi dolog volt lovas csapatokat érkezni látni, mikép az
                     Juliának fel sem tünende, de a lovasok kapuján haladtak be, s az utasok
                     egyikében férje komornyikára ismert.</p>
                  <p>Aspermont jobbkor mint kiszámította, érkezett vissza Pozsonyba s mihelyt
                     kiséretét eleresztette, nejéhez sietett.</p>
                  <p>Julia szokásos szertartásokat mellőzve, mihelyt férje jött, elébe sietett s
                     vele a nagy ebédlő-teremben találkozott.</p>
                  <p>A férfiún nem feltünő ugyan, de mégis némi változást veszünk észre azóta, mióta
                     őt Prágában láttuk: nehány könnyű redő, s pár ősz haj halántékain tanusíták a
                     mindig haladó idő kérlelhetlen jogait, de tartása szintoly férfias, arcza
                     szintoly nyílt, mint akkor.</p>
                  <p>Mikor megint azon szobában voltak, honnan az elébb Draskovicsnét láttuk
                     távozni, Aspermont leoldotta kardját, s átadván azt s kalapját komornyikának,
                     közel nejéhez támlásszéken foglalt helyet.</p>
                  <p>Az első, csak magukat érdeklő kérdések után, Apermont felkiáltott: - Ferencz
                     többre ment mint kellett volna! többre, mint hogy visszatérhetne, azért kedves
                     Juliám, itt az idő, hol valami elhatározásnál kell megállapodnunk.</p>
                  <p>- Segíteni rajta, békét eszközölni, s a bizodalmat közte s a császár közt
                     helyreállítani - ezt kell tenni - mond Julia.</p>
                  <p>- Ez nem lehet - viszonzá Aspermont - mert fájdalom, nem a császár uralkodik, s
                     úgy látom, minden árnya a részvétnek bennünket gyanúba ejt s nehezítendi, mit
                     érte tehetnénk. - Éppen ez oka, kedvesem, hogy világos értelmedhez s női
                     tapintatodhoz akarok szólni; mert nincs szerencsétlenebb helyzet, mint ha nem
                     vagyunk tisztában magunkkal. Akár vannak Ferencznek helyes okai a pártütés
                     zászlaját felemelni, akár nem: nekem nem lehet s nem szabad egyebet tennem,
                     mint a mi a császár iránti hűséggel s e hadi öltöny becsületével megfér. Köztem
                     és Ferencz közt tehát, mióta kardot emelt koronás királya ellen, minden
                     összeköttetés megszűnt. Őt kibékülésre birni lehetlen; mert azon emberek, kik
                     most a kormányon ülnek, s a császár nevében oly gonoszul gazdálkodnak
                     Magyarországon, el nem állnak attól, a mit megkezdettek, Magyarország
                     beolvasztásától az egész birodalomba. Aztán Rákóczi nincsen egyedül: egész
                     Magyarország mellette fog nyilatkozni, ebben semmi kétség; a császárnak nem
                     marad egyéb hátra, mint szigorú fellépés s megsemmisítése a lázadásnak.</p>
                  <p>- Nem volna-e szebb és nemesebb a nemzet panaszai iránt méltányosnak lenni -
                     mond Julia - én azt hiszem, hogy nem is kellene sokat adni, csak tiltani az
                     önkényt, melyet a katonai uralom s a birodalom minden részeiből összecsődített
                     idegen hivatalnokok elkövetnek, s a mélyen sértett nemzet megbocsátana, s a
                     béke helyre állna.</p>
                  <p>- Gondolod? - viszonzá Aspermont - hogy Magyarország oly könnyen feled s oly
                     könnyen bocsát? - ne hizelegj magadnak békével, mely sírok hantjai fölött
                     köttetik. - Isten a gonoszságot hetedíziglen bünteti, ezt mondja a bosszú s
                     türelmetlenség fekete serge: én mást mondok: a nemzetek hetedíziglen nem
                     felednek, nem feledtek soha! - Vannak, kiket el lehet altatni, s ezek a magyar
                     nagy urak. - Maguk nagyobbrészt okai, hogy sok történik, a mi az országban
                     fájdalmas visszhangot emel. Nemde vannak magyar hadvezérek, kik készek
                     Magyarország alkotmánya felforgatásában részt venni? szerencséjüknek tartván a
                     korlátlan hatalmat gyámolítni, ha őket fokról fokra emeli, s Bécsben, Prágában
                     fénynyel s kényelemmel körözi.</p>
                  <p>- Fájdalom, hogy ily emberek vannak! - viszonzá Julia szigorú hangon - ha egy
                     ország, főleg alkotmányos országban mint a miénk, mindenki szorosan együtt
                     tart, ott a forradalom, lázadás, pártütés lehetlen! de lehetlen annyi
                     igazságtalanság is, mennyi most történik.</p>
                  <p>- Igazad van - felelt Aspermont - könnyű akkor az uralkodót tévutakra vezetni,
                     mikor akadnak emberek, kik szóval és tettel meghazudtolják a haza többségének
                     panaszait. - Ilyenek például az egyházi méltóságok, emberek, kik előtt
                     tisztelettel hódol a nép, kinek életéből példát vesz. - Mit tesznek ezek? - Nem
                     üldözik-e tűzzel-vassal a protestánsokat? Kell-e több, mint az ország
                     lakosságának nehány millióját martalékul vetni e szent emberek vérrel térítő
                     buzgóságának, hogy őket mindenre megnyerje a kormány, s ha van egy-kettő, ki
                     bátran és merészen felszólal hazája érdekében - vess neki pár protestáns
                     egyházat oda - s feledi vakbuzgóságában s gyűlöletei közt - szeretni a
                     hazát.</p>
                  <p>Aspermont, mikép látjuk, nem élt csalódásban; de nem tartozott azokhoz is, kik
                     feltétlen kárhoztatták a kormányt. Átlátta, mikép többeknek, kik az udvari
                     légben elkorcsosodtak, lehet egyrészt a sok kegyetlenséget, másrészt azon
                     balfogalmakat köszönni, melyek a Magyarország iránti véleményt külföldön oly
                     elfogulttá tevék.</p>
                  <p>Ki csudálná, ha honunk annyi irigye és ellensége azon gondolatra jött, hogy oly
                     országban, melyben maguk, kik kormányzásbani részvét törvényes jogával birnak,
                     az önkény felé hajolnak, hol nehány oligarcha s a dúsgazdag egyházi rend, e
                     tevékeny s közvetlen befolyása által oly határos részese a kormányzásnak, a
                     jogok legszentebbikét, a vallás szabadságát lábbal tapossa: lehetlen szelid
                     módon féken tartani a fellázadt s magukkal ellenkező kedélyeket. Ki bámulna, ha
                     főleg a külföld nem tudta érteni: mikép van, hogy egy nemzet, mely mindig
                     eltiprott jogairól s alkotmányról panaszol, szabadsága védelmében nem tud, vagy
                     nem akar egyesülni.</p>
                  <p>Ily állásban volt akkor Magyarország. - A német kormány a forradalom kezdetén
                     mindenfelé kikürtölte, hogy az egész magyar felkelés nem áll másból, mint
                     söpredék népből; a mint ez egyelőre, mikép láttuk, igaz is volt.</p>
                  <p>Aspermont bizonyos kútfőből tudta, hogy az arisztokraczia nagy része, s a nádor
                     maga, vonakodnak Rákóczi fellépésében egyebet, mint vérmes szeszélyű kalandor
                     személyes bosszúját vagy egyes merényét látni. Mindez megfoghatóvá teszi, hogy
                     ő, mint a császár tántoríthatlan híve, oly állást óhajtott venni, mely nemcsak
                     minden gyanútól megóvja, hanem Julia és Rákóczi ellenében végig tarható
                     legyen.</p>
                  <p>Aspermont kárhoztatta a kormányt, sokban utálta azon embereket, kik az eperjesi
                     gyilkolásokhoz hasonló hóhérlásokkal beszennyezték a hadi öltönyt és hadi
                     becsületet. Annyira be volt Magyarország érdekeibe avatva, hogy igen is jól
                     tudta, mennyi igaz van azon nemzet követeléseiben, mely csak eskükkel erősített
                     jogokat és békekötések által biztosíttatott szabadságokat kér, hogy nyugodt
                     legyen. - De ha mindezt tudta, s mindenről meg volt győződve, a király elleni
                     pajzsemelést határozottan kárhoztatta.</p>
                  <p>Julia szíve nyomva volt, semmitől sem rettegett inkább, mint attól, hogy a
                     német kormány bosszúja - őt annál mélyebben akarván sebzeni, azon leend
                     Aspermontnak sereget adni, saját sógora ellen. Ez fájt neki leginkább, de
                     miután Aspermonthoz ment férjhez, természetesen annak egész helyzetével is
                     szövetkezett, s nem követelheté tőle igazságosan, hogy Rákóczi mellé álljon - s
                     mint német, vagy inkább belga - a császártól elállván, őt akkor hagyja el,
                     mikor a veszély legnagyobb; de azt is jól tudta, minő hálátlan leend Aspermont
                     hűsége, kit meg nem szűntek gyanús szemmel kisérni azon emberek, kiknek
                     önzéstelen erényről fogalmuk nincsen.</p>
                  <p>Juliának nem volt természetében a vitatkozás, azért egyenesen kimondta
                     véleményét s miután Aspermont is nyiltan s tartózkodás nélkül nyilatkozott,
                     végre abban állapodtak meg: hogy mindent elkövessenek, Rákóczit, ha váratlan
                     előnyöket nyer, az ügyek békés kiegyenlítésére birni, s e részben tettleg
                     közbenjárni; ellenkező esetben pedig, ha az ügy veszt, jókor gondolkodni arról,
                     hogy személye a bosszút lihegő kormány s a felbőszített fejedelem haragjának
                     kitéve ne legyen.</p>
                  <p>Aspermont annyira ismerte Rákóczit, mikép egész másként ítélte őt, mint azon
                     faja az embereknek, mely mindent saját szűkkeblűségéhez s parányi személyes
                     érdekeihez mér, s a szerencsés vállalkozó előtt a porba veti magát, a
                     szerencsétlen hősiességet pedig, a halálcsata utáni bukás pillanatában,
                     megvetéssel lenézi, legyeztetve saját pulyaságában elesett bálványok vonaglásai
                     közt.</p>
                  <p>Rákóczit becsülte, tudta, mi fekszik e tűzlélekben, azért korántsem vetette meg
                     fellépését, s fel birta annak egész fontosságát fogni.</p>
                  <p>A mit megteende első parancsra, de mi szívét nehezítendé, nem történt, mert
                     Aspermontban mint Rákóczi sógorában a német kormány nem bízott.</p>
                  <p>Hol az állományi s kormány-elvek nem indulnak ki az erkölcsiség s erény
                     szobáiból, ott természetes, hogy a jellemteljes s nemes gondolkodású emberek
                     mindig háttérbe kerülnek, s a szájhősök vert hada kerekedik felül stereotyp
                     szemtelenségével.</p>
                  <p>- Tudod-e - szólt Aspermont - miután tisztában voltak a felett, a mit teendnek:
                     hogy Magdaléna eltűnt Bécsből? senki sem tudja, hová lett.</p>
                  <p>- Én igen féltékeny tudnék lenni Amália helyzetében - felelt Julia - lehetlen,
                     hogy Ferenczet ennyi önfeláldozás s e vallásos kegyelete a szerelemnek fel ne
                     magasztaljon: mert, hogy ezen angyal nem tűnt el ok nélkül, abban semmi
                     kétségem sincsen. Minő különbség van érzés mélysége tekintetében közte s Amadil
                     közt!</p>
                  <p>- Nem tudom, miként van - viszonzá Aspermont - de Amadilnak nyilt odaengedése,
                     ha akarod, könnyelműsége, nem oly sértő nála, mint más nőkben, kiket ez oly
                     alantfokra szállít; van e jellemben sok vonás, mely nemes alapra gyaníttat. -
                     Én minden sajátságai mellett szerfelett érdekesnek találom őt. - Mennyi
                     önállás, kitürés a szerencsétlenségben, s minő valódi vallásos érzelem, azaz
                     tántoríthatlan bizalom egy örök gondviselésben - s aztán - - Rózsa iránti
                     vonzalma! Ritka némber! - Házában a legnagyobb rend, mindenben higgadt ízlés,
                     első tekintetre meg lehet benne a nem mindennapi hölgyet ismerni.</p>
                  <p>Nem folytathatá tovább: a Pozsonyban lévő császári tisztek megtudván Aspermont
                     megérkezését, tisztelegni jöttek hozzá, s a beszélgetést
                     félbeszakasztották.</p>
               
            </div>
         </div>
        <div type="group">
            <head>HARMADIK KÖTET.</head>
            <div type="chapter">
               <head>SETÉTBEN.</head>
               <!-- milestone type="subChapter" n="I"/ -->
                  <p>Egy más jelenet tűzi elénk magát, ugyan e városban s közel Aspermont lakához,
                     de később.</p>
                  <p>Mintegy 11 óra lehet éjjel, midőn Pozsonyban egy szűk utczába három lovag
                     fordul be, tágas, de könnyű, szürke köpeny keríti derekaikat, nem hideg, hanem
                     eső ellen, mely lanyhán s melegen hull alá egyes nagy csöppekben.</p>
                  <p>A lovagok arczát a sötétben ki nem lehet venni, néha egy-egy villám deríti a
                     látkört s ilyenkor feltűnt, hogy igen jó lovaik vannak, de melyeknek lábai nem
                     kopognak, mint ha körmeiket posztó födné.</p>
                  <p>Mintegy közepe tájáig haladtak az utczának, midőn az első egyszerű emeletes
                     háznak ajtaja előtt megálltak, s egyik közülök kezével háromszor tapsolván,
                     halkkal szólt: - Helyt vagyunk.</p>
                  <p>Közvetlen e jel után a felső emelet egyik ablaka felnyílt, s abban a szoba
                     világától körül folyva, pillanatra egy szép hölgyalak mutatkozott; hogy szép
                     volt, ezen nem lehetett kétkedni: mert az arany s fekete váll, mely derekát
                     szorította, felségesen kitüntette termetét, s miként pillanatra kitekintett az
                     ablakon, arcza éllel állt a világnak, s a legkedvesebb kép rajzolá le
                     magát.</p>
                  <p>- Ő az! - kiáltott fel a hölgy az ablakban - még pedig oly emelt hangon, hogy a
                     lovagok jól megérthették.</p>
                  <p>Utána egy más nőalak lépett elé, s nemsokára az is eltűnt s a függönyök
                     ereszkedtek alá, elfedvén a szoba világát.</p>
                  <p>Nehány percz mulva a házajtó kinyílt, s azon pár vaskos férfiú lépett ki: Csak
                     le a lóról, urak! - szólt az egyik - a szomszédházban csináltunk számukra
                     helyet.</p>
                  <p>A lovagok leszálltak, s azok, a kik a házból kiléptek, minden további
                     magyarázat nélkül óvatosan elvezették a lovakat.</p>
                  <p>A jöttek beléptek a szűk folyosóba, mely a hágcsóig vonult, s bezárván az
                     ajtót, egy lámpa felé siettek, a hágcsó közelében, hol fekete fátyollal
                     borított hölgy állt, - ki nekik világított.</p>
                  <p>- Kegyed az, Berengár? - kérdé a hölgy - hátra vetvén fátyolát, az elsőtől.</p>
                  <p>Clermont és Rózsa szemközt álltak egymással. Rózsa kérdő tekintetet vetett a
                     férfiúra.</p>
                  <p>- Jó barátok! - viszonzá Clermont - vidáman, feleletül e tekintetre; evvel a
                     kedves hölgyet felkisérte a kissé meredek fahágcsón.</p>
                  <p>Szemben ezzel magas ajtóhoz értek, Rózsa lépett egy kis előszobába, hol a
                     jöttek köpenyeiket hagyván s ő letévén a lámpát egy asztalkára, a szemközti
                     ajtót felnyitotta: itt pár pillanat mulva mindnyájan egyszerűen bútorozott,
                     gerendás tetejű szobában szemközt álltak Amadillal.</p>
                  <p>A szép hölgyalaknak arcza talán sohasem volt oly érdekes, mint e pillanatban:
                     kis kezeit összefogta s szemeiben a tekintet egész seregét a talányoknak
                     fejezte ki.</p>
                  <p>- Clermont, Gonnere, Fierville et autres,
                     országháborító, rebellis! - kiáltott fel Amadil - kegyed itt, közepette az
                     ellenséges tábornokoknak: száz lépésre Aspermonttól, minő vakmerőség!</p>
                  <p>- Csekély veszedelem azért, a mi reám vár! - szólt Clermont - ki setét hadias
                     öltönyében, dús arany lánczon válláról függő damaszki kardjával, egyike volt a
                     legdelibb harczosoknak. E szavak után kimondhatlan bensőséggel tekintett
                     Rózsára, kinek tiszta szelid szemei nyugodtak a férfiú szép, de komoly
                     vonásain.</p>
                  <p>E szavak után Clermont Apagyira mutatott, ki mellette állt s azt megnevezvén,
                     az alig 16 évesnek tetsző ifjú kezét ragadta meg, ki Apagyi karjára
                     támaszkodva, váltva tekintett Amadilra és Rózsára: s őt a két hölgy elé
                     vezetvén, mint Apagyi fiatal nejét mutatá be.</p>
                  <p>Valóban nem volt ez más, mint Ráfaelné leánya, Apagyi neje három év óta, s ki
                     férjét minden kalandjaiban kisérte.</p>
                  <p>Apagyin kevés, talán semmi változás sem tünik fel. Arczoknak, melyeket a kard
                     oly sokszor átkaszált, - vonásaik le vannak kötve, s csak később, midőn a haj
                     megszürkül, lehet az évek nyomát rajtok észrevenni.</p>
                  <p>Rózsa élénk s rokonszenves kiváncsisággal tekintett e harczias kinézésű
                     férfiúra, s főleg neje-, jóság, de egyszersmind erélyteljes vonásaira: a két
                     fiatal hölgy egy öleléssel kötött barátságot s Amadil részvéttel s némi
                     árnyalatával a titkolt, de észrevehető búskomolyságnak nyugtatá szemeit
                     rajtok.</p>
                  <p>Úgy látszott, hogy a kis társaság, mely itt összejött, érezte helyzetének
                     veszélyes voltát; - azért feledvén székeket foglalni el, állva
                     beszélgetett.</p>
                  <p>- Valóban - szólt Amadil - nehány üdvözlő szó után, melyet Apagyihoz s nejéhez
                     intézett, kegyed nem mond kevesebbet igaznál: a bér nagy, de a veszély nem
                     csekély, s nem kell azt megvetnünk. Kémekkel vagyunk körülvéve, s főleg mi
                     magyar nők, kiknek megbocsáthatlan hibánk, hazánk, nemzetünk szeretete -
                     gerenda vagyunk a német, s Isten tudja ki sehonából került idegenek szemében. -
                     Darab idő óta nem lehet többé kétségem, hogy minden lépteimet kisérik - azok,
                     kiket a nagyok füleik meghosszítására szoknak használni.</p>
                  <p>Clermont Rózsát tartá karjai közt, míg Amadil Apagyihoz intézvén szavait -
                     tréfás haraggal szólt.</p>
                  <p>- Ime - borzasztó! a veszély nyakunkon, s ezen emberek ölelkeznek.</p>
                  <p>- Ah! asszonyom! - kiált fel Clermont - kifejtekezvén Rózsa ölelő karjai közől,
                     s megragadván Amadil kezét; engedje kegyed ajkaimhoz vonni e szép, e jótevő
                     kezet! engedje életem e legszebb órájában kimondanom, minő örök, változhatlan
                     leend hálám kegyed iránt.</p>
                  <p>Rózsa bensőséggel szólt: - Tudnak-e az angyalok máskint, mint égien boldogítni!
                     Oh Berengár - itt az óra, mely sorsunkat örökre összeköti, hogy elválhatlanok
                     legyünk egymástól, mint e derék harczfi Apagyi s kedves neje: ah - miként
                     számítottam az órákat s perczeket! - s mégis anyámat, jótevőmet elhagyni, nehéz
                     - igen nehéz!</p>
                  <p>- Foglaljunk helyet, üljön ide mellém Apagyiné, ide túl Rózsa - szólt Amadil -
                     kinek kedves vonásaiban valami oly bensőség tűnt fel, mely elárulá, hogy e
                     nőnek szíve, mind annak daczára, mit róla az emberek hittek, - érezni
                     tudott.</p>
                  <p>Miután mindnyájan ültek, Amadil némi hevességgel folytatá: - Clermont!
                     szeretném lekötni az órákat, szeretném, ha a végzet úgy akarná, hogy e kedves
                     teremtést, leányomat s barátnémat, soha se ereszszem el magamtól; de az idők
                     fölénk nőttek, azért sietnünk kell; mihelyt kegyedre ismertem, elküldöttem a
                     lelkészhez, egy külvárosi kápolnában leend az esketés, - azután - itt Amadil
                     elfogódott, s Rózsát vonván karjai közé, könnyes szemekkel szólt: azután - el
                     fogunk válni, kedves gyermekem - nem hosszú időre, remélem ezt, de érzem, minő
                     nehéz leend ezen óra reám nézve. - Kegyednek, lovag, ritka gyöngyöt adok itt
                     át! becsülje ezt - - e gyermeknek nemes levele homlokára van írva, vagyona dús
                     s kiapadhatlan - de kis helyen nyugszik - jó és erős szívében. - Mikor kegyed
                     vele nyugodtabb időkben házamnál s a világ fénye közt, hová engemet e gyermek
                     kisért, megismerkedett, ki nem kerülte szerelme figyelmemet; de nem tagadom,
                     akadályoztam azt, mert nem akartam Rózsámat kitenni az egyenetlen szövetségek
                     legtöbbszöri következésének, késő megbánásnak s szomorú kiábrándulásnak. De
                     mióta kegyedet jobban ismerem, miután látom, mennyire tudja, minő kincset bír e
                     kedves teremtés szívében s kedélyében, azóta nyugodt vagyok.</p>
                  <p>Clermont még egyszer ajkaihoz vonta Amadil kezét, - azután Rózsához fordulva
                     szólt: «Mondd kedves arám, nem ijeszt-e a veszély s megbocsátod-e nekem, hogy
                     ily szokatlan időben, szokatlan módokhoz kelle folyamodnom.</p>
                  <p>- Követni foglak mindenhová - felelt Rózsa - kinek könnyek szivárogtak
                     szemeiben, tanuságául, minő nehéz az elválás - minden szerelme mellett is -
                     azon nőtől, ki nemcsak jótévője, hanem leghűbb barátnéja volt.</p>
                  <p>- Kedves kisasszony - mond Apagyi - ki eddig nem akarta a társalgást
                     félbeszakasztani: az elválás órája mindig nehéz, tudom azt nőmről, ki sok
                     könnyek közt vált el anyjától, s Clermont barátom nagy és szent ügynek áldozta
                     életét, - szüksége van, hogy angyal álljon mellette!</p>
                  <p>- Csak a kezdet nehéz - mond Apagyiné - de az erő a napok súlyával nő; mikor
                     férjem mellett erős lovon férfiú-öltönyben haladok, s egy tekintet mondja
                     nekem, hogy a mit leginkább féltek, mindig mellettem van: higyje kegyed -
                     szívem nő - erőm terjed - akaratom edzetik. Nem vagyunk-e magyar hölgyek?
                     kikről tudva van, hogy a veszély óráiban lehet hűségükre leginkább
                     számítani.</p>
                  <p>- Bátor vagyok! - felelt Rózsa - nem vagyok-e e nemes hölgynek növeltje.</p>
                  <p>- Kocsimban nem mehetünk - szólt Amadil - ez feltűnnék, egy itteni derék
                     gombkötő öreg ernyős szekerét kértem kölcsön, ezen fogunk a kápolnába menni:
                     kegyed Apagyi leend az egyik tanú, a másik egy hű horvát - zdvornikom, kiben
                     bízhatunk. A többi az én dolgom, csak egyszer túl legyetek barátim
                     Pozsonyon.</p>
                  <p>E szavak után Amadil felkölt, nehéz sóhaj emelte kebelét: - Menjünk, kiáltott
                     fel szembetünő küzdéssel s pár lépést tett az ajtó felé, egyszerre megállt s
                     egy sikoltással Rózsa karjai közé esett. Szava, hangja elállt, úgy tetszett,
                     mintha nem tudna többé ezen öleléstől elválni, mely a jelenlévőket mélyen
                     megillette.</p>
                  <p>- Oh! nehezebb, nehezebb, mint hittem, téged nélkülözni! - szólt azután
                     reszkető elfogult hangon; egyszerre fölegyenesedett, könnyeit letörölte, s
                     büszkén s fönségesen fordult Clermonthoz: Lovag! szólt, kegyed nekem felelős
                     leányom minden szívveréseért, ne feledje, hogy életem felétől válok el - -
                     becsülje meg őt! mert Istenre esküszöm, minden szomorú pillanatát e drága
                     életnek megboszulom!</p>
                  <p>Volt valami rendítő a heves vonzalom elválási kínjának e kitörésében, mi
                     Clermontot pillanatra elnémította. Azután komolyan s oly arczkifejezéssel,
                     melyben önbizalom volt, viszonzá: Asszonyom, tudom, hogy szeretet s nem
                     bizalmatlanság, a mi e szavakat függesztette ajkaira - - nem fog csalódni -
                     őrködni fogok e drága élet felett.</p>
                  <p>Rózsának szép, nyilt tekintete függött Clermont nemes vonásain: a bizalom
                     nyitott könyve volt az, - hit áradt ki abból.</p>
                  
               


               <!-- milestone type="subChapter" n="II"/ -->
                  <p>E rövid, de megható félbeszakasztás után - Amadil volt első, ki megindult, - a
                     többiek kisérték.</p>
                  <p>A ház előtt, a szűk utczában, hosszú szekér állt, fehér gyolcs ernyővel borítva
                     - két ló volt csak belefogva, s bárki találkozanda ezen egyszerű, kissé avult
                     tekintetű járművel, - távolról sem sejtené, minő vendégeket rejt kebelében.</p>
                  <p>A szekér kiérvén a szűk utczából, gyorsan haladott a külvárosi kápolnához, hol
                     már a jöttékre a lelkész s a felebb említett horvát vártak.</p>
                  <p>Melyik részében volt ez imahely a külső városnak, nem tudjuk elhatározni: azon
                     részletek közé tartozván egyébiránt, melyeknek történetünk szövegére befolyásuk
                     nincsen; elég leend mondanunk, hogy Amadil e távolabb eső helyet óvatosságból
                     választotta, s mindent úgy intézett el, s előre úgy ki volt az egész terv
                     dolgozva, azon levelekben, melyeket biztos ember által tudott Clermont kezéhez
                     juttatni, mikép semmi felfedezéstől vagy akadálytól nem tarthatott, legalább
                     ezt hitte.</p>
                  <p>Apagyi, kivel Clermont a dolgot közlötte, mint egygyel a legvakmerőbb emberek
                     közől, nem akarta nejét magával hozni, s talán oly intézkedéseket is tett,
                     melyeket nem közlött barátjával, de a fiatal nő elválhatlan volt férjétől, s
                     anyjától örökölte azon szilárd akaraterőt s elszántságot, mely e tettében sem
                     czáfolta meg magát.</p>
                  <p>Nem volt tréfa ez időben Pozsonyban megjelenni azoknak, kik a Rákóczivali
                     szövetség gyanújában voltak; de mikor a pártok még nem váltak el élesen
                     egymástól, midőn a nemesség egy része habozott, a másik nyiltan az ország ügye
                     s érdeke ellen nyilatkozott, - a kormánynak is nehéz feladata lőn, azokat
                     akadályozni, kik a német őrizet s a császárhoz hűn maradott seregek közelébe
                     siettek.</p>
                  <p>Ez fejti meg, hogy Clermont- és Apagyinak - hozzájárulván mindenesetre nagy s
                     mindenkori óvatosság - annál könnyebben sikerült Pozsonyba jönni, mennyivel
                     kevesebb ember ismerte Apagyit, s lehetett még ez időben Clermont valódi
                     érzeményei felől tisztában, ki egyébiránt a franczia követ védelme alatt is
                     állt.</p>
                  <p>E szükséges kitérés által indokolt s megfejtett körülmények tehát biztosságot
                     igértek; de Clermont átlátta, hogy a mit jelenben a forradalom kiütésekor, s
                     éppen ez időben lehetőnek vélt, - az később kivihetetlen leend, ha a hadi
                     mozdulatok Amadilt s gyámleányát elzárják, vagy távozni kényszerítik. Ez oka,
                     hogy egybekelését a hölgygyel halasztani nem akarta, s Amadil, ki vele Bécsben
                     találkozott, s ott nem csekély ellenvetések után, a szövetségbe beleegyezett,
                     maga átlátta, mikép avval késni nem lehet: de kimondhatjuk a nélkül, hogy
                     valószinűtlenség gyanújába jőjjünk, mikép Amadilnak természetében volt, a
                     szokatlan dolgokat érdekeseknek találni, s azokban saját eredetiségének
                     visszhangját lelni.</p>
                  <p>Minden oly titokban maradott-e, mint azt Clermont s Amadil hitték, s oly
                     észrevétlen volt-e a merész kalandorok megjelenése Pozsonyban, mint azt sejteni
                     látszottak? megválik.</p>
                  <p>Mikor mindnyájan kiszálltak a szekérből s a kápolnában eltűntek: pár perczig
                     künn minden némának s kiholtnak látszott. Az éj igen setét volt, s a csekély
                     eső, mely már akkor kezdett hullni, mikor azon házhoz értek, melyet Amadil
                     választott légyottul, most sűrűbben megeredett, s nemsokára azután, hogy kis
                     társaságunk a kápolnába bement, valódi záporrá fejlett ki.</p>
                  <p>Alig lehete kedvezőbb időt titkos teendőkre gondolni; de ha a becsületesség azt
                     hiszi, hogy nem rossz s bűnös, de mindenesetre a titkok védelmét igénylő tettek
                     megóvására az éj sötéte s éber óvakodás elég: csalatkozik, mert két neme az
                     embereknek sohasem áll inkább résen, mint éppen oly időben, mikor titkos
                     merények kivihetőséget és sikert igérnek: e két faj: kémek és rendőrség.</p>
                  <p>Amadil közelében sem hiányzottak olyan emberek, kiket a német vezérek jól
                     fizettek, s kiknek közvetlen érdekében állt mindent felfedezni, a mi bérüket
                     képes volt biztosítani s növelni.</p>
                  <p>Lássuk, mennyiben van okunk ezt gyanítani.</p>
                  <p>Mintegy tíz percz telt el: a szekér közel az egyházacska falához vonult,
                     kocsisról, lovakról csorgott a viz. A kápolnában minden kiholtnak látszott, még
                     az ablakok világa sem tűnt ki, mert azokat a lelkész elfödte.</p>
                  <p>Egyszerre közel az egyházhoz, de egészen ellenkező irányban a szekér állásával,
                     két gyanús kinézésű alak bontakozott ki a setétből.</p>
                  <p>A házakhoz simulva kullogtak elő, s így természetes, hogy csak akkor lehetett
                     őket észrevenni, mikor már a kápolna közelébe érkeztek.</p>
                  <p>Minden időben a legélesebb szem, a leghallányosb fül lévén a szerzői tulajdonok
                     legszükségesbike: ha költői szemmel még setétben is szabad látnunk, a hallás
                     annyival kevésbbé tilos, mivel gondolatokban is olvasunk s azokról is számot
                     adunk néha. A két gyanús egyén suttogva beszélt.</p>
                  <p>- Késnek - szólt az egyik - pedig lehet gondolni, hogy nem sokáig fogják az
                     időt a kápolnában vesztegetni.</p>
                  <p>- Jobb lett volna, ha te mégy, vagy én - úgyis minden érdem a mienk.</p>
                  <p>- Az enyim - igazítá ki a másik - te csak arról győztél meg, mit már ugyan
                     tudtam.</p>
                  <p>- Ne vitatkozzunk - viszonzá a czimbora - azt a forradásos képűt jól ismerem -
                     - azaz, mióta először láttam, sohasem tudtam feledni; annyi igaz, de elég is -
                     hogy gyanús legény, - ezen ember Tökölyi táborában volt.</p>
                  <p>- De a másik? - suttogta a beszélő társa - kicsoda, nem tudom, nincs is erre
                     szükség, majd szemébe világítnak, ha egyszer az őrhelyen lesz, elég hozzá, hogy
                     a grófnénál volt, s a grófné - - csitt! nem hallasz semmit?</p>
                  <p>- A zápor csapkodja annak a rongyos szekérnek ernyőjét, - felelt a másik.</p>
                  <p>- Hogy ömlik - mintha fizetnék - mit is akartam mondani - kezdé újra, ki elébb
                     szólt - igen a grófné - az sem jár igaz úton: ha grófné - még pedig oly gazdag
                     - mit keres a gombkötő házánál? szó mint száz, felséges fogást teszünk.</p>
                  <p>- Csak jőnének már! s elállanák az utczákat, még pedig elegen, mert avval a
                     metélt arczúval nem jó találkozni, - aztán lesznek a cselédekkel együtt öten,
                     hatan.</p>
                  <p>- Nem csuda, ha nem hallunk és látunk senkit ily itéletben.</p>
                  <p>- Jaj - jaj jaj! ki az? - hörögte inkább mint kiáltott, ki az utóbbi szavakat
                     kiejté - s most hirtelen félbeszakította beszédét.</p>
                  <p>- Ach váj! - váj - ne bántson - jámbor emberek vagyunk - hebegte a másik.</p>
                  <p>A dolog ez: míg a két titkos kém a kápolna felé kullogott, addig tőlök
                     láthatatlanul, kisérte őket valaki, vagy többen, annyi igaz, hogy midőn
                     párbeszédükben oda értek, hol az egyiknek magyaros, a másiknak zsidós
                     felkiáltását hallottuk, - mindketten egy-egy hatalmas kezet éreztek, mely
                     hátulról megragadta gallérukat.</p>
                  <p>- Gyorsan! elő a kötéllel - kiáltott egy hang.</p>
                  <p>- Irgalom! - hebegte a zsidó - mert nincsen kétség benne, hogy a kémek, vagy
                     titkos rendőrök egyike zsidó volt; fel ne akaszszanak kegyelmetek.</p>
                  <p>A másiknak alkalmasint jobban szorították torkát, mert csak fulladozó hörgése
                     hallatszott.</p>
                  <p>- Tegyek nehány hüvelyk vasat oldalbordái közé? - kérdé most az, a ki a zsidót
                     tartotta.</p>
                  <p>- Kösd csak gombolyagba a jámbort egyelőre, - volt e kellemes tudakozódásra a
                     felelet - majd aztán végzünk a gazemberekkel később.</p>
                  <p>E szavak közben a zsidónak karját hátra csavarták, megkötözték s mihelyt egy
                     hangot ejtett ki torkán, azonnal feszülni érezte nyakkendőjét.</p>
                  <p>- Készen vagytok? - kérdé egy más hang, mely még eddig nem szólt.</p>
                  <p>- Vihetjük! az enyim hallgat, tán kiadta páráját.</p>
                  <p>- Fel kell lökni a szekérre - szólt újra az, kinek hangját legelébb
                     hallottuk.</p>
                  <p>Mindez özönlő zápor közben történt - s oly sötéten, hogy két lépésre alig
                     lehetett látni.</p>
                  <p>A csoportozat, mely itt a talio értelmében működött, gyorsan bevégezte
                     teendőit. Minthogy hat-hét egyént lehete a kétes setétben kivenni: ezek közől
                     négyen-öten megragadták azon kettőt, kikkel oly rögtön végeztek volt, s
                     nemsokára érezték az utóbbiak, hogy mint zsákok egy szekérnek fenekén valamire
                     vettetnek, mi mozog oly gyöngéd figyelemmel, mikép minden csontjuk
                     ropogott.</p>
                  <p>Azok közől - kik velek ezen ugrást tétették - egyik felhágott a szekérre,
                     melyen már egy feküdt, alkalmasint szintúgy ellátva kötelékkel, mint a más
                     kettő.</p>
                  <p>- Dugjál öcsém mindegyiknek egy szalmacsutakot szájába, nehogy rosszkor
                     kezdjenek magyarázni, - szólt újra egy hang.</p>
                  <p>Három nyögés egymásután tanúskodott róla, hogy a szekér vendégei egy-egy
                     szalmacsutakot éreztek felfeszített ajkaik közt.</p>
                  <p>- Már most kész minden, barátim - szólt az, a ki addig a merény vezérszavát
                     vivé, azután folytatá - finom gyerekek vagytok! szalmacsutakkal szátokban, hogy
                     ne beszéljetek annyit arról, mit senki sem bizott rátok: és most öcsém, verj a
                     lovak közé, ha megérkezel, be kell őket a kútba lökni.</p>
                  <p>Mi tagadás benne, szemközt a fényes jutalommal s pár perczczel azelőtt, midőn
                     talán a rendőrség segedelmével bizonyos fogás elé nézünk, gonosz egy tréfa -
                     úgy kötél közé kerülni, hogy a vér agyunkba szálljon, s egy szalmacsutakot
                     érezni torkunkban, s mindezt azon kellemes kilátással - a kútba vettetni.</p>
                  <p>Világos, hogy az éji «fogdmegek», kikről feltehetjük, hogy nem német bérben
                     voltak - azon hirnököt is elcsipték, kiről az utóbb horogra kerültek közt szó
                     volt, - kinek alkalmasint az őrhelyről katonaságot kellett volna előhozni, s
                     hogy ezen utóbbi nem volt más, mint a néma vitéz, kire az első kémet vetették a
                     szekérre.</p>
                  <p>Ki volt e három szép madár, s kik ama figyelemteljes, ellenséges csipdmegek,
                     zápor és setét közben, kevés szóval megfejtjük.</p>
                  <p>Apagyi, mikép sejteni engedtük, úgy intézkedett, hogy nehány meghitt embere
                     készen állt: ezek tették kezüket ama kémekre s feladókra, kiknek akkor
                     növekedik taréjuk s nyílik egük, mikor a becsületes embereknek sorsa
                     nehezedik.</p>
                  <p>Mi történt velük tovább, kevés érdekkel bir, ha annyit mondunk: mikép Apagyi
                     nem volt vérengző, s emberei jól tudták, hogy megelégszik avval, ha a
                     gazficzkókra keményen ráijesztvén, pár órányira Pozsonytól őket az út szélire
                     rakják le.</p>
                  
               
            </div>
            <div type="chapter">
               <head>HUSZT.</head>
               <p>Clermont s Apagyi fiatal nejeikkel a kápolnában véghez ment rövid, de ihletteljes
                  szertartás után, hála az elébb történteknek, háborítlan hagyák el készen tartott
                  lovakon Pozsonyt, s Amadil minden gyanú eltávolítására, sietve tért vissza
                  szállására.</p>
               <p>Mi történik a mozgalmak színterén?</p>
               <p>. . . . . . . . . . . . . . . . .</p>
               <p>A vezérek, kikre a német kormány legtöbbet számított, mióta kénytelen lőn magának
                  megvallani, hogy forradalommal s nem egyes párt lázadásával van ügye: részint el
                  voltak foglalva, részint csekély erővel birtak. Rákóczi mind e mellett nem élt
                  csalódásban, a mi az országban jelen volt, ügyesen vezéreltetve elég leende a
                  forradalmat kezdetében elfojtani. Többi közt az igen jól begyakorlott s vitéz
                  Montecuccoli vasas ezreddel, annak jeles ezredesével, s a császár ügyéhez buzgó s
                  szenvedélylyel ragaszkodó tisztekkel kellett megmérkőzni. Ezenkívül Klökelsberg
                  német tábornok, ki közemberből vezérségig vitte, nemcsak elszánt, hanem hősies
                  lelkű, s e mellett saját személyessége miatt becsült férfiú volt. Ő a magyar
                  nemesség legtehetősbjei közt számos barátokkal birt.
               </p>
               <p>Ehhez járult azon körülmény, hogy mihelyt a magyar forradalom nagyobb arányt vőn,
                  s a bécsi kormány a gyors előhaladásnak s egyes győzedelmeknek a kuruczok részéről
                  hírét vette: mindazon titkos eljárások s cselszövények gyakorlatba jöttek, melyek
                  akkor egy elfásult politikának elveihez tartoztak.</p>
               <p>Egy serge a titkos küldötteknek eláradt a szabadság nemes földén; a nemzetiségek
                  egymás ellen bujtattak; minden gyenge erény, ingadozó jellem, politikai gyávaság,
                  haszonlesés, a minden ároni dicsvágy s számos egyéb gyengeségei s szenvedélyei
                  gyarló emberiségünknek, ki lőnek aknázva s megkisértetve. Rákóczi erős lelke
                  megrezzent volna, ha azon roppant hálózatot ismerendé, melynek hurkai sátrának
                  lepléig hatottak.</p>
               <p>A magyar földre, s a szomszéd vagyonára oly dísztelenül sóvárgó ráczok, mikép
                  láttuk, ellenséges állást vőnek.</p>
               <p>Ha a rácz népesség kiváló ellenszenvet tanusított a birtokosok irányában, az
                  oláhság akkor seregestül gyűlt a magyar táborba. Tagadhatlan befolyása volt e
                  csudásan nyilvánuló csatlakozásban főleg az öreg Miriánnak, ki kegyelettel
                  ragaszkodott a Rákóczi névhez s avval oldhatlan kapcsolatban lévő emlékeihez a
                  magyar nemzetnek. De voltak mások is, s főleg az oláh és orosz papság közt, kik a
                  bécsi kormánynak minden cselszövényeit kijátszották, s maguk ajánlkozván titkos
                  ügyvivőknek, ellenkező szellemben működtek, s e mellett alkalmuk volt megismerni
                  titkos ellenségeiket, azokat, kik a népet teljesíthetlen igéretekkel ámították a
                  birtokos osztály ellen.
               </p>
               <p>E körülmények közt Rákóczinak éles esze s természetes képessége oly viszonyok
                  felfogására, jól átlátta, mikép minden attól függ, hirtelen annyi erődített
                  helynek birtokába jutni, a mennyire csak ereje terjedhet, s a felkelést oly
                  arányban életbe léptetni, hogy míg a német kormány szabad kezet kap,
                  segédseregeket visszatéríteni az olasz- és némethoni táborokból: addig a
                  forradalom erős alapot s rendezett fegyveres erőt nyerjen.</p>
               <p>Kálló, Huszt és több várfészek, melyek közől soknak most nyoma sem látszik, német
                  őrizettel birtak. Nagyobb várakról természetesen szó sem lehetett, mert minden
                  ostromkészület hiányzott. A kisebbek rendes ostroma is ágyúk híján, a nép minden
                  buzgósága daczára kivihetetlen, vagy
                  időpazarlás leende. Rákóczi tehát csellel akart élni, s ennek kivitelét azon
                  emberekre bízta, kik Brenkovicsnak vezénylete alatt álltak. Bár ezek többnyire már
                  magasb hadi hivatalokat viseltek, azért szövetségükről a merész kémvezérrel le nem
                  mondottak, s némi előjogot követeltek, nyakkoczkáztató vállalatokra.</p>
               <p>Különös jelenet mindenesetre, hogy Brenkovics, ki Rákóczi seregében semmi czímet
                  sem viselt, semmi hadtestnek állandó vezényletével meg nem bizatott, régi
                  szövetségesei, Ursza, Vaszil, Izekucz, Fenchel és Ráfael fölött oly hatást és
                  felsőséget gyakorolt folytonosan, mikép azon pillanat óta, mikor valami
                  veszedelmes terv őket saját jókedvükből, vagy Rákóczi parancsára egyesítette,
                  Brenkovics egyszerre ama makacs, kérlelhetlen, csak parancsot hallató főnöke lett
                  ezen ezredeseknek s hadtest-vezéreknek, mint mikor őt a zernesti csatában rövid
                  parancsait osztani láttuk.</p>
               <p>E sajátos körülmény lélektani megfejtése egyedül az, hogy vannak megszokások s
                  szenvedélyek, melyek olthatatlanok az emberi természetben, s ezek közt első helyen
                  állnak: kielégített hiúság, büszkeség vagy haszonvágy - kimerítlen ingerül
                  szolgálván. Nem csekély feladat e sajátos jelenetet az emberi természet anomaliái
                  közt indokolni. Mindenesetre igaz marad, hogy kivételes idők nem egy meglepő
                  rendkívüliséget idéznek elő az ismert s bevett szabályok sorában.</p>
               <p>Azután nem kell felednünk, hogy Brenkovics öt szövetségesét nem a véletlen hozta
                  össze; hanem Brenkovicsnak emberismerete választotta ki ezrek közől - hosszú
                  kisérlet után. Ezen emberek talán száz közől, kiket Brenkovics titkon
                  megkisértett, s kik vele ideiglenesen szövetkeztek, mint választottak maradtak a
                  rostában, míg a többit a vakmerő kémvezér, ha szabad őt így neveznünk,
                  főminőségénél fogva, mint használhatlanokat vagy elhasználtakat elvetette
                  magától.</p>
               <p>A magyar forradalom első férfiai s mindazok, kik Rákóczi hivei s tisztelői voltak,
                  nemével az elragadtatásnak beszéltek Brenkovicsról s társairól. Nemcsak a hiúság
                  tehát, melyet e bámulat és méltánylás folytonosan felfokozott, birta őt s társait
                  arra, hogy minden előléptetésük mellett főbüszkeségüket azon kivételes minőségben
                  találják, mely Brenkovics nevét körözte; hanem valódi szenvedély, s a csudás s nem
                  mindennapi szeretete is okozta, hogy magukat sehol és sohasem tartották
                  szabadabbaknak, s inkább saját elemükben, mint mikor Brenkovics, Rákóczi
                  fölszólítására, őket maga körül gyűjtötte, mikor hivatalaikkal járó öltönyeiket a
                  régi martalócz köczével felcserélhették, s a mindenre kész, semmitől sem rettegő
                  kis társulat együtt ült lovon.</p>
               <p>Ha volt köztök vetély, minő hihetlennek látszassék is, az engedelmesség, a
                  gyorsaság, a hódolat vetélye volt: még a mindenkori ellenzéket képező Fenchel is,
                  a tett terén buzgósággal s vak engedelmességgel igyekezett társait felülmúlni.</p>
               <p>Brenkovicsnak egy bámuló tekintete, egy szava, melyet ajkaira a meglepetés, a
                  csudálat szállított; mely mutatá, mikép nem hisz kivihetlen merényben, ha hű
                  társai körüle vannak, - nagyobb értékkel bírt ezen emberek közt, magának
                  Rákóczinak helybenhagyásánál.</p>
               <p>Szükségkép meg kellett ezt egyszer mondanunk s megfejtenünk így, a mi talán
                  hihetlennek látszana első tekintetre, de minek annyi, ily csudás példáit látjuk
                  minden rendkívüli s kivételes korszakaiban a világeseményeknek.</p>
               <p>Azon időben, mikor Vaszillal mint ezredessel találkoztunk a vetési táborban,
                  Rákóczi nem kevesebben törte fejét, mint a huszti várat Marmarosban kézhez
                  keríteni, a nélkül, hogy seregét megbontsa, s annak gyors előhaladása
                  megakadályozva legyen. Minden ily eszmék felvillanásakor Brenkovics volt első,
                  kivel azokat Rákóczi közölte s néha megvitatta. Brenkovics egy volt azon emberek
                  közől, kiktől a szabad szót lehetlen megtagadni, s kik azt a legtiszteltebb
                  felsőség ellenében használni szokják. Vannak ilyen emberek! kivételek az á-ra b-ét
                  mondó gyávák seregéből.</p>
               <p>Brenkovics az utóbbi időkben, Rákóczi és Bercsényi megbizásából, sokkal messzibb
                  utat tett, mint azt valaki gondolná, és gyorsabbat, mint az akkori időben maga
                  kivihetőnek hitte. Nemcsak Bécsben, Prágában, hanem a német seregek csataterén
                  magánál Savoyai Eugennél megjelent. Mindent látott, mindent tudott, s mikor
                  visszatért, Rákóczi előtt tisztán s homálytalanul felnyilt a titkos működések
                  látköre. Miként tehette ezt, nem szükség azok előtt hosszasan fejtegetnünk, kik
                  Brenkovics jellemzésére történetünk elején visszaemlékeznek.</p>
               <p>Egész seregét a kétes embereknek ismerte meg Rákóczi s később az idő
                  bebizonyította, hogy Brenkovics jóslatai szóról-szóra teljesedtek. Ő volt első, ki
                  Rákóczit meggyőzte arról, mikép Károlyi Sándor csak alkalomra vár vele
                  szövetkezhetni, hogy Forgách Simon a bécsi kormány részéről fel van szólítva,
                  színleg csatlakozni Rákóczival, hogy minden lépéseit tudassa az illető helyen. De azt is megtudta, hogy a csatákban hős
                  lelkű, a tanácsban higgadt Károlyi, nehéz napokban mindig a kiegyenlítések s
                  egyezkedések embere leend; azért olyan, kit szemmel szükség tartani.</p>
               <p>Brenkovics kellemesen meg lőn lepetve; azon gyors terjedése által a felkelésnek,
                  mely rövid, alig nyolcz hetet magában foglaló távolléte óta eszközöltetett.
                  Rákóczi azonnal közölte vele tervét, Huszt és Kálló elfoglalása iránt.</p>
               <p>Brenkovics rövid gondolkozás után, komolyan, mint mindig s hetyke elbizottság
                  nélkül igérte, hogy Husztot kézhez keríti emberei által, csak arra kérte Rákóczit,
                  hogy ő maga Kállóval tehessen egy kisérletet. Brenkovicsnak kémi minőségében
                  szabad bejárása volt a legtöbb várba, s oly helyekről bírt hitlevelekkel, minőket
                  már sejteni engedtünk.</p>
               <p>- Herczegséged megengedi - szólt - hogy e két gonosz tréfa kivitelére régi
                  embereimet használhassam; kik bárminő nagy urak lettek, első parancsomra körülem
                  gyűlnek, s ha ez történik, Kálló és Huszt kezünkben vannak.</p>
               <p>Rákóczi nevetett, s azonnal beleegyezett Brenkovics kivánatába.</p>
               <p>- Még egyet, Fönség - folytatá a merész kém és harczfi egy személyben -
                  Fönségednek buzgóbb hívei nincsenek, mint a jeles Ilosvay-család. Ezek voltak
                  elsők, ki a tehetősb nemes osztály közől akkor jöttek táborába, mikor a többiek
                  mocczanni sem mertek, nem lévén tisztában magukkal, a némettől féljenek-e inkább,
                  vagy a néptől? Ezen Ilosvay urak ismeretesek Marmarosban, főleg Imre, Fönséged
                  egyik legelszántabb tisztje, nekem oly embernek látszik, kit én Huszt megvételére
                  használhatok.</p>
               <p>- Hogyan, Brenkovics? - kérdé Rákóczi - Ilosvay Imre és Bálint legjobb embereim?
                  tudom, de nem nélkülözhetem őket hátrány nélkül.</p>
               <p>- Fönség, a huszti vár - Marmaros kulcsa - míg e fészek menedékkel kinálkozik a
                  csökönyösebb s ijedősb nemes uraknak, Marmaros nem a mienk. Herczegséged Ilosvay
                  Imrének sehol sem veheti nagyobb hasznát, mint ha pár heti távolléte által egy
                  várat nyer.</p>
               <p>Rákóczi - miként láttuk - kénytelen volt szabókat, borbélyokat, csaplárosokat
                  felsőbb hadi tisztségekre emelni: az Ilosvayak s az öreg Sennyei, neki mint
                  Bercsényinek nélkülözhetlennek látszottak. Darabig gondolkozva járt fel s alá
                  sátra előtt, hol e párbeszédnek tanúi vagyunk, azután derült hangon
                  felkiáltott:</p>
               <p>- Mi tagadás benne, Brenkovics, minden forradalom áldozatok s öntagadás időszaka.
                  Legyen tehát! Ilosvay Imre, ha kedve tartja, rendelkezésedre van: ha kedve tartja,
                  ismétlem; vannak embereim, kik a haza s irántam sokkal jobbak, mint hogy nekik
                  máshol, mint az ágyú dörgései közt szeretnék parancsolni. Csak dörögnének már, s
                  lenne tüzérségünk, addig süveg nélkül állunk záporban.</p>
               <p>Rákóczi beleegyezése Brenkovics indítványába az utóbbit igen felvidámította. - Így
                  már - szólt jókedvvel - Huszt a miénk, Kállóban van pár rossz taraczk. Huszton is
                  találunk valami rozsdás ágyúkra, kezdetnek jó ez is; - van az ellenségnek elég, -
                  elveszszük.</p>
               <p>- Meglátjuk! - szólt újra komolyan Rákóczi - ki nem volt a remények költőiségének
                  s a vérmes jóslatoknak barátja, de szerette, ha embereiben sok remény van, s
                  többet mernek. Gondolá, hogy a jó Isten az embernek a reményt úti társul nem ok
                  nélkül adta; ki remél, veszve nincsen.</p>
               <p>* * *</p>
               <p>Huszt felséges völgy közepette emelkedik, minő a kevéssé méltánylott, gyönyörű
                  marmarosi hegységek közt nem egy van. A völgy olyan, mint egy tág erősség,
                  teremtve a legjobb építőtől: falakkal, melyek hegyek, bérczek, sziklák;
                  vakolattal, mely zöld agg erdőség, árkokkal, melyek járhatlan völgyek és
                  szakadások. Fűszeres a lég, ifjan dús a tenyészet, s vésznek, viharnak erősödött
                  nép lakik itt. Sokat látott, sokat szenvedett! - s nemzeti életünk nagy
                  legendájában véres palásttal jelenik meg nem egyszer. Miért van ez így!? ne
                  kérdjétek. A rossz az emberektől jő; a jó, a vigasz szenvedésekben jő a magasból:
                  nem Isten bünteti az embereket, - az emberek gyűlölik egymást, az Isten irgalma a
                  sebeket gyógyítja, melyeket azok ejtenek, kik elég merészek földien szenvedélyes s
                  emberien gyarló tetteiket az Úrra kenni a magasban.</p>
               <p>A vár nem nagy: de igért némi biztosságot. Mert ágyúk nem jutottak mindenhová a
                  tulsó táborban is.</p>
               <p>Jelenben udvarába léptünk: a főépület, hol a várparancsnok s a csekély őrizet
                  lakik, setét s világítatlan: az ég el van borulva, - az idő késő, mert éjfél
                  közel. Olykor, ha egy a nehéz fellegek közől elvonul, némi kétes derű ömlik el a
                  mogorva arczokon, melyeket most megközelítünk. Visszaemlékezetek lépnek előtérbe:
                  úgy tetszik, mintha ezen arczélt, mely a kétes derűn, majdnem feketén hasad át,
                  már láttuk volna valahol; mintha a szigoru s éles sugár, mely ama szemekből
                  felvillan, mint éjjel a rubin, nem először lepne meg bennünket: sőt a susogó
                  hangok ismerően lebbennek el füleink mellett.</p>
               <p>De egy van, mi kételyt ébreszt bennünk, a férfiak öltözete, kik itt magyarul
                  társalognak.</p>
               <p>Mindnyájan a német gyalogság öltönyét viselik, mintha az őrizethez tartoznának;
                  csak egy szép férfias alak, kinek vonásait nem látjuk tisztán, van magyaros
                  viseletben, mely azon időben elég hadiasan nézett ki.</p>
               <p>E férfiú, szóljunk talányok nélkül, Ilosvay Imre: neki sikerült azonnali s majdnem
                  előző bebocsáttatást nyerni Husztra, hol a parancsnok mintegy 60 személyből álló
                  őrizetével igen kétes és aggasztó helyzetben volt.</p>
               <p>Adjuk okát: báró Eidner, a várparancsnok, mogorva kedélyű, túlszigorú férfiú volt,
                  s gyűlölte a magyar népet. Miután mindent elkövetett a marmarosi oláh népesség
                  felbujtogatására, legkisebb siker nélkül, a nemességgel még ellenségesebb állásba
                  tette magát, mint valaha. Ez oka, hogy őt mindenki kerülte.</p>
               <p>Az őrizet maga s annak tisztei féltek tőle, senki sem szerette: de a fegyelemben oly valami varázs van, hogy
                  míg ennek bája tart, a hatalom, sőt önkény biztosak. De a fegyelem két nagy
                  ellenséggel bir: ezek, ismételt csatavesztés és pénzhiány. Ha egy sereg nehányszor
                  istenesen megpaskoltatik, ha azt rendesen, vagy éppen nem lehet többé fizetni,
                  akkor azon ármányos varázs, mely a fegyelemben az összekötő kapcsokat képezi,
                  bomlásnak indul: egyetlen tört karika, s a láncz ketté esik.</p>
               <p>Innen van, hogy forradalmak idején, egyedül a hadseregre számítani, azon erős fal
                  nélkül, melyet népnek nevezünk: nem biztos számítás. Nincs oly változó koczka,
                  mint a forradalmi harczok szerencséje, mely egészen más természetű, mint a
                  közönséges embergyilkolás, mit háborúnak nevezünk. Forradalmi s polgári háborúkban
                  elláthatatlan eseményektől feltételeztetik a siker. Nem egyszer történik, a
                  világesemények örökös tanúsága szerint, hogy a szerencse többször fordít a
                  fegyelt, mint a fegyelem nélküli erőnek hátat, - főleg forradalmak kezdetén. De
                  van, mi még inkább veszélyezteti a rendes seregek szerencséjét, s ez az: hogy
                  forradalmi időkben elébb mint bármikor megakad a fizetés. A fegyelmetlen sereg nem
                  szokott az ily órára számított pontossághoz: - tűr, nélkülöz, s néha éppen, ha nem
                  fizettetik, ingert kap előnyöket vívni ki, melyek nyereményekre vezessenek. A
                  rendes katonaságnál a fizetés pontatlansága elég arra, nagy és veszélyes zavart
                  előidézni, a nem fizetés pedig, okvetlen bomlást von maga után.</p>
               <p>A magyar forradalomnak pajzs-emelése óta az úgy is - ez időben mindig - csökönyös
                  pénzküldemények elmaradtak. A vezérek azon veszélyes kényszerűségbe jöttek,
                  embereiknek portyázásokat megengedni. A huszti vár csekély számú őrizete e
                  razziákban nem egyszer igen-igen ebül járt: mert az oláh, ha egyszer megharagszik,
                  nem feledi a bosszút - a czine mintye akkor is kedvencz szavajárása volt.</p>
               <p>A baj egyedül nem jár: bántalom viszontorlást idéz elő, s ez makacsabb
                  ellenállást. A huszti őrizet olykor jó adag ütleget, néha sebeket hozott haza, de
                  nem azt, amit keresett. Mivel pedig a pénz csak nem jött, a várnagy maga is
                  felingerülve, szigorúságát kettőztette. A várőrizetben voltak legtöbb ellenségei,
                  s a tisztek maguk goromba bánása miatt, egészen felbőszültek ellene.</p>
               <p>Örült tehát, mikor Ilosvay jött, még pedig két okon: mivel hitte, hogy a derék
                  magyar úrnak befolyása által békés úton eszközölhet segélyt az őrizet
                  élelmezésére; másodszor, mivel Ilosvay igérte, hogy az őrizetet nehány biztos
                  emberrel szaporítandja. Erre nagy szükség volt, mert a mint említettük, a
                  portyázások alkalmával az oláhok vérszemet kapván, nagyban kezdték az
                  élelemzsarolókat agyonveregetni.</p>
               <p>Valóban alig volt Ilosvay három nap Huszton, már többen jelentkeztek, s ezek közt
                  nehány, ki a várnagy óhajtására s későbbi fizetés reményében be lőn a vegyes
                  őrizet közé soroztatva, melyben nehány hadastyán mellett minden nemzetbeliek
                  találkoztak.</p>
               <p>Ilosvay Imre éppen e napon vígan lakomázott a várnagygyal, ki aligha Klökelsberg
                  tábornoktól kedvező tudósításokat nem kapott, mert szemlét tartván az őrizeten,
                  mint mindennap, mióta Rákóczi haladása tudva lőn, Ilosvay jelenlétében
                  felszólította embereit béketürésre, biztatván őket, hogy nehány nap, legfeljebb
                  pár hét mulva pénz érkezik, s minden hátralévő bérüket kikapják. Egy más kedvező
                  körülmény is felderítette a várnagyot: Ilosvay t. i. saját emberei közől egyet
                  rendelt a portyázó csapat kiséretébe, melyhez az újon besorozottak közől is
                  csatlakoztak, s ez sejthető okokból jól megrakodva élelemszerekkel tért vissza
                  Husztra.</p>
               <p>Estebéd közben a serlegek sűrűen ürültek, s a várnagy szokottnál nyiltabbá válván
                  bor s poharak közt, könnyített szivén s Rákóczi s a magyarok ellen egész
                  bosszúságát kiönté. Mindazáltal a lakoma csendesen folyt végig s a tisztek nem
                  árulták el kevés épülésüket barátságos társalgásán, mi által nem képes velök
                  szokott durva s önkényes bánását feledtetni.</p>
               <p>Ilosvay kettőt ezen urak közől ismert, mindössze négyen voltak, s a más kettő
                  leginkább neheztelt Eiderre, ki egyszer rossz kedvében, hosszas künn mulatásuk
                  miatt agyonlövetéssel fenyegette őket.</p>
               <p>Mielőtt azon emberekhez visszatérnénk, kiket már most a ritkuló fellegek nem
                  födtek oly setét homálylyal: mondjuk ki az akkori idők jellemzésére, hogy a
                  különböző kisebb várak parancsnokai oly önkényt gyakoroltak s oly korlátlan
                  hatalommal birtak, mint például egy tengeri hajó parancsnoka, s élet-halál urai
                  voltak; bár a kardjog nem minden ember kezébe való, - - ha ily jog léteznék is
                  magasabb erkölcsi s vallási fogalmak szerint. Minden személyes bosszúra, vagy a
                  sivár kedély vétkes kitöréseire kész mentségük volt e hatalmasoknak: mert kikre
                  ily várakat biztak, azokat nem volt tanácsos megsérteni - sok függött
                  hűségüktől.</p>
               <p>És most hallgassuk ki azok beszélgetését, kik közől csak az egy Ilosvayt neveztük
                  meg...</p>
               <p>Ilosvay, a mint látszott, nem e pillanatban lépett ezen emberek közé, s a
                  társalgásnak vagy tanácskozásnak régen kellett folyni.</p>
               <p>De nevezzük meg a jelenlévőket: az első, kire ráismerünk, Ráfael; jelentő vonásai
                  legfeltünőbbek, s bár a harmincz évet elérte már ez időben, sokkal hiúbb volt,
                  mint hogy arczát szerette volna elváltoztatni; mellette Fenchel a szász, s ennek
                  közelében Izekucz, mindnyájan az őrizet német egyenruhájában; még ketten
                  szövetkeztek velök, kik előttünk ismeretlenek, de bennök könnyen az őrizet
                  tisztjei kettejére sejthetünk.</p>
               <p>Mindegyiknek kard csüngött oldalán.</p>
               <p>- Az őrizet többsége részükön van - szólt Ilosvay halk hangon - a tisztekhez
                  szólván, kik hozzá legközelebb álltak: minden el van intézve, jelen az idő,
                  gyorsan fellépni.</p>
               <p>- A várnagyot le kell lőni, ez az egész - mond Fenchel, s a vár a mienk.</p>
               <p>- Lelőni? - vágott közbe Ilosvay - miért? ha az őrizet nem állhat ellen, ha a
                  várnagy szavának hatalma megszünt, miért megölni? - végre is kötelességét tette
                  mint várparancsnok, s nincs könnyebb mint elfogni: a herczeg nem barátja az ok
                  nélküli vérontásnak.</p>
               <p>- Le kell lőni - ismétlé Fenchel - éppen azért, hogy nagy vérontás ne legyen, mert
                  az őrizetben vannak emberek, kiket nem lehetett lekenyerezni: oly könnyen nem fog
                  a dolog menni, mint kegyetek gondolják.</p>
               <p>- Miért késünk! - szólt halkan, de elég hevesen Ráfael - a fellegek gyérülnek, az
                  idő telik s a várnagy úr jó leveleket vett, ha nem is mind igaz, a mit erősít, e
                  levelek felderítették, annyi áll, s ilyenkor az ember bátrabb.</p>
               <p>- Az őrizet egy része pihen, az őrök mind a mi embereink: menjünk! - szólt Izekucz
                  - mi történhetik rajtunk.</p>
               <p>A mint látszik, a terv végrehajtása csakugyan ezen éjre volt határozva, s Ilosvay
                  szerette volna Eidert fogva vinni Rákóczihoz; jól tudta ő, mennyivel nagyobb
                  hatást gyakorol valami főparancsnok elfogattatása, mint leöletésének híre: mert az
                  élőt látja a sereg, a halott elenyészik emlékezete előtt. Egyébiránt Ilosvay főleg
                  Husztról gondolkozott, s Eider sorsát mellékesnek vélte.</p>
               <p>- Menjünk, - szólt - ha a várparancsnok el van fogva, vagy ha védi magát s
                  összevagdaljuk, nem kell egyéb, mint kitűzni a lobogót, s az őrizet bizodalmatlan
                  részét hadi foglyoknak nyilvánítni.</p>
               <p>Ezen utóbbi nyilatkozattal mindnyájan meg voltak elégedve. Ilosvay elől ment, s a
                  várépület hosszában látjuk őt, s a többieket a főajtó felé haladni.</p>
               <p>Mikor az ajtóhoz értek, ezt zárva találták, holott alig félórával elébb, mikor
                  tudniillik egyenkint jöttek elő, kiknek beszélgetéséből egy kis részt
                  kihallgattunk, az ajtó nyitva volt, s közvetlen mellette, a setét folyosóban,
                  melyből a hágcsó a felső épületbe vezetett, egy őr állt, még pedig Ilosvay
                  legbiztosb emberei egyike.</p>
               <p>Mindnyájan meg voltak lepetve: világos, mikép ha nem is hitték a merény ellenállás
                  nélküli kivitelét, ily nemű akadályokra nem számítottak.</p>
               <p>- Az ajtó be van belőlről zárva, s gyanítom, hogy a védgerendákat is eléje tolták
                  - mond Fenchel haraggal: - így van az mindig, ha az ember soká tanácskozik.</p>
               <p>- El vagyunk árulva, - szólt Ilosvay - ki bár elég bizonyságát adta
                  rettenhetlenségének, nem birt a merények gyakorlatával, melyek ritkán járnak
                  akadályok nélkül, főleg a kivitel perczében.</p>
               <p>- Mit tegyünk most? - folytatá a tisztekhez intézvén szavait, kiket e váratlan
                  akadály elnémított.</p>
               <p>- Ha a várnagy tudja, mit akarunk, akkor tervünket tüstént meg kell változtatnunk,
                  - felelt az egyik.</p>
               <p>- De remélem, fel nem hagyunk avval, - vágott közbe Ráfael és Izekucz.</p>
               <p>- Az volna még! - szólt megvetőleg Fenchel, kiről mondtuk, mennyire elszánt volt a
                  kivitel perczében; tehát éppen akkor, mikor másoknak szive leghevesebben ver. -
                  Mondok én egyet: tevé hozzá.</p>
               <p>- Halljuk! - szóltak élénken czimborái, Izekucz és Ráfael, míg Ilosvay s a tisztek
                  feszíteni kisértették az ajtót, mely legkisebbet sem engedett erőködéseiknek.</p>
               <p>- Vegyük az őrizetnek azon részét magunkhoz, - szólt, - melyet lekenyereztünk, s
                  igyekezzünk lefegyverezni a többit. Vér nélkül várakat csak könyvekben szoktak
                  bevenni. Ha az őrizet ellenséges része tétlenné leend, zárkózhatik a várnagy
                  meddig akar, a vár a mienk, s majd rátörjük az ajtót.</p>
               <p>- Helyes! - mond Ráfael - a két őr, ki amott a falon sétálgat, a miénk; leszólítom
                  őket: kegyed Fenchel, Ilosvay s itt a tiszt urak vezessék elé az őrizetet.</p>
               <p>- Én itt maradok, - mond Izekucz - nem hiszem, hogy a várnagynak tíz emberénél
                  többje legyen, ha csakugyan sejt valamit.</p>
               <p>Éppen készültek szétválni, s erőszakkal kivinni, a mit csellel gondoltak
                  végrehajthatni, mikor Eider, egyik kezében pisztolylyal, a másikban karddal,
                  kilépett az udvarra, még pedig azon ajtón, mely eddig zárva volt.</p>
               <p>Kiséretében többen voltak az őrizet emberei közől; de számukat ki nem lehetett
                  venni a setétben.</p>
               <p>Minden oly rögtön történt, mikép nem lehet csudálni, hogy Ilosvay s a többiek az
                  első perczben meg voltak lepetve s mintegy lekötve a pillanat hatása alatt.</p>
               <p>Eider azonnal ráismert Ilosvayra.</p>
               <p>- Kegyed az, Ilosvay uram! - kiáltott fel haraggal; evvel rálőtt, s magasra
                  emelvén kardját, embereinek kiáltott: körül kell a gazembereket venni, rendre fel
                  fogom őket akasztatni.</p>
               <p>A várnagy lövése után, mely Ilosvaynak bal karját találta, kik Eider részén
                  voltak, csakugyan körülvették azon négy-öt férfiút, kiket pár perczczel ezelőtt a
                  legvérmesebb reményekben láttunk Huszt sorsa felett végezni.</p>
               <p>De azon pillanatban, mikor a megtámadottak látták, hogy minden veszve van, s főleg
                  Ilosvay tartott tőle, hogy a várnagy erélyes fellépése újra gyakorlandja azokra is
                  hatását, kiket ő már olybá tekintett, mint Rákóczi embereit, azon pillanatban
                  mondjuk, a jelenet megváltozott. Eider nem is sejtette, minő emberekkel van
                  ügye.</p>
               <p>Mindenesetre a várnagy részére tizenkét férfiú volt itt legalább, még eddig 6-7
                  ellen. Eider sejtette-e az őrizet elpártolását vagy nem? lehetlen tudnunk; annyi
                  igaz, hogy azon őr, kit Ilosvay az ajtó elé állított, vagy elvesztette bátorságát
                  a kivitel perczében, vagy első áldozatja lőn a felfedezésnek.</p>
               <p>Mihelyt Eider kisütötte pisztolyát, Fenchel a várnagyra lőtt, a nélkül, hogy
                  tudná, találta-e vagy nem; azután hirtelen Ráfaelhez fordult és parancsoló hangon
                  szólt: «Gyorsan elő kell hozni embereinket! addig majd tartjuk itt magunkat».</p>
               <p>A tiszt, ki Ilosvay mellett állt, Ilosvay maga, Izekucz és Fenchel jól tudták,
                  hogy itt nincs egyéb hátra, mint drágán adni életüket.</p>
               <p>Miként történt az, hogy az őrizet legnagyobb része szövetkezvén velük, nem jött
                  oly hirtelen elő, mint arra szükség leende: azt csak azon körülmény fejti meg,
                  mikép Ilosvay maga nem akarta, hogy összeütközés történjék, s mindent úgy óhajtott
                  elintézni, hogy legelébb a várnagy legyen tehetetlenné téve.</p>
               <p>Akkor még szuronyok nem léteztek, de a csata azon nehány férfiú, kik
                  megtámadtattak, s a künn maradt része közt az őrizetnek, valóban irtózatossá lőn a
                  maga nemében.</p>
               <p>Ráfael, miután egyet lelőtt, s egy másiknak arczán át egy hatalmas vágást ejtett,
                  sietve távozott, hogy az őrizet embereit összehivja.</p>
               <p>Fenchel lemondott a támadásról, a falnak vetvén hátát, még eddig sikerült neki
                  magát megvédeni. Ilosvay, a tiszt, Izekucz s még ketten, egyenesen a várnagynak
                  törtek, de lehetlen volt hozzája férni, mert hívei dühösen védték őt.</p>
               <p>A lövések Eider emberei részéről a kétes setétben nem találtak, s rövid
                  kardjaikkal feleltek Ilosvay s a tiszt súlyos kardjának vágásaira.</p>
               <p>Fenchel és Izekucz, kik fehér egyenruhában voltak, alkalmasint annak köszönhették
                  életüket, hogy azok, kik Eidert védték, nem tudták, hányan vannak ellenük, s a
                  setétben saját czimboráikat ellenségnek nézték.</p>
               <p>Mindez igen természetesen sokáig nem tarthatott: Ráfael alig tíz perczczel azután,
                  hogy őt távozni láttuk, rohanva sietett elő az őrizetnek megnyert embereivel, kik
                  nem akartak addig mozdulni, míg parancsot nem vesznek Ilosvaytól.</p>
               <p>Fenchel már két sebet kapott, Izekucz is vérzett, a tiszt, ki Ilosvay mellett
                  vivott, egy lövés következtében összerogyott, mikor Eider három embert vesztvén
                  már, az ellene felizgatott őrizetet előrohanni hallotta inkább mint látta,
                  felkiáltott:</p>
               <p>- A császár nevében parancsolom, lázadó, pártütő nép, vége legyen a harcznak! -
                  fogjátok meg ezen áruló gazembereket, kik a várba kéredztek, s most a császár
                  ellen fognak fegyvert.</p>
               <p>Eidernek szavai elhangoztak, annyival is inkább, mivel mindezt folytonos vivás
                  közben mondotta.</p>
               <p>Azon perczben mikor Ráfael szava megcsendült, s az előrohanó őrizet sűrű lépteinek
                  dübörgése hallatszott, Eidernek emberei kissé hátrafelé vonultak, s mindnyájan a
                  várnagy körül gyűltek. Ez által nyertek Fenchel és Izekucz szabadabb kezet.</p>
               <p>Fenchel, bár nem csekély vérvesztés után, nem érezte még fogyni erejét, s mihelyt
                  támadói a várnagy felé tódultak, a tigris gyorsaságával termett Eider előtt, kit
                  Ilosvay foglalatoskodtatott. - Egy hatalmas vágás következtében, Fenchel rövid
                  kardjától, a várnagy kiejtette hosszú pallosát kezéből, s a következő perczben egy
                  szurás után, melyet senki sem vallott magáénak, s melyről nem lehetett tudni,
                  kitől jött, egy felkiáltással: - éljen a császár! hanyatt
                  esett emberei közé, kiket páni rettegés kapott meg, s lemondtak a védelemről.
               </p>
               <p>Pár keréknélküli ágyu, csekély mennyiségű lőpor, s mintegy száz darab lőszer volt
                  a martalék. Az őrizet, minden tisztjeivel Rákóczi zászlói alá esküdt.
               </p>
               <p>Ilosvay egy embert sem vesztett, az ajtóhoz állított őrt is, betömött szájjal egy
                  rejtekben találták. A csata közben összeesett tiszt sebei nem voltak halálosak.
                  Miként tudta meg Eider a tervet? sohasem jött világosságra.</p>
               <p>* * *</p>
               <p>Hajnalban a huszti vár szögletein nemzeti zászlók lobogtak. Ilosvay egy
                  hirdetményt küldött szét a megyében, hozzácsatolván Rákóczi híres
                  manifestumát.</p>
               <p>A nemesség, mely eddig a huszti vár ellenséges őrizete, s szintoly kevély, mint a
                  magyarokat mélyen gyűlölő várnagy fenyegetődzései által nem nyerhetett szabad
                  tért, egyszerre minden oldalról elősietett.</p>
               <p>Nem telt el nap, hogy a várba egy-két apró dandár ne érkeznék s újabb-újabb
                  csatlakozási nyilatkozatok ne küldetnének.</p>
               <p>Ilosvay három-négy napra a vár bevétele után az egész vegyes őrizetet, mely
                  Rákóczi lobogói alá esküdt, Ráfael és Fenchel vezénylete alatt Rákóczi táborába
                  indította, s a várba új őrizetet tett az oda gyűltekből, s pár elhatározott
                  férfiúból meghittjei közől.</p>
               <p>Oly buzgó volt a lelkesedés e nagyobb részt oláhok s oroszok által lakott
                  megyében, mikép Ilosvay Imre, s később testvére Bálint, kit Rákóczi Husztra
                  indított, kénytelenek valának a szolgálatra nem alkalmasokat, vagy
                  fegyverteleneket százankint visszautasítani s béketürésre inteni, míg a sor reájok
                  kerül.</p>
               <p>Minden magyarországi forradalom s felkelés az Isten nyilt ege alatt, e jellegével
                  birt a buzgóságnak s lelkesedésnek. Összeesküvések a titok leple alatt, ármányok
                  és cselszövények nincsenek a magyarhoni népesség jellemében. Ha voltak ily
                  összeesküvések, vagy nem érdemlették meg e nevet, s kezdeményezések bélyegét
                  viselték; vagy éppen a kormány által indíttattak, melynek érdekeiben volt, egy
                  csomóba gyűjteni azokat, kiktől rettegett, s kiket szeretett valami oly
                  tanácskozásokba s értekeződésekbe beszőni, melyekből összeesküvés soha, de nyilt
                  forradalom támadhatott volna: hogy aztán a becsaltakra eshessék, - könnyű szerrel
                  legyilkoltathassa őket. Az úgynevezett Zrinyi- és a Martinovics-féle
                  összeesküvések e rovatba tartoznak. Tudva voltak, előidéztettek, s a czél el volt
                  érve, mert Magyarhon annyi lelkes fia a hóhér bárdja alatt veszett el.</p>
               
            </div>
            <div type="chapter">
               <head>HAGER.</head>
               <p>Míg ez Huszton történt, addig Brenkovics, Vaszil és Ursza más tervvel voltak
                  elfoglalva. Mondottuk, hogy a hajduvárosok, bár követségeik sűrűen járultak
                  Rákóczihoz, átalános csalatkozásukat tömegben azon időre halasztották, mikor
                  Rákóczi a kállói várat kézhez keríti.</p>
               <p>Nem félelem okozta ezt részükről, hanem számítás. A magyar népben minden
                  elhatározást tanácskozások előznek meg: ez vérében van. Isten nem teremtett
                  nemzetet, mely annyira a képviselő-rendszerre lenne születve, mint ez. Vakon
                  ritkán megy a veszélynek, s szereti kimondani véleményét.</p>
               <p>A jó hajdúk örömriadások közt kisérték szemmel a felkelés haladását, s már
                  számosan közőlök szolgáltak Rákóczi zászlói alatt, - de azért a csapszék- és
                  kupaktanácsban okoskodtak.</p>
               <p>- A várakat kell kézhez keríteni, - mondták: - ha a herczeg akarja, megteheti -
                  addig tapodtat sem mozdulunk.</p>
               <p>A kállói vár nem volt sokkal több, mint egy kis, 4 toronynyal ellátott, laktanya:
                  tágas udvarát földerődítések és árkok kerítették; ezeket a föld árja s eső
                  tartották hinárral inkább, mint vízzel; de ágyuk nélkül bevenni nem volt csekély
                  feladat, főleg gyakorlatlan népnek.</p>
               <p>Bár Rákóczi Brenkovicsot, Vaszilt és Urszát titkos megbizásokkal Kállóba küldötte,
                  nem akarta a nyilt támadást kisértetlen hagyni.</p>
               <p>A Diószegről jött nép egy részét tehát Kálló alá szállította, s ez nem távol a
                  vártól, födve homokhalmoktól oly állást vőn, hogy a várnak ágyúi nem árthattak
                     neki.
               </p>
               <p>A buzgóság oly nagy volt ez időben Rákóczi seregei közt, hogy a népet alig
                  lehetett tartani. Egy reggel a várból egy lövés történvén, míg a tisztek
                  észrevették, az egész hadosztály fegyvert ragadott s rend, terv nélkül megrohanta
                  a várat.</p>
               <p>Mindennel, a mit kaptak: szekerekkel, fahasábokkal, bútorral, ágyneművel,
                  szeméttel s ganéjjal betöltötték az árkot a nehéz vassal pántolt kapu előtt. Oly
                  hirtelen történt minden, s a kállói nép oly élénk részt vett e sajátos híd
                  készítésében, mikép a várból történt számos lövés daczára az rövid fél órában
                  járható lőn.</p>
               <p>Az ostromlók forradalmi szokás szerint, meg nem szűntek czél és siker nélkül a
                  falakra puffogtatni. A tisztek előnyargalva hirtelen felkantározott lovaikon,
                  ügyekeztek ugyan némi rendet előidézni, a támadást szabályozni, de ez lehetlen
                  lőn. Mihelyt a söppedékes átjárási töltés kész volt, oly erővel rohanták meg a
                  kaput tömegben, mikép azt kellé hinni, hogy összetörik fegyveragyaikkal.
               </p>
               <p>A támadás azonban nem sikerült; a kapu a rohamnak, fejszéknek s fegyveragyaknak
                  ellentállt; a várból pedig a tömegre intézett lövések nem egyet találtak a merész
                  vivók közől.</p>
               <p>A tisztek visszavonulásra fuvatták a trombitákat, de csak késő este lehetett a
                  népet a táborba vezetni.</p>
               <p>Brenkovics első volt, ki átlátta, hogy ily módon a várat be nem lehet venni, azért
                  a kis szobában, melyben nem távol a vártól egy zsidónál szállva volt, Urszával és
                  Vaszillal tanácskozni kezdett.</p>
               <p>- Minden attól függ, - mondá Ursza - hogy a várba beférhessünk.</p>
               <p>- Nem oly nehéz, - felelt Vaszil - a lakosságból többen járatosak a várba: tegnap
                  is láttam pár nőt kosarakkal beeresztetni a dobogón, s a várárkon belül is van
                  néhány ház, melynek lakói kijárnak: de vannak ott menekültek is.</p>
               <p>- S aztán? - kérdé Brenkovics.</p>
               <p>- Ha benn lesz ismerőink egyike - viszonzá Vaszil, - nem kell egyéb, mint éjjel
                  egy kötelet leereszteni a földerődítésről, a többi az én dolgom.</p>
               <p>- S ha mind benn is leszünk? - kérdé tovább Brenkovics.</p>
               <p>- Megöljük az őrizetet, - felelt Vaszil egykedvűen.</p>
               <p>- Negyven embert! - kiáltott fel Brenkovics.</p>
               <p>- Könnyebben, - viszonzá az oláh, - mintha 80 volna.</p>
               <p>- Bolond beszéd! - fejezte be Ursza - de meglátjuk!</p>
               <p>- Én egyedül ily véletlenségekre nem szeretek számítani; azért hallják kegyetek, a
                  mit végeztem, s a mit tenni kell - szólt Brenkovics rövid szünet után.</p>
               <p>Ursza és Vaszil azonnal elhallgattak, mintha még egészen bennök volna azon
                  tartózkodás, melyet Brenkovics irányában főleg Vaszil, ki iskolájában érett
                  emberré, érzett mindig.</p>
               <p>- Kegyed Ursza az oláhok és lengyelek közől, kik seregünk nagyobb részét képezik,
                  s minden merényre készeknek nyilatkoztak,
                  nehány elhatározott embert vesz magához, s azokkal éj idején, közeledvén a várhoz,
                  ügyekezend az egyik szárnynak úgy is korhadt zsindelyfödelét felgyujtani.</p>
               <p>- Ez nem nagy mesterség, - felelt Ursza, figyelemmel kisérvén Brenkovics minden
                  szavát, legfelebb pár tüzes nyilat eresztünk neki.</p>
               <p>- Ugyis van a lengyelek közt még pár jó öreg íjász, - fejezte be Vaszil.</p>
               <p>- Ha e vár-épület s a pár náddal s szalmával födött ház tüzet kapnak, akkor lesz
                  alkalmunk a várba menni, mert Kállóban azonnal félreverik a harangokat, s a nép a
                  házakat, nem a várat fogja oltani, s a várba menekültek kibujnak a fészekből;
                  egyébiránt én a várnagyot ismerem, s megkisértem, ha beereszt-e? Értették kegyetek
                  jól, a mit mondok?</p>
               <p>- Tökéletesen - viszonzá a két czimbora.</p>
               <p>Az intézkedés eddig tartott, s még az nap este egyjét közelítjük meg azon éji
                  képeknek, melyeket semmi hazai művész nem örökített; mert hazai művészre nem nagy
                  gond volt felülről soha; pedig sok történt ecsetre méltó s nagyszerű a természet
                  fönséges képén, melyet ez áldott földön végig terített.</p>
               <p>Éjfél volt, midőn a kállói vár parancsnoka, egy öreg elhizott német hadnagy, nem
                  csekély aggodalommal hömpölygött ki ágyából, egyik ablaküvegének
                  megcsendülésére.</p>
               <p>Kevés időt engedett ő magának hetek óta nyugalomra, mert a minő nagyúri
                  elbizottság emelte kakastaraját a békés bécsi és prágai palotákban, annyira hevert
                  a nehéz napok súlya azon elszánt, csak parancsot ismerő, s nagyrészt rettenhetlen
                  férfiak vállain, kik a német hadi hierarchiának távolabb idegzetét képezték.
                  Olykor a legfontosabb pontok, a munkálatok jelczövekei, melyeken a tágan vetett
                  hálózat hurkai megakadtak: egy-egy elévült hadastyán kezére voltak bízva.
                  Összeszedett nép, béna, csonka emberek; üledéke a kitóduló seregnek, melyek messzi
                  földön öntötték ki életnedvöket az uralkodóházért, - képezték a csekély őrségeket.
                  Tisztelet ezen embereknek! - Rossz ügyet védettek, s mégis olykor a hűség s
                  önfeláldozás magasztos példáit adták. Kevés uralkodó-ház dicsekedhetik buzgóbb,
                  elszántabb védőkkel kevesebb dicsőségért, csekélyebb jutalomért.</p>
               <p>Hager, a kállói várparancsnok, egyje volt ezen embereknek. Isten tudja, mióta
                  szolgált; első hadévei mint álom derengtek emlékezetében; 70 év terheit emelte hű
                  vállain, egyszerű ember volt, követelései csekélyek. Harmincz év óta a paradicsom
                  messzi távban, melynek virányai alatt nyugodni vágyott, századosi nyugdíj
                  volt.</p>
               <p>Oda tették a hű embert, az akkor mint jelkő, mint tájékozási gula nem csekély
                  fontossággal biró kállói kastélyba, mely már nevet viselt. Az őrizet negyven főből
                  állt: német, cseh, morva, czigány, oláh egyesültek abban. A legfiatalabb
                  meghaladta a negyven évet, a legidősb 80 éves hadastyán volt, félszemű s mindig
                  ittas.</p>
               <p>Hager s e maroknyi nép oda vettettek a forradalom közepébe, e kis fészekbe, melyet
                  48 fontos golyó átjárt volna, mint egy ív papirost. Nem fizettettek, s a sűrű
                  parancsok, melyeket távoli tábornokoktól nyertek, a vigasz egy szavát, a
                  méltánylat egy hangját nem foglalák magukban. Szárazok voltak, mint a kérges bőr,
                  puszta parancsok, kolompul egy fenyegetéssel nem teljesítés esetében: ez volt
                  minden!</p>
               <p>S mégis a derék öreg tiszt, nagy hasával, gyér ősz hajával, maga sánta és
                  köszvényes, a haladó fölkelés közepette egy perczig sem vesztette el fejét; nem
                  zugolódott, nem várt segélyt: kiszámította hány lövés telik ki porából, golyóiból:
                  s gondolta, ha minden kifogy, - kirohanunk s vége a bohózatnak.</p>
               <p>Oh! ti hősök a diadaljelentésekben, felkeresztezve s szalagozva, - érdemjelesek
                  inkább, mint érdemesek, ti méltóságos, tele erszényű, mindig jól lakott nagy jó
                  uraim, le a kalappal ily emberek előtt! pedig sok van ilyen, kiknek a történelem
                  neveit fel nem jegyzette, és kik nagyobbak voltak, mint ti!</p>
               <p>Egy tüzes nyílvessző metszette át az ablak lemezét, mely pattogva ejtette
                  forgácsait az öreg hadnagy ágya elé!</p>
               <p>- Ohó! kiáltott fel a tiszt: felrántván hirtelen bőrbugyogóját, magára vevén
                  széles pávafarkú kabátját s lovag csizmáit. - Gazemberek, tolvajok, gyujtogatók,
                  laufhansok! - mind ezt az öreg úr oly felindulás nélkül mormogta maga elé, s e
                  közben súlyos kardjának bival-szíját oly méltósággal kerítette termetének dombora
                  körül, mintha nem setét szobában, hanem a bécsi terek egyikének közepette, ezerek
                  szemeláttára teendé mindezt. Éppen mikor a fekete, avult paszománttal kerített
                  lapos háromszeget, egy borotválkozó rojthoz hasonló tollékkel vágta bal fülére,
                  nyitott be az öreg 80 éves őrmester, Fiedler Sebestyén, teljrészegen - s irtózatos
                  pongyolában.</p>
               <p>Az öreg ex-vasasnak egész öltözéke egyik lábán saruból, a másikon rémítő magas
                  lovagcsizmából állt: felül ezeken, térdig nyult le szőrös lábain egy kissé
                  talányos szinű, úgynevezett komisz-ing, melyre egyenruháját rántotta fel nyakkendő
                  nélkül, s fejét veres szélű háló-sipka födte, a súlyos kard nem hiányzott oldalán,
                  s nagy csörömpöléssel kisérte ura lépteit a pallón. Hogy a hadnagy figyelmét e
                  festői készület ki ne kerülje, kezében faggyúgyertyát tartott, míg lábai mintha
                  tojás közt járkálna, keresték az alapot s egyensúlyt.</p>
               <p>- Uram, hadnagy úr és várparancsnok! - gagyogta németül - újra megrohantak, tüzes
                  golyókat lövöldöznek a várba; van legalább 200,000 magyar, milliók meg milliók!
                  fekete az egész vidék - mint a - mint a - a csizmám: fejezte be, majd kiejtvén a
                  gyertyát kezéből.</p>
               <p>- Hallja Fiedler, - szólt nagyot hahotázva a hadnagy: - az éj oly fekete, nem az
                  ellenség, a szalmafödeleket nézte félszemével elefántoknak. Gyűjtse egybe a népet
                  az udvaron, mindjárt lemegyek magam: hadd lövöldözzenek addig, jó eső volt tegnap
                  egész nap, ázott a födél, nem fog rajta a tűz.</p>
               <p>- Sehr wohl, - felelt az őrmester nagy tenyerét illesztvén hálósipkájához, s
                  műértőleg fordulván sarkán, mintán a gyertyát átadta a hadnagynak.</p>
               <p>- Ej Fiedler, megálljunk csak, halt! - ilyen-amolyan! crucifix-bataillon! -
                  kiáltott rá Hager.</p>
               <p>Fiedler megállt, arczczal kanyarodott a hadnagy felé, ki addig a gyertyát
                  üvegserlegbe szúrta.</p>
               <p>- Doboltasson kend tüstént: aztán vegyen magára valamit, úgy néz ki, mint
                  Luczifernek felesége: újra bekapott ugy-e... marche!</p>
               <p>Fiedler egyet kanyarult... de ez úttal kevesebb sikerrel s hadias tartással, mint
                  eddig; mert elvétvén a számítást, akkorát indított magán, hogy egészen körben
                  fordult s a hadnagygyal összecsapódott.</p>
               <p>- Kreuz szakrament! - marche - vagy segítek mindjárt! - szólt a hadnagy, orrához
                  kapva.</p>
               <p>E közben külről sűrűn kezdtek a födélre hullni a nyilak; az árok melletti házak
                  lángot vetettek annyira, mikép a hadnagy leérkezvén a vár udvarára, azt fényesen
                  kivilágítva találta.</p>
               <p>Ezalatt a városban, mert tudnunk kell, hogy Kálló városban már a micsodás, -
                  megkondult a lármaharang, s minden oldalról elősietett a nép.</p>
               <p>Az őrizet pár percz alatt talpon volt; kiki a hogy ágyából kiugrott, vagy lépett,
                  s így együtt a tűz világában nem csekély hasonlatossággal birtak azon
                  szellemekhez, melyeknek szarvuk van, s csak kevés tanulni valójuk maradt földi
                  pajtásaiktól.</p>
               <p>- Uram ne hagyj el! - kiáltottak fel nehányan az előtóduló várlakók s oda
                  menekültek közől: ég a födél.</p>
               <p>- Hadd égjen, - szólt a hadnagy - nem nagy kár érette, ha sajnálják kegyetek
                  uraim, vizet rá, majd elalszik.</p>
               <p>A kállói nép látván, hogy égés van, s nem támadás, jó közel tódult a várhoz, s
                  nemsokára a buzgóbb lakók közől nehányan vizes hordókkal szekereiken jelentek
                  meg.</p>
               <p>Mihelyt Hager hadnagy tudta, hány hét a világ, azonnal megtette rendeleteit. Az
                  árok melletti föld-erődítésekre őröket állított, másokat az épület ablakaihoz az
                  égő födél daczára, nem igen féltvén a nehéz boltozatokat betöréstől.</p>
               <p>- Ha valakit láttok közeledni, le kell lőni - ez volt a parancs.</p>
               <p>Mihelyt ez ki volt adva, külről nagy zsinat hallatszott - s pár jól érthető hang
                  kiáltott:</p>
               <p>- Van viz elég, előre, előre! - le kell a hidat ereszteni, oda égünk, ha a vár
                  zsindelyét kezdi a szél hordani.</p>
               <p>Mikor a hadnagynak, ki tizenöt évet töltött Magyarországon, de pár teremtettén, s
                  még nehány csinosabb honi kitételen túl egy szót sem tudott nyelvünkön, a lárma
                  értelmét megfejtették, felkiáltott:</p>
               <p>- Teremtente batta! - azután németül folytatta: egy sem jő a várba! - ismerlek
                  gazemberek, csak azt akarjátok, hogy a nyullábú kuruczokat hozzátok nyakamra! -
                  Miután ezt nagy erélylyel kidörögte, s a lakosság közt lévő pár zsidó megfejtette
                  a többinek, hányat ütött az óra a kastélyban, a nép zúgolódni kezdett, s a zsinat
                  folytonosan növekedett.</p>
               <p>- Beszélek én a hadnagy úrral, - hangzott egyszerre egy kemény ércz- s velőteljes
                  férfiúszózat, halljuk, halljuk, halljuk! - kiáltottak többen, oltsátok a házakat!
                  - hadd veszszen a vár, ha nem kell segítség!</p>
               <p>- Halljunk szót! - kiáltott újra az elébbi hang.</p>
               <p>- Hadnagy úr! - én vagyok, ki taval a parancsot hoztam Klökelsberg
                  tábornoktól.</p>
               <p>A férfiú, ki szólt, ezt németül mondotta, s mivel a nép nagy része az égő házak
                  felé tódult, a hadnagynak sikerült szavait megérteni.</p>
               <p>Azonnal rossz lábai daczára felbiczékelt újra a hágcsón, s egy ablakát megnyitván,
                  annak keskeny résén át lekiáltott:</p>
               <p>- Ide senki sem jő, nem ismerlek! - de légy akár ki, nem akkor nyitunk kaput,
                  mikor az ellenség egy hajításnyira van. Ha a nép híve a császárnak, takarítsa el a
                  kapu elől a vár árkába vetett lomot, ha nem cselekszi, vagy tüstént el nem
                  takarodik, közibe lövetek.</p>
               <p>- Hadnagy úr! - én vagyok, kit tavaly maga megbizott levelekkel nővéréhez Bécsbe a
                  csaplárosnéhoz a Jägerzeilban - - küldetve vagyok, s újra parancsot hozok.</p>
               <p>- Nem hiszek neked gazember, takarodj! kiáltott a hadnagy, - s ha a nép nem
                  kotródik, mindjárt lábat adok neki.</p>
               <p>- Ach váj! - hallatszott alant pár zsidó ajkáról, kik a hadnagy fenyegetődzéseit
                  megértették, s pánrettegéssel kezdtek futni a vár elől, ordítva, mintha nyúznák
                  őket; lőnek - lőnek - menjünk - fussunk!</p>
               <p>Valóban a zsidók jajveszéklésére, s futásukat látván, a nép is igen hirtelen
                  szanaszét szaladt, egy része a vár közelében meggyúlt s már magas lánggal égő
                  házak felé, a többiek pedig, a merre láttak.</p>
               <p>- Egyedül vagyok! - kiáltott fel újra azon ember, kit nem tudunk másnak, mint
                  kémnek gondolni.</p>
               <p>- Künn fogsz maradni, - fejezte be a hadnagy, becsapván a lőrést, mert az ablak
                  nem volt nagyobb azon nyilásoknál, melyek mögött az ágyúk állnak.</p>
               <p>Mikor a férfiú látta, hogy nem boldogul, haraggal távozott a kapu elől s lépteit
                  azon oldal felé irányozta, mely elég setét volt, a házak az ellenkezőn égvén,
                  világuk eddig nem hatott: egyébiránt legelhagyatottabbnak is látszott, s
                  körüllengve sűrű nehéz füsttől.</p>
               <p>E közben a várnak zsindelyfödele pár helyt újra meggyúlt, de részint a várőrség,
                  részint azok, kik a várba menedéket kerestek, jól-rosszul megoltották azt, s mivel
                  a födél nedves volt, a tűz nem terjedhetett gyorsan.</p>
               <p>A kém - maradjunk e czím mellett - éppen a keleti oldalon lévő bástya irányában
                  ballagott, midőn pár ember hosszú vastag póznát czipelve óvatosan, s mindig az
                  árok szélén egyenesen szemközt jött vele.</p>
               <p>A setétben csak akkor vette észre őket, mikor az első összeütközött vele.</p>
               <p>- Ki vagy? - kiáltott a kém.</p>
               <p>- Kegyed az, Brenkovics? - volt a felelet. - Ismerős hangok találkoztak. A ki
                  szólt, nem volt más, mint Vaszil. - Mi vagyunk: én és Ursza.</p>
               <p>- Be nem férhetünk a várba - mond Brenkovics - a hadnagyba az ördög bujt, gondolom
                  a félsz ördöge, egyebet kell tennünk: hát ezt a rudat mi okon czipelik
                  kegyetek?</p>
               <p>- Mi okon? - mond Vaszil lassan haladván előre; Brenkovics követte lépteit, nem
                  lévén még tisztában magával, mit kellessék ily ármányos körülmények közt
                  tenni.</p>
               <p>- Mi okon? - ismétlé Vaszil, míg Ursza, ki a rúd másik végét tartotta, nem
                  vehetett részt a suttogva folytatott társalgásban. - Megmondom uram: a tulsó
                  bástya bal szöglete mellett nyilás van, alkalmasint ott öntik ki a kiöntendőket -
                  a vár árka nem széles, e rúd átér, megmértem szememmel tegnap, míg világos volt,
                  ha jól befektetjük e fát, Ursza bátyámmal teszünk egy kisérletet, s belopódzunk a
                  várudvarba.</p>
               <p>Ha e terv, bárminő más helyen s másnemű emberek közt találanda indítványozóra,
                  aligha egyéb sikere leende, mint hahota; de ezen emberek a legvakmerőbb dolgok
                  kivitelét lehetőnek hitték, s ez annyira igaz, hogy Brenkovicsnak pillanatig sem
                  jutott eszébe a mondottakon fennakadni.</p>
               <p>- Jó, - felelt rögtön: kisértse meg kegyed s adjon jelt - követni fogom.</p>
               <p>Valóban Vaszil a legtermészetesbnek tartván Brenkovics beleegyezését s igen
                  egyszerű vállalatnak, kerek rúdon az árkon keresztül jutni egy szűk nyilásig,
                  sietve haladott előre, midőn egyszerre megállt.</p>
               <p>- Itt vagyunk - ezen oldalon van a nyilás, nem tévedhetünk, - szólt.</p>
               <p>- Gyorsan, - mond Brenkovics, - ne engedjünk magunknak időt gondolkodásra, hogyan
                  leend, mikor benn leszünk?</p>
               <p>Evvel Vaszil le kezdette ereszteni a rudat a földre, s Ursza hasonlót tett.</p>
               <p>Most a vakmerő három ember egymás mellett állt.</p>
               <p>- Vaszil, - mond Brenkovics, egészen feledvén czimborája méltóságát - te tudod,
                  merre van a lyuk, irányozd a rudat, majd tartjuk ketten másik végét, hogy a vizbe
                  ne csapjon, s tolni fogjuk előre.</p>
               <p>A pózna nem volt más, mint igen hosszú fiatal fenyő sudár, oldalait az ács bárdja
                  még nem érte: alkalmasint szarufának szánt gerenda, melyet Vaszil s Ursza valami
                  épület előtt találtak.</p>
               <p>A nép a tulsó oldalon a házak oltásával volt elfoglalva, a várőrség pedig látván,
                  hogy a tűz mióta heves szél kerekedett s az égő házak nád és szalma tekercseit
                  hordani kezdé, ha elfojtatik egy helyt, két helyt nyer tért, elhatározták a
                  fedelet lerántani, mi nem volt csekély feladat, s az egész őrizetet igénybe
                  vette.</p>
               <p>A kis várudvar úgy tele volt égő zsindelylyel, s a füst annyira eltöltötte, mikép
                  csak oly vasfejű parancsnak erélye tarthatta fel a rendet, minő Hager volt.</p>
               <p>De térjünk vissza Brenkovicshoz s társaihoz.</p>
               <p>Vaszil a rudat gondolomra ama nyilás felé irányozta, melyet lehetlen volt füstben
                  látni, Ursza és Brenkovics pedig egész súlyukkal másik végére nehézkedve, tolták
                  azt előre.</p>
               <p>- Csak lassan - mond Vaszil - ha az a veszett moslék az árokban nem volna oly
                  mély, bele ugornám, de két embert is ellepne, megmértük Urszával. De semmi azért,
                  mindjárt elérjük a nyilást, ereszsze csak kegyed uram a rúd végét, hogy lássuk, ha
                  túl a párkányig ért-e már. - Hó! szakítá egyszerre félbe szavát: a falhoz ütődött,
                  nyomják csak le hamar, hogy emelkedjék fel - úgy - most kissé jobbra. - - - E
                  szavak után Vaszil elhallgatott, mi nem kis öntagadásába került, mert oláh lévén,
                  nem tudott semmit szó nélkül tenni: de ha hallgatott, mind a hárman úgy dolgoztak,
                  hogy a verejték kezdett szakadni rólok.</p>
               <p>- Megvan! - szólt egyszerre Vaszil, - taszítsuk csak előre, még ha jut: - úgy -
                  még egy kissé - most már gondolom, megbír egyet.</p>
               <p>- Előre! - mond Brenkovics, ha rosszul áll a dolog, térj tüstént vissza, ha jól,
                  füttyents.</p>
               <p>Vaszil, miután a sudar átfogta az árkot, s annak tulsó vékonyabb része elég biztos
                  alapot nyert, felemelkedett a földről, hol mind a hárman térden állva dolgoztak, s
                  körültapogatván magát, mormogta: két kis pisztoly s egy kés, elég ennyi, minden
                  rendben van - aztán Brenkovicshoz és Urszához fordulván, élénken folytatá: - Jól
                  nyomják le kegyetek a rúd végét, hogy ne forogjon, de menjen kegyed előre,
                  Brenkovics uram, - mert legkönnyebb hármunk közt.</p>
               <p>- Ne beszélj annyit, telik az idő, - riasztott rá Brenkovics, s Vaszil felelet
                  nélkül nyúlt végig a kerek sudaron olyformán, mint a ki sima rúdon felfelé akar
                  kúszni, s azt lábbal, karral átöleli.</p>
               <p>Vaszil a majom ügyességével s a medve biztosságával haladott a rúdon. Ki ily
                  merész kisérleteket nem látott, alig hinné, minő gyorsan végrehajtotta az ármányos
                  feladatot.</p>
               <p>A rúd mind a mellett, hogy Brenkovics és Ursza keményen tartották, folytonosan
                  forgott saját tengelye körül, de ez mitsem billentett a vakmerő oláhon.</p>
               <p>Avval is keveset gondolt, hogy az elég ruganyos fa meghajlott alatta; egy hang nem
                  lebbent el ajkain, s a setétség a sürüdő füst miatt átláthatlan volt.</p>
               <p>Vaszil még nem érte el a vár falát, mikor eltűnt két társa szeme elől.</p>
               <p>Brenkovics és Ursza, minden vakmerőségük mellett, hevesebben érzék dobogni
                  sziveiket, s a lehelletet fojtották magukba, midőn mintegy öt kínos percz után
                  éles füttyentést hallottak.</p>
               <p>- Se baj! - mond Brenkovics, - tartsd jól a rúd végét öreg, rajtam van a sor.</p>
               <p>- Hát én aztán hogy megyek át, ha senki sem tartja a rudat? - kérdé Ursza.</p>
               <p>- Tartjuk túl ketten, - felelt Brenkovics s a jövő pillanatban már átölelte a
                  gerendát, s gyorsabban mint Vaszil, az utálatos nyilásnál volt. Könnyített
                  átmenetén főleg az, hogy a rúdnak mind két végét tartották: de egyre megy, ott
                  volt, - ez a fő dolog.</p>
               <p>Ursza mormogott magában, mikor a második jelfüttyentés áthaladt a légen: - én
                  vagyok a legöregebb, s nekem jutott a darabossa. Ej, - bátorította fel magát - egy
                  kis fürdő még megjárja, de okosabb leszek mint ők, felosztom magamat a víz s a
                  gerenda közt, mindegyiknek terhemből, annál könnyebben birnak.</p>
               <p>Ezt mondván, a vén czigány más modorban kezdé meg veszélyes átmenetét mint két
                  társa: a helyett t. i., hogy a gömbölyű gerendát karral, lábbal átölelje, s azon
                  tovább csúszszon vagy kúszszon, beleereszkedett a vár árkának zöld mártásába s
                  csak erős karjával tartózkodott a sudaron: így terhének egy részét a víz emelvén,
                  könnyebben és gyorsabban ért czimboráihoz, mint azok gondolták; de oly állapotban,
                  hogy nem volt tanácsos vele érintkezni.</p>
               <p>- Itt vagyok én is! - ezek voltak első szavai, midőn a szoros lyukon átvergődve, a
                  várudvaron találta magát czimboráival, kiket a bejárás majdnem oly állapotba
                  helyzett, mint a minőben ő maga volt.</p>
               <p>A sűrű füstben senkisem vette őket észre, de nem akartak soká e nyilt helyen
                  időzni, s a főépületnek szemközti oldalához óvatosan közeledvén, egy ajtócskát
                  pillantottak meg.</p>
               <p>- Itt egy ajtót látok, - susogta Brenkovics - minden attól függ, minél elébb e sok
                  fejét vesztett nép közé elegyednünk - utánam! - Evvel társaitól kisértetve,
                  belopódzott a nyitott ajtón, mely valami kamrába vezetett.</p>
               <p>Ide jutván, Brenkovics csiholni kezdett, s a kova szikrái egy másik ajtót árultak
                  el, rossz fakilincscsel ellátva.</p>
               <p>A három vakmerő ember szemlét, vagy inkább tapogatódzást tartott fegyvertárán.
                  Brenkovicsnak két pisztolyán kivül rövid, görbe török-gyilka volt, melylyel
                  bámulandó ügyességgel tudott bánni; Ursza hasonlóul két pisztolylyal birt, melyet
                  bőrköczéje megóvott a víztől, s egy-két arasznyi vasbuzogány, saját remekműve,
                  függött szijjon válláról; Vaszil fegyverzetét tudjuk.</p>
               <p>Meg kell vallanunk, hogy várbevételre igen ebül voltak ellátva; mindazáltal nem
                  leend időnkívüli, ha eszünkbe jut: miként a vakmerőség és meglepetés a
                  leghatalmasb fegyverek közé tartoznak. A világ történelmei ezer meg ezer, e
                  vállalathoz hasonló példáit tartották fel a valószinűtlen - s ha szabad így
                  szólnunk - lehetetlen lehetőségeknek.</p>
               <p>Csak a flibusztiak és balkániak nem egyszer hárman-négyen egész tengeri hajót
                  megtámadtak, pedig egyedüli fegyverük rövid tőr volt.</p>
               <p>Azon rettenhetlenség, mely váratlan, rohamos megjelenése által ott terem, ahol
                  legtávolabbról sem gyaníttatik, fejti meg a pánszerű hatást, melyet gyakorol a
                  véletlenül megtámadottakra.</p>
               <p>Sohasem fogja egy sereg, vagy várőrizet valószinűnek s hihetőnek tartani, hogy
                  nehány ember ily valószinűségre képes legyen, első gondolatja tehát az leend:
                  többen vannak, ha nem is látja a többieket. Még jobban sikerül a merény, ha ily
                  vakmerő emberek éjjel, setétben rögtönzik látogatásaikat, vagy kivételes
                  zavarodottságát használják a megtámadottaknak.</p>
               <p>Hogy rövid útszéli indokolással kétségtelenné tegyük állításunkat: jusson
                  eszünkbe, hányszor sikerül egy-két elszánt haramiának egész szekérvonalakat
                  kirabolni, főleg erdőség közt, minek oka az, hogy a megtámadottak több elrejtett
                  haramiára gyanítanak - s nem mernek ellenállni.</p>
               <p>Annyi igaz, hogy a három férfiú, mikor itt együtt állt, nem gondolkozott
                  kevesebbről, mint a kállói várt bevenni, s az őrizetet leölni.</p>
               <p>Röviden tanácskoztak; a tett terén látandjuk, körülbelől miről lehetett köztök
                  szó.</p>
               <p>Mihelyt a teendők küzdhomokján voltak, Brenkovics elfoglalta természetes helyét, s
                  az elsőséget senkinek sem engedte át.</p>
               <p>Gyorsaság, ijesztő fellépés, használása minden percznek: ez volt értelme a röviden
                  kiadott utasításnak; mi meglévén, benyitottak az elébb említett ajtón, s egy tágas
                  konyhában voltak, melynek széles tűzhelyén kissé pislogott a tűz.</p>
               <p>Azon pillanatban, mikor annak közepébe értek, a szemközti ajtón egy nőcseléd
                  rohant be, szeme elé tartván kezét. - Jaj! kiáltott, - megvakulok, megfulok, az
                  egész udvar tele füsttel.</p>
               <p>- Hó, ki van itt! - rikkantott egyszerre, nem csekély meglepetésére három férfiút
                  pillantván meg.</p>
               <p>- Leszúrjam? - kérdé Ursza suttogva.</p>
               <p>- Miért? - felelt Brenkovics - azután a leány elé állván, ki félreismerhetlenül
                  konyhaszolgáló volt, hirtelen kérdé: hol van a legtöbb baj, szép hugom, hadd
                  oltsuk - vizért jöttünk, ide hamar egy rocskával.</p>
               <p>A szépnek nevezett madárváz szemeit dörzsölgetve, minden ijedelem nélkül felelt: -
                  Csak menjenek kentek a felső emeletbe, minden ember ott van, rocskát nem kapnak
                  itt, hacsak a moslékos csebret nem akarják elvinni, - a többit mind kihordták
                  innen.</p>
               <p>Evvel embereink minden további értekeződés nélkül kihaladtak a konyhából, magára
                  hagyván a megfüstölt szüzet, ki őket alkalmasint segítni óhajtó menekülteknek
                  hitte.</p>
               <p>Rákóczi csapatjai e közben készen álltak támadásra, azon esetre, ha sikerülne az
                  őrséget kapunyitásra birni, de nem mozdultak, s csak a jó hírt várták a
                  homokbuczkák mögött.
               </p>
               <p>Hager úr bizott az árok mélységében, a vassal lemezett kettős kapu erejében, a
                  keményen karózott föld-erődítésekben, s kisebb gondja nagyobb volt, mint ágyútlan
                  várvivóktól tartani: azért az ablakokhoz s a bástyához állított őrökön kívül,
                  mindenkit a födélre hajtott, melynek már egy része le volt verve, mikor Brenkovics
                  az égő fészekbe jutott.</p>
               <p>A jelenet, mely most következik, eleven képzelő tehetséget feltételez: minden
                  rohamos, s a peripetiák hullnak, nem következnek egymásután.</p>
               <p>A hágcsókon le- és feljártak azok, kik a szétzuzott födélnek tüzes romjait
                  oltogatták, katonák s polgáriak.</p>
               <p>Egyszerre Brenkovics és két társa kilépvén a konyhából hosszú folyosón át, hol már
                  a zsinat élesen hangzott, a hágcsóhoz értek.</p>
               <p>Ki álmodta az általános zavarban, s az itt terjedő homályban, hogy ellenségek, ki
                  tekintett vonásaikra? vagy kérdezné, mit akarnak, honnan jöttek? - Itt mindenki
                  azt hitte, hogy a várhoz tartoznak, vagy nem hitt semmit, mert rájok sem
                  nézett.</p>
               <p>Most a három ember a hágcsón kezdett felhaladni; egy vastag férfiú szaladt le
                  rocskával kezében, utána egy katona jött fehér kabátban.</p>
               <p>Mikor az utóbbi Brenkovics mellett elhaladt, rövid sikoltás hangzott, s a katona
                  halva hömpölygött le a hágcsón.</p>
               <p>- Bizony lever még lábamról! - szólt haragosan és lejebb ugorva a vastag ember a
                  rocskával, mind részeg, a mennyi van! - evvel tovább ment.</p>
               <p>Ujra pár katona sietett eléjök: két rövid szúrás, kitől? nem tudjuk, s meg volt
                  minden mondva: a katonák egyike jobbra, a másik balra hanyatlott le a hágcsón.</p>
               <p>Kik polgári öltönyben voltak, azokat a három támadó ujjal sem bántotta.</p>
               <p>Még eddig, mikép láttuk, a szerencse kedvezett a merészeknek, miként a közmondás
                  szól. Ennek egyik oka, hogy az első emeletig érve csak négy-öt emberrel
                  találkoztak, s a füst betöltötte a hézagokat.</p>
               <p>Hogy Brenkovics és társai remekül lőttek, s hosszas gyakorlat e részben, minden
                  lövésüket biztossá tette, nem szükség mondanunk; nem leendének azok, kik voltak,
                  kevesebb ügyességgel. A czél, melyre lőniök kelle, ha azt akarták, itt
                  félhomályban is feltünő volt: a fehér kabát t. i., tűzvilágításban pedig
                  elvéthetlen.</p>
               <p>A felső emeletnek széles boltozott folyosójába érvén, ott már többen rohantak
                  eléjök, futkosva eszmélet nélkül: a hány fehér kabáttal találkoztak, míg az égő
                  fedélhez vezető hágcsón felhaladtak - egy-egy biztos tévedhetlen tőrszúrás után,
                  orra vagy hanyatt bukott.</p>
               <p>Míg a mellette elrohanók azt hitték, hogy megbotlott, sikoltását pedig az esés
                  által okozott fájdalomnak tulajdonították.</p>
               <p>Ki meggondolja, hogy a füst-telt folyosón vagy hágcsón lerohanók nagyobbrészt a
                  menekültek voltak, s három-négy polgári közt találkozott egy-egy katona az
                  őrségből, ki nem feledi, hogy mind ez rögtön s folytonos tovább haladása közt a
                  három flibusztinak történt, átlátandja a lehetőséget mindezekben.</p>
               <p>De most már a födél alá értek, hol az őrség többsége a zsindelyeket, léczeket
                  verte le a födélről, míg mások a boltozatra hullott tűzromokat oltogatták.</p>
               <p>Hager az iszonyú hőség daczára a boltozaton állt, oly helyen, hol a födél már szét
                  volt rombolva, s az ég gyászosan boltozott feje fölött. Szeme a munkásokon függött
                  - szólt velök, bátorította őket - hogyan jutna eszébe csak álmodni is arról, hogy
                  őt saját falai közt pár ember meg merje támadni.</p>
               <p>Egyszerre ordítás hangzott, azt hiendé valaki, hogy legalább tíz ember emeli föl
                  hangját: s egy golyó sipolt el Hager füle mellett. - Rajta, rajta, kiáltott
                  Vaszil, Ursza, Brenkovics: utánam! - mienk a vár, nyitva a kapu! tele az udvar!
                  éljen Rákóczi!</p>
               <p>Míg e kiáltások hangoztak, egy második lövés szólt, rögtön utána még három s
                  Hagernek öt embere rogyott össze.</p>
               <p>A többi katona félbe hagyván a födélbontást, előbolyongott, s nem tudván, mi
                  történt, a hágcsó felé sietett, hol nem egygyel ütődött össze a polgáriak közől,
                  kik elsők akartak lenni, bőrüket az irtózatos kuruczoktól megóvni; méltán
                  rettegvén, hogy német védelem alá menekülésük gyanút gerjeszt.</p>
               <p>A zsinat és zavar leírhatlanná lőn. Hager maga s emberei egyike sem kétkedett,
                  hogy a vár be van véve. Most Brenkovicsnak hatalmas hangja megcsendült, túlhatva a
                  lármán s dübörgésen, melyet az össze-vissza szaladók okoztak. - Hallja mindenki!
                  ki egy labanczot elfog, vagy lelő, egy aranyat kap jutalmul - ki velünk tart, s
                  nekünk segít, bántódása nem leend!</p>
               <p>Alig telt el tíz másodpercz e rövid s érthető szózattal kiadott nyilatkozat után,
                  s a jelenet megváltozott.</p>
               <p>Mindazok, kik a várban voltak, a kállói lakosság s vidéki menekültek közől, a
                  fedélrombolással, tűzoltással felhagytak, s megtámadván a menekülni akaró őrséget,
                  azt nem csekély küzdés után lefegyverezték, mi annál könnyebb volt, mivel csak
                  rövid kardjaik lógtak oldalaikon.</p>
               <p>Legalább tizen, s ezek közt Brenkovics maga és Ursza, a hadnagyot rohanták
                  meg.</p>
               <p>Hager, mikor látta, vagy hitte, hogy a vár - előtte megfoghatlanul - veszve van,
                  kész volt elhatározásával: a födél tűzfalához vetette hátát, kivonta hatalmas
                  pallosát s mivel Brenkovics egyetlen lövését, melyet maga számára mindig
                  megszokott kímélni, nem akarta feláldozni; az öreg pohos ember a kétségbeesés
                  erejével védte magát, s nem egyet a megtámadók közől rútul megjegyzett.</p>
               <p>Mellette a vén Fiedler hadonázott, s egy majdnem ötven éves rácz káplár, az
                  őrségből, ügyekezett tisztjét védeni, vagy vele meghalni.</p>
               <p>E közben a lefegyverzett őrség éljenezte Rákóczit.
               </p>
               <p>Nem csekély időbe került a hadnagyot a falhoz szorítani, s kifacsarni kezéből
                  kardját, melyet oly szorosan tartott, hogy keze kificzamlott az erőködésben. -
                  Végre a földön hevert, s többen hatnál feküdtek rajta, öklözvén s rángatván az
                  öreg embert.</p>
               <p>Életét annak köszönhette, hogy támadói közül csak Brenkovics és Ursza birtak
                  fegyverrel, s ezek élve akarták diadalok jeléül a becsületes embert Rákóczi
                  táborába vinni.</p>
               <p>A rácz káplárt Ursza rövid buzogánya földre terítette, de feleszmélt később, s a
                  zavarban sikerült neki megszöknie a várból. Fiedlert lábai úgy is alig birták,
                  azért elvesztette hamar az egyensúlyt, s jelenben egy zsidón feküdt, kire
                  erőködése közben bukott, s rettentően hetvenkedett.</p>
               <p>De mi történt Vaszillal? - megmondjuk.</p>
               <p>Mihelyt látta, hogy a várba menekültek nagy része csatlakozik társaihoz; nehányat
                  felszólított: - Utánam, menjünk a herczeg elé! éljen Rákóczi! - evvel előrerohant,
                  s többen kísérték. Az udvar tele volt füsttel, mindenki fejét vesztette. Csak azt
                  tudták, vagy inkább hitték, hogy a kuruczok a várban vannak. - Hogyan jöttek?
                  miért van a kapu zárva, vagy nyitva, erről gondolkozni, ily rettegés s ingerültség
                  közepette senkinek sem jutott eszébe. Vaszil az udvarra azért sietett le, hogy a
                  kaput felnyittassa, s a hidat leeresztesse. Nem csekély volt tehát meglepetése, a
                  kaput nyitva, a dobogót leeresztve, s tele a várból kitolongókkal találván.</p>
               <p>Valószinű, mikép azok, kik legelébb megfutamlottak, felnyitották, vagy feltörték a
                  kaput.</p>
               <p>Azon ijászok pedig, kik tüzes nyilaikkal felgyujtották a házakat s a várépület
                  fedelét, látván, hogy a híd leereszkedik, rejtekeikből visszarohantak a táborba, s
                  az eseményt hírül adták.</p>
               <p>Az ostrom-sereg vezére azt hitte, hogy a kapu a tűz következtében nyilt meg, s az
                  őrség vagy menekülni akar, vagy kirohanást tervez. Azért megfuvatván a
                  trombitákat, hirtelen a vár előtt termett.</p>
               <p>Ily csudás módon jött a kállói vár Rákóczi kezébe.</p>
               <p>Az őrségből összesen 15 ember hiányzott, többen a menekültek közől sebet kaptak,
                  de a vár fél kettőre éjfél után Rákóczi vezérének kezei közt volt, négy könnyű
                  ágyú, s jó minőségü lőpor s fegyver lőn a martalék.
               </p>
               <p>Az őrizet, miként az majdnem mindig történt e forradalom alatt, szolgálatot vett
                  Rákóczi seregében.
               </p>
               <p>Hager kinyilatkoztatta, hogy készebb meghalni, mint hűségesküjét megszegni.</p>
               <p>Rákóczi megkinálta őt később szabadsággal, ha becsületszavát adja, hogy a magyar
                  sereg ellen nem szolgál: Hager büszkén visszautasította az ajánlatot.</p>
               <p>Rákóczi, miként saját emléklapjaiból meggyőződhetik bárki, méltánylani tudta e
                  hősiességet, s szabadon bocsátotta Hagert.
               </p>
               <p>Hat hét mulva a derék becsületes ember német hadi törvényszéki ítélet
                  következtében egy ezred színe előtt gyalázatosan megfosztatott hivatalától, kardja
                  arany bojtját letépték, azután felakasztották.</p>
               
            </div>
            <div type="chapter">
               <head>KÉP ÉS LEVÉL.</head>
              
                  <p>Ha eddig a véres csaták s a hihetlen merények emlékeit emeltük ki a múlt
                     homályából, nem leend érdektelen egy udvari jelenetet feljegyeznünk, mely
                     történetünkkel összefüggésben van.</p>
                  <p>Míg a csaták el nem némultak, s Rákóczi ereje mindig áradott, menjünk Prágába,
                     s levetvén sarunkat, lépjünk magasabb körökbe.</p>
                  <p>A fejedelmi udvarok egész birtokában voltak azon légkörnek, mely a korlátlan
                     hatalommal jár tettleg, az alkotmányos királyságokban pedig kárpótlása a
                     hatalomnak.</p>
                  <p>Akkortájban mindenki a fejedelemtől várt mindent, s az önzés és félelem, mely
                     annyi nemű alak alá rejtődzik, számításaikat az udvari kegy közellétében
                     találták. Az arisztokracziának egy érdeke volt a fejedelemmel: kiváltság,
                     felülemelkedés, fény és gazdagság: azért a fejedelemnek első szenvedélyes s
                     feltétlen védője lőn.</p>
                  <p>A prágai udvar a kornak e jellegével birt. A magyar arisztokraczia, nehány
                     elidegenült s elhidegedett egyéneit kivéve, az egyedüli volt egész Európában,
                     mely némi önállást tanusított: azért történetileg be van bizonyítva, hogy a
                     kegyetlenség s legyeztetés külszine mellett, legszolgaibb példányai sem
                     kerülték ki a gyanút s az éles szemmel-tartást.</p>
                  <p>Az udvar azonban maga, korántsem volt oly mértékben romlott, mint a kormány,
                     mely sohasem kerítette a teljhatalmat annyira a kezére, mint I. Leopold alatt;
                     még pedig a legidétlenebb s ízléstelenebb gyöngédtelenséggel a fejedelem
                     irányában, minőre példa nincsen.</p>
                  <p>Azok, kik nagy Leopold nevében oly törpén uralkodtak, keveset gondoltak avval,
                     ha nem is marad semmi kétség fenn, hogy a császárt eszközül használják saját
                     terveik s személyes szenvedélyeik kielégítésére.
                  </p>
                  <p>Hihetlennel határos, mennyire körül volt bástyázva az udvari légkör. A
                     fejedelem a sűrű féltékeny hálón át nem láthatott, s el volt úgyszólván zárva
                     az események valódi indokaitól. - Isten óvjon, hogy ezt mentségére mondjuk; a
                     legrosszabb zsarnok nem tehet annyi kárt, mint a gyenge fejedelem: mert míg az
                     egyedül árt, addig emennek nevében egész serge a zsarnokoknak parancsol.</p>
                  <p>Mindent, a mi történt, s Leopold uralkodása irtózatos s a vért jegesztő korszak
                     volt szegény hazánkban: meghittjei idéztek elő.</p>
                  <p>Emberek, minő Basta, Caraffa, és Heister, hogy e serge közt a hóhéroknak e
                     díszpéldányokat emeljük ki, az udvar becsülésével s méltánylatával birtak. -
                     Miért? hogyan? fogja valaki kérdeni? azért: mert e férfiak vértanúk s
                     feláldozottak szinében tüntek elő.</p>
                  <p>Ezek voltak, kik a birodalmat megmentették, kik erény- s magasztosságteljes
                     önfeláldozással az imádott uralkodó érdekeért, daczoltak a közvéleménynyel, a
                     megvetés, a gyűlölet egész súlyát szenvedélylyel felidézték hű fejeikre,
                     csakhogy a forradalmat gyökerében megfojthassák, s egy üdvös ijedelmi korszakot
                     előidézve, hálóba keríthessék s leölhessék azon istenteleneket, kiknek a haza,
                     az alkotmány, a törvény becsesebb volt, mint az udvari kegy s a testvérvéren
                     vásárlott s megóvott kiváltságok. Minden szabadsági ösztön a kárhozat szinében
                     tűnt fel. Az udvari lég szerkezetében volt azon sajátság: azonítni a császár
                     személyét, az uralkodóház iránti hűséget a haza iránti hidegséggel; ellenben
                     azon embereket, kik dicsőbbnek hitték a királyt, ki szabad emberek fölött
                     uralkodik, mint azt, ki szolgáknak parancsol, feltétlenül átok alá
                     helyezni.</p>
                  <p>Csuda-e, ha a fejedelem, felnövekedve az udvari lég előitéleteiben s e
                     sajátszerű nézetekben, körülvéve hizelgőktől, kiknek érdekükben volt minden
                     szabad férfiút tétlenné tenni, nem láthatott soha tisztán s elfogulatlanul?
                     Csuda-e, ha a történelmekben folytonosan két személybe ütközünk; a jámbor,
                     egyénileg becsületes férfiúéba s a gyenge, mások gazsága által tévutakra, néha
                     istentelenségre vezérelt fejedelmekébe - ugyanazon egy személyben? sőt ha végre
                     az uralkodó szive elfásul, s maga örömet kezd találni a hatalom igazságtalan
                     gyakorlatában, ellenségének hivén - szolgáin kívül - mindenkit.</p>
                  <p>Leopold udvarában, a gyorsan terjedő forradalom daczára, a napirend nem
                     változott. A császár maga kedvelte a könyveket, szeretett mívelt emberekkel
                     társalogni, s minő hihetlennek látszassék, a politikát, s az országos élet
                     zaját gyűlölte.
                  </p>
                  <p>De nem birt azon lelki erővel, mely a nemtelen bilincseket le tudja rázni, s
                     azon emberek hatása alól szabadulni, kiket megszokott legbuzgóbb s
                     legáldozatteljesebb híveinek tartani.</p>
                  <p>Annyira ment a gyengeség, álszégyen vagy kímélet úgynevezett hívei iránt, mikép
                     csak oly óriási szemtelenség, oly túlszárnyalása minden korlátnak, s goromba
                     makacsság kellettek arra, minő a Lobkovitzé volt, hogy nagy Leopold erőt vevén
                     magán, őt udvarától eltávolítsa.
                  </p>
                  <p>Ha e dühös, eszelős magyarevő csak valamennyire képes leende az ildomokat
                     megóvni, Leopold sohasem biratta volna magát azon öndiadalra, hogy e rossz s
                     alkalmatlan eszközt lerázza válláról.</p>
                  <p>A császárné szelid nő volt, szép még aggott korában is; de a nő kedvessége
                     legbensőbb körben mutatkozott csak; a császárné méltóságteljes hideg és komoly
                     maradott. Mihelyt a társalgás e meghitt körön túl terjedett, félreismerhetlen
                     lőn benne, mint császárnéban, mindazon elővélemény, s balnézet, mely a szomorú
                     hálózatot képezte e szép lélek, e szelid női alak körül.</p>
                  <p>Deczember közepe táján nehány héttel azután, mit röviden kitörlünk a történelem
                     érczlapjaiból, Prágában, a császárné lakosztályában azon benső körök s estélyek
                     egyikébe lépünk, hová pár meghitt hölgyön, s egy-két bizodalmas emberen kívül
                     senki sem hivatott meg.</p>
                  <p>A császár többnyire maga is megjelent e meghitt körben, legalább nem egyszer
                     mondá, hogy ezen estélyeket tartja legjobb óráinak.</p>
                  <p>Első Leopoldnak külseje nem volt ez időben kellemetes: ismeretes, jól talált
                     képei, melyek több helyen léteznek, bizonyítják ezt. Legnagyobb hizelgői sem
                     merték őt e részben dicsérni.</p>
                  <p>A császár középtermetű férfiú volt, inkább nagy mint kicsiny; arcza az
                     ismeretes habsburgi vonásokkal birt, csakhogy a felvetett ajkak senkinél e
                     családban nem voltak még vastagabbak, mint nála, csak harmadik Ferdinánd
                     vetekedhetett vele némileg e részben. Jókor hajatlanná vált fejét paróka födte,
                     mely hosszú czopfba végződött, s kissé előre hajtott termete nem kölcsönzött
                     méltóságot neki.</p>
                  <p>Öltözete az ily körökben egyszerű ó divatú frakk volt, széles szárnyakkal
                     hátul, s roppant arany-borított gombokkal; sötét szinű - mint egész készülete,
                     a fehér harisnyát kivéve.</p>
                  <p>A császárné termete több méltósággal birt, magas s telett volt, s kijelelten
                     szép és érdekes vonásainak kifejezése meghittjei közt többnyire derült.</p>
                  <p>Mióta Magyarországon a forradalom kiütött, Rákóczi Julia Aspermontné ritkábban
                     jelent meg az udvarnál. Rákóczi Ferenczné ellenben soha, mint szintén Sachsen
                     Rheinfeldi Magdaléna is ritkán, s leginkább azért, hogy gyanut ne gerjeszszen,
                     bár azt el nem kerülte színlett hódolata által.</p>
                  <p>Sokan azon véleményben voltak a bécsi és prágai mindenhatók közt, különösen
                     Stratmann és Kinszki: Aspermontnak valami külhoni megbizást adni, hogy a lehető
                     legtávolabb legyen sógorától; Rákóczinét pedig a kolostor helyett, hol eddig
                     tisztességes fogságban tartatott, Olmützbe küldeni.
                  </p>
                  <p>Eleonora császárné mind a két tervnek ellenszegült, bár Aspermont s főleg neje
                     mind azok után, a mit rólok mondtak, elvesztették hitelüket előtte. A császárné
                     azt állította, hogy ha Aspermont valóban Rákóczihoz szít, s előnyére akar
                     valamit tenni, veszedelmesebb cselszövényeket fonhat külföldön, mint ha itthol
                     s éber felügyelet alatt van; Rákóczinét pedig bebörtönözni nem egyezik meg a
                     császári kormány méltóságával, nem eszélyes leend, mivel több fontosságot adand
                     ez neki, mint a mennyit érdemel. Bécs egyébiránt oly hely, hol reá szorosan fel
                     lehet ügyelni a nélkül, hogy ez a bosszu s bosszantás szinét viselné.</p>
                  <p>A termek, melyek a császárné osztályát képezték, fényesen voltak bútorozva, s
                     akkori divat szerint telve aranyozásokkal s velenczei tükrökkel, míg a falakat
                     bársony és selyem borították, s a függönyök hasonló szövetből, nehéz arany
                     bojtokkal tartattak össze.</p>
                  <p>A mulatság ily körökben, miután a császári pár a szertartásos pár szót intézte
                     mindenkihez a jöttek közül, kártyajátékból állt, s a császárnéval játszani igen
                     keresett kitüntetés volt, melyben többnyire ketten a jelenlévő urak közül
                     részesültek s az előkelő hölgyek egyike.</p>
                  <p>A császár ki igen ritkán játszott, szeretett állva vagy a termekben sétálgatva
                     társalogni azokkal, kik kártyázásban részt nem vettek.</p>
                  <p>Ritkán mulatott sokáig, 9 után télben, nyárban 10 után szobáiba vonult
                     vissza.</p>
                  <p>Olykor helyet foglalt a játszó-asztal valamelyike mellett, szemmel kisérvén a
                     játék szerencséjét.</p>
                  <p>A köz időben egy vagy más csemege s italok jelentek meg a nehéz arany vagy
                     ezüst tálakban s kristály vagy chinai edényekben.</p>
                  <p>Játszó-asztal ritkán volt kettőnél, háromnál több, mert a császárné óvatos volt
                     a belső érintkezések tekintetében s nem barátja újabb ismeretségeknek.</p>
                  <p>Azon este, midőn a szépen világított osztályba belépünk, s pár termen áthaladva
                     a vörös bársonynyal borított s aranyozásoktól fénylő négyszegbe érünk, hol a
                     kis válogatott társaság együtt volt: a császárnét ízléses, de nem fényes
                     öltözetben s kevés ékszerrel látjuk a pamlagon ülni, mely előtti asztalon
                     Dietrichstein grófnő, Kolonics, a bibornok egyszerű fekete egyházi öltönyben, s
                     Kaunitz András alkorlátnok játszottak Eleonorával.
                  </p>
                  <p>A császár gróf Kinszkivel beszélgetett állva, s néha a többi termeken át
                     sétálgatva.</p>
                  <p>Más két asztalnál újra két hölgy s ugyanannyi férfiú a magas arisztokracziából,
                     foglaltak helyet, s mindig egyházi csenddel s halkított hangú társalgás közben
                     játszottak.</p>
                  <p>A mint látjuk, kevesen jelentek meg; min ez időben nem lehet csodálkoznunk,
                     mert az udvar választott hivei sohasem voltak inkább elfoglalva, mint éppen e
                     napokban; hol már a császár és a császárné előtt lehetlen volt a forradalom
                     haladását tovább titkolni.
                  </p>
                  <p>Azonban még voltak nehányan, nők és férfiak, kiket nem szükség megneveznünk,
                     mivel eseményeinkre semmi befolyással nem birtak.</p>
                  <p>Mit beszélgetett a császár Kinszkivel, s minő társalgás folyt a
                     játszó-asztaloknál s a gyér csoportozatokban, hiában ismételnők. A császárné
                     játszott s férje örült, ha a pihenési órákban minden politikai értekezésektől
                     megkímélték.</p>
                  <p>Talán említést sem teendénk e nem rendkívüli, bár a maguk nemében érdekes
                     estélyekről, ha éppen ezen este nem történende valami az udvari illemmel s a
                     szabályokkal szöges ellentétben álló.</p>
                  <p>Hogy valaki a szokott kihallgatási napokon kívül, a császárnéhoz, mint polgári
                     nőhöz, benyisson, vagy udvarszerűség
                     nélkül éppen e benső köröket válaszsza panasz és kérelem előadására, ezt
                     udvarnál nemcsak hallatlannak tartandá bárki, hanem lehetlenségnek.</p>
                  <p>Hogy valaki a császárné fényes osztályának előszobájában, vagy közvetlen a
                     mellett, azon teremben, hol kamarásai voltak, hangosabban szóljon s egyátalában
                     a magas olymp csarnokaiban emberien egyszerű jelenetek merészkedjenek tanyát
                     verni, ily botrány, ily szemtelenség a nem létező dolgok közé számíttatott.</p>
                  <p>Nem lehet tehát bámulnunk, hogy valami távoli, de nagy csendben, s a nyitott
                     ajtókon át mégis hallható szóváltás nem csekély figyelmet idézett elő.</p>
                  
               


               <!-- milestone type="subChapter" n="II"/ -->
                  <p>A császárnő inkább, mint valaha fejedelemnő, fel szerette tartani a légkört,
                     mely az udvart övezi, s feledséget ily esetben ritkán bocsátott meg. - Hölgyei
                     egyikének, ki parancs elfogadására készen, nem igen távol ült, azonnal intett,
                     s valamit halk hangon mondván, Kolonicshoz fordult:</p>
                  <p>- Eminentiádon van a sor.</p>
                  <p>E szavak után, bár a szóváltás künn még pár perczig tartott, mindenki a vett
                     intéshez alkalmaztatta magát, s játékát folytatta.</p>
                  <p>* * *</p>
                  <p>Itt természetesen elő kellene beszélnünk, hogy az udvari hölgy kilépvén a
                     vitatkozás színterére, mit látott; de mielőtt ezt tennők, béketürően meg kell e
                     jelenetet nehány perczczel előznünk.</p>
                  <p>Az előteremben, hol az udvari cselédek díszes, de nem ünnepies bérruhában
                     tartózkodtak, minden elég csendesen folyt. A. cselédek mint régi ismerősök, nem
                     sok tárgyat találtak társalgásra.</p>
                  <p>Igy telt egy negyed óra a másik után, midőn az ajtó egyszerre megnyilt, s azon
                     egy magas nő, tetőtől talpig fekete selyem bundában, belépett.</p>
                  <p>Bár ezen arcz tökéletesen ismeretlen volt: a cselédek tiszteletteljesen
                     közeledtek, s felső öltönyét levevén vállairól, nagy kiváncsisággal tekintettek
                     az ajtóra, ha az ismeretlen herczegnőnek vagy grófnőnek cselédjei nem jőnek-e
                     utána.</p>
                  <p>Senkisem jelent meg; de hogy a nő kocsin jött, gyanították, mert hallottak
                     kocsizörgést, s a csengő, mely az érkező vendégeket jelenti, megkondult.</p>
                  <p>Eddig minden békésen ment véghez.</p>
                  <p>Mikor a nő bundája nélkül egyszerű, de tisztességes öltönyében a bámuló
                     cselédek közt állt, a legidősbhez intézte szavait, s illendő hangon, de némi
                     fönséggel mondá:</p>
                  <p>- Sziveskedjék kegyed a szolgálatot tevő kamarás urak egyikét kérni, hogy pár
                     szóra jőjjön ki.</p>
                  <p>- A kamarás urak a szomszéd teremben vannak, - felelt az idős udvari szolga, -
                     ha excellentiád parancsolja, azonnal bejelentem - szabad-e nevét tudnom?</p>
                  <p>- Tegye kegyed, a mit mondok, - viszonzá a nő, végig nézve az emberen, ki neki
                     szerfelett kiváncsinak tetszett - mondja, hogy egy nő van itt, kinek azonnal
                     beszélni kell ő felségével a császárnéval.</p>
                  <p>- Ő felségével? egy nő? bocsánat nagyságos asszonyom, - felelt újra a szolga, -
                     nekünk itt parancsunk van, csak azokat bejelenteni, kik meghivattak, s kik
                     neveiket mondják meg.</p>
                  <p>E feleletre a jött kissé elhallgatott, de látszott vonásaiból s egész
                     tartásából, mikép nem tartozik azok közé, kiket el lehet utasítni.</p>
                  <p>A rövid szünet közben, mely az öreg szolga szavait követte, egy fiatalabb
                     lépett ki a sorból, melyet a személyzet képezett, s fontossága egész érzetében
                     udvariasan ugyan, de némi meghittséggel közeledett a hölgyhez, ki éppen szólni
                     akart.</p>
                  <p>- Asszonyom, - így kezdé a fiatal inas, kétértelmű mosolylyal kissé felvetett
                     ajkain, míg apró szemei keresték az arisztokracziai jelleget e nőn - ő felsége
                     nem fogad ily órában kérelmeket, sziveskedjék kegyed, asszonyom, holnap
                     jelentést tenni a főudvarnoknénál - ki aztán órát jelelend ki.</p>
                  <p>A mint látjuk, a beszélgetés már szokatlan hosszúságú időt foglalt el egy
                     császárné előszobájában.</p>
                  <p>A kamarások egyike gondolván, hogy a cselédség vakmerőködik ily hangos
                     beszélgetéssel űzni unalmait, be akart ezen értekezésekbe avatkozni, a
                     rendbontókat korlátaikba utasítani, midőn az udvari hölgy a terembe lépett.</p>
                  <p>- Ő felségük meg nem foghatják, mi történik az előszobában, - szólt - legyen
                     szives kegyed megtudni, mi foly odakünn?</p>
                  <p>- Azonnal asszonyom, - felelt a kamarás, egy steierhoni Landstad hihetlen
                     öltözékben, mely úgy tele volt arany paszománttal és csipkékkel, mint egy
                     gombkötő üvegdéje - éppen most akartam megvizsgálni a példás rendű emberek közt
                     e hallatlan eseményt! - E felkiáltással és miután a legmélyebb bókok egyikével
                     hajpor-felleget árasztott, méltóságos léptekkel haladott ki az ajtón.</p>
                  <p>Mihelyt a kamarás megjelent, mindenki elhallgatott, s a nő egyenesen a jött elé
                     ment, ki nem tudott érzékeinek hinni s legyökerezett lábakkal állt, a nőre
                     meresztvén szemeit, melyekben meglepetés és neheztelés valának kifejezve.</p>
                  <p>- Kamarás úr - szólt az idegen, - engedje, hogy kegyednek pár szót mondhassak,
                     de nem ezen emberek előtt, kik hosszú szóváltásba elegyedtek velem, a helyett
                     hogy kegyednél bejelentenének.</p>
                  <p>- Asszonyom, - felelt a kamarás hideg komolyan - ha joga van itt megjelenni,
                     akkor nem az udvari cselédségé, hanem az enyim a kötelesség kegyedet
                     bejelenteni ő felségöknél.</p>
                  <p>- Ilyen jogom van, kamarás úr, - felelt a nő szárazon, bár egész udvariassággal
                     - kegyed tüstént meggyőződhetik erről, ha sziveskedik ő felségének a
                     császárnénak saját kezeírása e másolatát bemutatni, s mondani, hogy az eredeti
                     birtokomban van.</p>
                  <p>- Kegyed tehát nem hivatalos, hanem, mikép éppen nem ily körökre számított
                     öltözékéből gyanítnom kell, kérelmező.</p>
                  <p>- S ha az volnék? - szólt a nő.</p>
                  <p>- Ha kegyed kérelmező, s az illemről s ildomokról némi fogalma van, nem fogja
                     sürgetni, hogy most jelentsem be, midőn ő felségök meghitt körben mulatnak, s
                     mindenki tudja, hogy a kiszabott kihallgatási órákban boldog, boldogtalan
                     járulhat ő felségök személyéhez.</p>
                  <p>A mint látjuk, a kamarás, mikép az ily esetekben a küldöttek tulajdona, a
                     helyett, hogy hírt hozna, maga értekeződésekbe elegyedett, csak azzal a
                     különbséggel, hogy ez mindkét részről nem túlbuzgó cselédi hévvel és hangon,
                     hanem igen halkan történt.</p>
                  <p>- Kamarás úr, mond a nő, - gondolom, illőbb leend, ha kegyed egyszerűen
                     kézbesíti ezen iratot, melyet imé kezébe adok, mint hogy itt hosszas
                     tanácskozásokba elegyedjünk; biztosítom, mikép a császárné ő felsége szokott
                     kegyességével fogadandja azt, s ha nem, akkor távozom: bár két élet függ ő
                     felsége pár kegyes szavától, s nem bűnösök élete.</p>
                  <p>A kamarás leírhatlan tétovában volt: az egész, mint minden szokatlan, mibe
                     gépszerű emberek bukkannak, kiszedte őt sodrából; végre az illem s a bevett
                     udvari szokások győztek, s a kamarás vonakodván átvenni az iratot,
                     viszonzá:</p>
                  <p>- Sajnálom asszonyom! de sem ezen iratot át nem vehetem, sem kegyedet ily
                     órában késő este s ily alkalommal be nem jelenthetem; sziveskedjék nevét,
                     lakását tudtomra adni - s előjegyzendem azt, hogy ha éppen egyéni
                     kihallgattatást óhajt.</p>
                  <p>Míg ez történt, addig a császárné látván, hogy a kamarás elő nem jő, s mivel
                     főleg az utóbbi szavak az előszobában kissé hangosabban ejtettek ki a nő által,
                     véget akarván vetni ily udvarnál hallatlan félbeszakasztásnak, újra kiküldötte
                     az udvarhölgyet, hogy tudja meg, mi történt, s felelet nélkül ne térjen
                     vissza.</p>
                  <p>Az udvarhölgy csak a másik kamarást találta a teremben, egy fiatal német urat,
                     s ezt felszólítván, mindketten az előszobába léptek.</p>
                  <p>A mi bárhol a világon igen természetes leende, az akkori feszes udvari illem
                     szerint annyira kivételes, s a különböző méltósági s hivatali fogalmaktól
                     annyira eltérő volt, mikép nem csudálhatjuk, ha a kamarásokon s udvarhölgyön
                     kezdve a cselédekig felfordult képekkel s meredező szemekkel találkozunk.</p>
                  <p>Éppen, mikor az utóbbiak érkeztek, a steier Landstand nagy aranykulcscsal hátul
                     ily zárszavakat hallatott:</p>
                  <p>- Asszonyom, fejezzük be e minden illem fogalma elleni ügyet: én be nem
                     jelenthetem kegyedet.</p>
                  <p>- Mi történik? ki legyen ezen asszonyság? - szólt az udvarhölgy.</p>
                  <p>- Örülök, hogy nőtársamat látom, - viszonzá az idegen udvariasan, s mosolyogva
                     lépvén a hölgy elé, - a dolog egyszerű: ő felsége a császárné szintoly kegyes,
                     mint a minő jó emlékezete van igéreteire; mihelyt kegyed, tisztelt asszonyom, ő
                     felségének csak annyit mond, hogy Borrinénak, ki meghalt, egy közeli rokona,
                     élete egyik legfontosabb pillanatában, és ő felségéhez, saját kegyes
                     felhatalmazására éppen azáltal, hogy itt van, bizonyítja, mikép hiszi, hogy a
                     szerencsétlenség minden órában járulhat a vigasz forrásához: mihelyt mondom,
                     kegyed ezt mondja, s ezen másolatot, melynek eredetije nálam van, bemutatja: a
                     kamarás úr itt tapasztalandja, hogy ő felsége magasztos kegyéről többet tudok,
                     mint ő.</p>
                  <p>Az aranyozott steier e vágásra felvetette ajkait, míg a másik várni látszatott,
                     mire határozza magát az udvarhölgy.</p>
                  <p>Nők nem egyszer jobb tapintattal eltalálják az időszerűt.</p>
                  <p>Az udvarhölgy kissé gyanús figyelemmel tekintett Borriné rokonára, kinek arcza
                     megfejthetlen volt: olyannak látszott az, mint az ég, melyen könnyű fellegek
                     úsznak, s nem tudja senki, vihar készül-e, vagy végkép kitisztul az idő. - Hogy
                     e nő nem volt más, mint Ráfaelné, Apagyi anyósa, alig szükség már
                     mondanunk.</p>
                  <p>Rövid szünet után az udvarhölgy így szólt: - Igaza van asszonyom, ő felsége a
                     jóság és kegyesség maga, s bár e lépés szokatlan, s kegyed nem jól választotta
                     az órát és alkalmat, magamra vállalom a felelősséget, csak arra kérem, bízzon
                     meg engemet az irat eredetijével, s engedje nevét tudnom.</p>
                  <p>Ráfaelné éles tekintetet vetett a csinos fiatal hölgyre, ki e szelid szavakat
                     intézte hozzá, azután kivonván kebléből egy bársony hüvelyt, átadta azt, és
                     derült hangon szólt: Íme asszonyom, kegyednek szerencsés arcza van, vegye,
                     nevem Ráfaelné; Borriné, kit ő felsége jól ismert, férjem nővére volt.</p>
                  <p>- Vezessék kegyetek Ráfaelné asszonyt a kamarási terembe - mond az ifjú hölgy,
                     átvevén a szép bársony hüvelyt, azután udvariasan meghajtván magát,
                     távozott.</p>
                  <p>Ráfaelné, a cselédek dermesztő ámulatára, a kamarás urak kiséretében a másik
                     terembe haladott, s az ajtó be lőn téve.</p>
                  <p>- Mit nem élünk meg e gonosz világban! - sóhajtott az öreg inas.</p>
                  <p>- Szemtelenség! ily hallatlan tolakodás! - fejezte be a fiatalabb, rázván
                     fejét, s nem térhetvén magához.</p>
                  <p>De kövessük az érdekes udvarhölgyet, kinek pár percznyi elmaradása, a császári
                     párnak szintúgy, mint a többiek kiváncsiságát nem kis mértékben
                     felélesztette.</p>
                  <p>Mikor azon teremben volt, hová jelenben az egész kis társaság gyűlt: polgárias
                     kiváncsisággal tette le a császárné kártyáit, s a császár maga várni látszott a
                     feloldást.</p>
                  <p>- Felségednek, - szólt a hölgy, kézbesítvén a bársony hüvelyt, - van szerencsém
                     egy régi emléket átadni, s örülnék, ha midőn megbizásomban eljárok,
                     egyszersmind eltaláltam volna a legjobbat, mit e körülményben tennem
                     lehetett.</p>
                  <p>Míg a császárnő félreismerhetlen meglepetéssel átvette az emléket, s a hölgy
                     folytathatná, addig a császár komoly tartásával nem kevéssé ellenkező
                     élénkséggel szakítá őt félbe:</p>
                  <p>- Kegyed, grófnő, derült arczczal tért vissza, várjuk, hogy számot adjon
                     eljárásáról.</p>
                  <p>- Felség! - felelt a nő, - ez mindössze kevésből áll: egy éltes, de
                     tisztességes kinézésű nő, ki magát Ráfaelnénak nevezi, kért, hogy e kis bársony
                     hüvelyt ő felségének, kegyes asszonyunknak adjam át: állítván, hogy erre
                     feljogosítva van, s ez ő felsége saját kezeirását foglalja magában, melyet
                     Borrinénak, Ráfaelné asszony rokonának, maga adott át.</p>
                  <p>- Borri! - szólt a császár elgondolkozva, - ez azon kalandor, ha jól emlékezem,
                     ki állítólag életemet mentette meg, s kit elég sürgető közbenjárásomnak nem
                     sikerült a szentséges pápa méltó haragjától megóvni.</p>
                  <p>- Úgy van - mond a császárné, miután a bársony borítékból kivonván a levélkét,
                     abban saját irására ismert, - ezen írást magam adtam a szerencsétlen nőnek,
                     kinek férje a legfontosabb szolgálatot tette nekem, s az egész birodalomnak,
                     mert általa jutottunk a legirtózatosb bűntett s istentelenség nyomába.</p>
                  <p>A császárné vonásainak, míg e szavakat kimondá, ihletett s részvevő kifejezése,
                     a legjobb felelet volt az udvarhölgy helyes és tapintattal teljes
                     eljárására.</p>
                  <p>- Adjunk hálát Istennek, - folytatá Eleonora, férje felé fordulván, - hogy
                     nekünk alkalmat nyújt jó tettre, s kárpótlására annak, mit legjobb szándékunk
                     daczára nem sikerült megakadályozni. - Sziveskedjék kegyed, grófnő, Ráfaelné
                     asszonyt belső szobáimba vezetni: ott akarok vele szólni, hogy elfogulatlanul
                     beszélhessen: ezen ismeretlen nő bátorsága s bizodalma nekem tetszik s sorsa
                     élénken érdekel.</p>
                  <p>Az udvarhölgy igen megelégedett arczczal távozott, s a császárné, mindig
                     férjéhez intézvén szavait, folytatá:</p>
                  <p>- Felséged ki fog engemet menteni, ha e termet rövid időre elhagyom,
                     megérkezvén hitelezőm, pontos akarok adósságom letörlesztésében lenni.</p>
                  <p>A császár helybenhagyó mosolya volt e szavakra a felelet s a búcsú, melyet a
                     jelenlévők mély bókjai s a császárné kellemteljes viszonzása követett.</p>
                  <p>A mint láttuk, a császárné nem akarta hitelezőjét, mikép tréfásan nevezte,
                     várakoztatni, s nem ereszkedvén bővebb magyarázatba, nehány termen át, belső
                     szobái egyikében volt; két éltes udvarhölgy kiséretében, kik őt intésére
                     követték.</p>
                  <p>Nem sok idő telt el azután, hogy a felségesen felkészült szobában egy pamlagon
                     helyet foglalt: midőn Ráfaelnét az elébe küldött fiatal hölgy bevezette.</p>
                  <p>Ráfaelné a legnagyobb illedelemmel jött a császárné elé, mintha egész életét
                     udvarnál töltendé, s a szokott tisztelkedési bókok után, szelid, de megható
                     hangon szólt: - Engedje Felséged, hogy ne kérjek bocsánatot azon bizodalomért
                     kegyességébe, mely engemet, egyszerű nőt, ily szokatlan órában ide vezetett;
                     sőt engedje Felséged, hogy avval dicsekedhessem s az Istennek, ki e gondolatot
                     adta nekem, buzgó hálát adhassak, eljárásom sikereért.</p>
                  <p>- Óhajtom Ráfaelné, hogy e hálás s istenes szándékában osztozzunk az érdemben,
                     - felelt a császárné nyájas bátorító hangon, - mit tehetek kegyedért? az
                     útilevél, melylyel jött s melyet imé visszaadok, mindig nyitva találandja
                     ajtóimat.</p>
                  <p>- Felséges asszonyom! - így kezdé Ráfaelné előadását, - kérelmem rövid:
                     Borriné, kit Felséged saját képmásával, melyet öröklöttem, s itt keblemen
                     viselek, szerencséltetett, férjemnek, egy székelyföldi nemesnek Erdélyben,
                     nővére volt, én s egy fiam és leányom vagyunk egyedüli örökösei e kincseknek,
                     mint mindenének, mert csak evvel birt.</p>
                  <p>- Úgy tudom, - szakítá a beszélőt félbe a császárné, - nyugdíj volt határozva
                     számára.</p>
                  <p>- Igen, Felségednek kegyessége gondoskodott róla, de hogy e nyugdíjt nem vette,
                     a hiba azoké, kik a parancsot nem teljesítették annak szellemében, s a szegény
                     nőtől azt kivánták, hogy minden negyedévben maga menjen Bécsbe, mit nem
                        tehetett.
                  </p>
                  <p>- Igy van az Ráfaelné, - szólt Eleonora kegyesen, - a fejedelemnek
                     szerencsétlensége éppen azok által félreértetni, kik betű szerint veszik a
                     parancsot, ha az ily teljesítés ellenkező eredményre is vezet. Legyen kegyed
                     nyugodt, köszönöm, hogy ez akaratlan hibát nem akarta elkövettetni velem:
                     holnap rendelést teendek, addig is saját pénztáramból minden hátralévőt
                     kifizetni, míg Bécsben az ügy rendbe jő.</p>
                  <p>- Vegye Felséged forró hálámat, - viszonzá Ráfaelné, kit a császárné nyájas
                     kegyessége meglepett s meghatott egyszerre, - de nem a tárgy ez, mely Felséged
                     színe elé vezetett.</p>
                  <p>- Folytassa asszonyom! tartózkodás nélkül - bátorítá a császárné a nőt, kit
                     megindulása pár rövid perczre elfogulttá tőn.</p>
                  <p>- Felséges asszonyom; leányom, Apagyiné, örököse e képnek s e becses irománynak
                     egykor, fogva van; férje, ki a magyar seregben szolgált, hasonlóul fogságba
                     került; Felségednek egy szava, pár sor írása: egy anyának legnehezebb óráit
                     megrövidítheti.</p>
                  <p>- Remélem, mond a császárné komolyan, - hogy kegyednek veje Forgách Simon
                     seregében szolgál, s valami vétség miatt került fogságra.</p>
                  <p>- Nem, felséges asszonyom, - felelt Ráfaelné, ingatlan nyugodtsággal, - vőm,
                     Rákóczi pártján van; a csatározások egyike után, szállásán meglepetett nejével
                     együtt, s gróf Schlick tábornokhoz vezettetett.</p>
                  <p>Ráfaelnénak e szavai minden vért elhajtottak a három udvarhölgy arczáról: meg
                     nem foghatták ezek a vakmerőséget, egy lázadónak ott keresni bocsánatot, hol
                     reá csak szigorú büntetés várhat.</p>
                  <p>A császárné maga elnémult, de azonnal magához tért, s nem haragos, de szigorú
                     hangon szólt: - Tudja-e Ráfaelné, hogy a mit kegyed most merészkedik tenni,
                     vakmerőség. Rákóczi a birodalom s felséges férjem ellen fogott fegyvert: veje
                     leghálátlanabb s átalkodottabb ellenségeink pártján van: szóljon kegyed,
                     várhat-e igazságosan kegyelmet ily kárhozatos tett után.</p>
                  <p>- Felséges asszonyom, - viszonzá Ráfaelné bús, de nyugodt hangon, - az anyai
                     szív mindig egy párton van, gyermekei pártján, s az irgalom és szánakodás,
                     Felségednek erénypártájában e két legszebb virág, nem ismer osztályzatot a
                     szerencsétlenségben. Oh! felséges asszonyom, azon üdvezítő, ki a rosszakért
                     szenvedett inkább mint a jókért, a szerencsétlenhez legközelebb áll, s szive
                     nyitva a panaszra.</p>
                  <p>Volt valami a nő hangjában, kit már másszerű jelenet alkalmával láttunk, minek
                     hatása kétségbe hozhatlan; a császárné gondolkozóvá lett, szembetünő, hogy
                     magával küzdött, s késett elhatározni, mit tegyen e körülményben: az általa
                     jogosnak és üdvösnek hitt szigor a kegynek ösztönével ütközvén össze.</p>
                  <p>Ráfaelné hallgatott, jelentő vonásai, melyekben a nehány év, mióta őt utoljára
                     láttuk, kevés változást okozott, nyitott lapjai voltak a hitnek; - a
                     bizodalmat, melylyel a császárné elhatározására számít, olvasni lehetett
                     azokban.</p>
                  <p>Rövid szünet után, Eleonora arcza elvesztette komoly, s majdnem szigorú
                     kifejezését, kezét tette a nő vállára, szólt:</p>
                  <p>- Ráfaelné, legyen kegyednek hite szerint: veje és leánya szabadok!</p>
                  <p>Ráfaelné féltérdre ereszkedett: látszott, hogy valami megváltozott e nőben,
                     eszében s fogalmaiban egy hézag nyilt, vagy tölt be. A császárnét azon
                     pillanatig, míg először szemébe nézett, - másként gondolta magának.</p>
                  <p>- Felséges asszonyom, - rebegte Ráfaelné, - látom, hogy Felséged is anya, mint
                     e szegény nő, kit e pillanatban oly gazdaggá tőn, mikép vétket gondolna
                     elkövetni, ha több kérelem jőne ajkaira.</p>
                  <p>- Keljen föl Ráfaelné, - szólt a császárné bájos mosolylyal.</p>
                  <p>- Van-e még valami? terheli-e még egyéb szivét? - az óra kedvező, maga látja
                     kegyed, hogy jobb vagyok e pillanatban, mint igazságos, azért szóljon, mondjon
                     ki mindent.</p>
                  <p>- Tehetem-e azt tartózkodás nélkül, felséges asszonyom, s főleg szabad-e ezt,
                     tanuk nélkül tennem? mert a mit - ha engedtetik - mondanom, Felségteket magukat
                     érdekli.</p>
                  <p>A császárné ellenállhatlan rokonszenvnek hatalma alatt volt. Ritkaság udvarnál
                     embereket látni, kik az uralkodót azzal tisztelik meg, hogy szivökben s
                     erényökben bízva, nyiltan s tisztán merjenek szólni, még pedig akkor is, ha a
                     mit mondanak, keserű, de üdvös igazságokat foglal magában. Pedig éppen az ily
                     gyáva kicsinyszivűség koptatja el a fejedelmek elméjének fényét és himporát, s
                     éppen az ily emberek lelkén hever igen sok, mit a történelem a fejedelmek
                     rovására metszett fel.</p>
                  <p>Eleonora élénken és bátorítva szólt: - Igen Ráfaelné, teheti azt; Istennek
                     hála, nem szoktam el az igazat hallani, s minden tartózkodás igazságellenes,
                        est obscuratio perfectionum divinarum - az isteni
                     tökélyek homályosítása, miként a bölcsek mondják: betakart igazság, hazugság.
                     Szóljon tehát bátran. Evvel a császárné udvarhölgyeinek intett, s azok a
                     mellékszobák egyikébe vonultak.</p>
                  <p>Mihelyt Ráfaelné látta, hogy a császárnéval egyedül van, vonásaiban újra
                     találkozunk az erély és szilárdság azon kifejezésével, mely azokat ritkán
                     hagyta el.</p>
                  <p>- Legyen hála Istennek, felséges császárné, - szólt, - ha az igazság szavát
                     vissza nem utasítja: mert higyje nekem Felséged, azon igazság, melyet a legtöbb
                     ember udvarnál mert kimondani, - másnemű, mint a melyet az élet ad.
                     Magyarországon sok történik, mit Felségtek nem tudnak: a nép, a szegény nép
                     véginségben van; az emberek nem rosszak, de gyöngék, s az éhség fáj, s az éhező
                     ott keresi a falatot, a hol találja: ez fejt meg sokat.</p>
                  <p>- A tehetősbek, felséges asszonyom, szabad emberek, a szabadság az elem,
                     melyben élnek, ki ezt bántja, a leheletet veszi el tőlök, azért emelnek pajzst.
                     - Hol a szabadság őszinte, ott forradalom nincsen, s ha van, azok idézik föl,
                     kik a szabadság ellen, nem mellette vannak. Felségtek magas kormánya alatt
                     nincs áldozatkészebb, bánhatóbb nemzet, mint mi vagyunk, nincs ország, mely
                     annyira feltétele lenne az egész birodalom fennmaradásának, de századok óta le
                     van mind a kettő kötve. Éppen azon emberek, kiket a bizodalom szenvedélyes
                     előharczosaivá teendő felségtek érdekeinek, üldöztetve, s mellőztetve
                     idegenekért - békeért ragadnak fegyvert, nem harczért. - Nyilt fellépés ő
                     felségének, a császárnak magának, személyétől kiindulva; eltávolítása esküdt
                     ellenségeiknek, s alkotmányunk hű s őszinte megőrizése, pár hét alatt többet
                     tenne, mint mindaz, a mi a vezérek által véghez vitetik.</p>
                  <p>- Rákóczi maga, s mindazok, kiknek a forradalom maradt utolsó menedékük üldözés
                     és erőszak ellen: nyert előnyeik közepette nem idegenek a kibéküléstől.</p>
                  <p>- Ugy tudom, - mond a császárné, kinek kedélyére a nő nyilt szava nem tette a
                     legjobb benyomást, - hogy Magyarországon semmi igazságtalanság nem történik, s
                     hogy ha azok, kiket a császár s kormánya megbíznak, kénytelenek olykor szigorú
                     erélylyel fellépni, - ezt nem örömmel cselekszik, hanem szomorú s nehéz
                     kötelességet teljesítnek. Nem az ország az mely nyugtalan, kegyed, Ráfaelné,
                     szomorú tévedésben van s elfogult: higyje nekem, azok nyugtalanok csak, kik
                     saját előnyükre, a szegény nép olcsó hitét és szenvedélyeit aknázzák ki.</p>
                  <p>- Felséged így hiszi ezt - viszonzá Ráfaelné - s nem csodálom, hogy azok, kik
                     Felségtek nevében, s olykor talán parancsaik ellenére oly vasvesszővel
                     uralkodnak, a dolgot úgy adják elő, mint - -</p>
                  <p>- Ráfaelné - szakítá őt a császárné félbe - kegyed túl ment a határon, s
                     gyanúsítani akarja azokat, kiknek hűségük régen be van bizonyítva; ezt kegyed
                     nem jól cselekszi; én szeretem az igazságot, örömest hallom azt, de gyűlölöm a
                     vádaskodást s a gyanusítást; nem a mi dolgunk - nőké, hogy magunknak itéletet
                     igényeljünk országos érdekek fölött, minőket kegyed feszeget. Magyarország
                     legjobban cselekednék, ha feltétlen hódolna, s érdekeit a legjobb kezekbe,
                     felséges férjem, a császárnak s Magyarország királyának kezei közé tenné le
                     fiúi bizodalommal, mint hű alattvalókhoz illik. Kegyed nem fogja velem soha
                     elhitetni, hogy a császár nem akarja Magyarország nyugalmát, boldogságát s
                     gazdagságát: mert mind a három legközelebbi érdekében van; azért bízza kegyed
                     szerényen Istenre s szent végzéseire a jövőt. Ha még valamit saját érdekében
                     tehetek, szóljon, szívesen teendem azt!</p>
                  <p>- Ah! - sóhajtott fel Ráfaelné oly arczkifejezéssel, mintha egy szép álmot
                     látna elenyészni, - azután nyugodt, de hideg hangon szólt: nem, nem folytatom
                     tehát felséges asszonyom, s kegyességétől az igért parancsot várom, azok
                     megszabadítására, kik szivemhez legközelebb állnak.</p>
                  <p>A császárné sokkal komolyabbá válva, mint a beszélgetés elején, egy szépen
                     dolgozott iróasztalhoz ült, s miután ott pár rövid kérdést tett még, nehány
                     sort írt, s azokat átadta a nőnek.</p>
                  <p>Ráfaelné levertsége oly szembetünő volt, hogy a császárné, ki e nőben az
                     éretlen beavatkozást őt nem illető dolgokba kárhoztatta, de helyzete iránt
                     méltányos volt: nem akarta őt a vigasz szavai nélkül elbocsátani, azért
                     felkelvén, szelid nyájassággal szólt:</p>
                  <p>- Ráfaelné, kegyednek sógora, a szerencsétlen Borri, férjem életét mentette
                     meg; azért kegyednek saját érdekeiben rövidítés nélkül megerősítem jogát, nálam
                     magát minden időben bejelentethetni. Mondja meg nevemben vejének, hogy a
                     lázadók pártját hagyja el: leend gondom alkalmazására, ha megtér. A császár
                     szíve nagy és nemes, s kegyed veje nem tehet jobbat és üdvösebbet, mint ha
                     királyához siet nehéz napokban, s életét, vérét ajánlja szolgálatára.</p>
                  <p>Ráfaelnét ez estén két erkölcsi szélcsapás érte, mint a magános tölgyet a kelő
                     vihar, egyik hitét adta vissza jobb emberekben; a másik e kelő hitet, e jótevő
                     melegséget, mely a szíven engesztelve, s nemes emélylyel hatott át, - verte le
                     újra.</p>
                  <p>Mit tudott volna ő, e jelentésteljes órában felelni: hiszen leánya életét
                     mentette meg, s nem vitt rosszabbat nehezékül hajójában vissza, mint a mennyit
                     hozott. A mit vesztett, rövid perczekig tartó álom volt: a hit, a remény álma;
                     a valóság feketén és gyászosan ült vállain megint - mint a költő szerint, a
                     lovas nyerge mögött ül a gond.</p>
                  <p>A császárné fejével intett, s Ráfaelné mélyen meghajtván magát, szó nélkül
                     távozott.</p>
                  <p>Eleonora könnyebbülést érzett, midőn e magas, egyszerű méltósággal teljes
                     alakot látta távozni, e nyers erődús jellemnek utóbbi szavai olyanok voltak,
                     mint a hirtelen fellobbanó láng a setétségben: többet vakítottak, mint
                     világítottak. - De egészen hatástalanok maradtak-e ezen árnyakat hasító
                     sugár-élek? - oly kérdés, melyre a legközelebbi jövő sejtelemteljes feleletet
                     adand.</p>
                  <p>Mikor Ráfaelné oda hagyta az udvart, s újra kocsin ült, s majd szállására
                     érkezett, visszaidézte elméjében az egész jelenetet.</p>
                  <p>Késő volt, de álom nem jött szemére, ágya lábánál egy széken ült, elmélyedve
                     nehéz tünődésekbe; végre felkölt, egy sóhajjal könnyített nyomott kedélyén, s
                     keserűn és elszántan szólt magához: - Mit vártam többet? miért békétlenkedem?
                     nem fogom a világot s az embereket megjobbítani.</p>
                  <p>Némi szünet után ekkép folytatta: - Lefekszem, mit tehetek jobbat, a hajnal
                     útban talál, ahhoz a Schlickhez, ki egy savoyai Eugen kardját merte elkérni.
                     Meglátom, engedelmeskedik-e a parancsnak! - E szavak után úgy tetszett, mintha
                     egy új eszme kapta volna meg, s keserű mosolylyal felkiáltott: Oh! s amaz
                     eszelős fiú, Apagyi vagy Isten tudja ki, mert nevét annyiszor változtatja,
                     mennyi nap van az évben, nem okosabb nálamnál. Igaz, jelleme nem változik soha,
                     olyan az, mint a tükör, mely ezer képet ád vissza, s maga nem vesz fel semmi
                     arczot, semmi idegen színt, - tiszta marad mindig.</p>
                  <p>Ezen eszelős fiú a világot akarja megjobbítani: nem hiszen a napban, mely itt
                     és Bécsben; árasztja sugárit, sem az üstökösben, mely fényesen világít át a
                     véres mezőkön - Rákócziban; egy más szent és nagy hit él ezen egyszerű
                     fénytelen gyémántban: a hit a népben s emberi jogokban.</p>
                  <p>Érteni fogja-e őt e nép?</p>
                  <p>Nem vitatkozom vele! miért? mi eredménynyel tenném azt? nem nagy és szent-e az
                     eszme, mely őt szárnyain viszi? - A nép, mely eszméletre jő, mint a gyermek,
                     mikor az anya nevét rebegi először. Ő azt hiszi, hogy a lánczokat szét lehet
                     tépni, mint lenge inadékot, s a kort, mint a rohanó mént utól lehet érni, s
                     megelőzni! álom! - olyan, mint a nyíl, melyet szirtnek lősz, mint a hang, mely
                     a vihar felé süvölt.</p>
                  <p>Igy tünődött e nő, míg levetkezett s ágyába szállt, a lenge rozsra gondolván,
                     melyet a szél fektet zöld redőkbe, a csendes forrásra, mely gyöngyház
                     hólyagokat vet, s magános fűz-sípra versenyt énekelve a bús szellőkkel, hogy
                     fáradt szemeire álom jőjjön: - miként arra régen - régen - dajkája tanította,
                     ha el nem tudott aludni. Oh! akkor nem életre-halálra, nem a szép hazára s zöld
                     bérczeire, hanem bábjára gondolt, s a szappanbuborékokra, melyeknek hétszinű
                     labdái pár pillanatig úsztak előtte.</p>
                  <p>Kicsiny és nagy együtt végződtek, - egy hólyagba, mely szétpattant.</p>
                  
               
            </div>
            <div type="chapter">
               <head>NE ÖLJ!</head>
               <p>Prágában az ablakok világa ritkult; még itt-ott magasan a födél-csúcsokban, vagy
                  mélyen a házak aljában pislogott a munkás szegénység mécse; a nagy urak lágy
                  vánkosokon pihentek: de csendesen-e? de nyugodtan verő szívvel? de vád és rémület
                  nélkül-e? - nézzünk, lássunk, itéljünk.</p>
               <p>Caraffa tábornok, az eperjesi hős, Ujhelyi Borka egykori lovagja, egészsége
                  helyreállítására oda hagyván a távoli táborzást, Prágába sietett. Orvosával s egy
                  szent férfiúval, egykori gyóntató atyjával, akart szólni, mert Caraffa ájtatos
                  ember volt s gyakran gyónt és áldozott.</p>
               <p>Mi baja lehetett a prágai és bécsi hatalmasok e kedvencz, kegyelt és legyezett
                  hősének? Hiszen arcza fénylett, mint a feszült pergamen s hasa domborodott. Csak
                  haja őszült és őszült, csak a mély redő szemöldei közt mélyedett: a gond e redője,
                  első vendége az ifjú arczának, ki a viharral szembe száll s az örvénybe tekint le.
                  Mi bánthatta őt? minő nyavalya az, melyre pap és orvos kell?</p>
               <p>Azon este, mikor Ráfaelnéval a császári udvarban találkoztunk, Caraffa szállására
                  érkezett. Előszobájába nyitott, hol reá mogorva képü hadastyán várt, - inasa évek
                  óta.</p>
               <p>Az öreg katona gyertyákat gyujtott s letevén azokat a tábornok asztalára, mely
                  tele volt irományokkal s földabroszokkal, levetkőztette urát s hálókabátot adott
                  reá; azután pár hasáb fát vetett a széles kemenczébe, hol lassú tűz égett, s egy
                  kis éji lámpát meggyújtván, eltávozott.</p>
               <p>Mindez egy szó, egy hang nélkül történt. Caraffa, mihelyt egyedül látta magát,
                  élénk sietséggel fordította a kulcsot az ajtóra, kétszer is megkisértvén, ha jól
                  he van-e zárva: azután kezébe vevén a gyergyák egyikét, mindent megvizsgált, még
                  ágya alá is világított.</p>
               <p>Senki - szólt magában - félénken körültekintve.</p>
               <p>A tartott szemle után darabig fel s alá járt szobájában, míg egyszerre megállt s
                  fülelt, mintha valami neszt hallana.</p>
               <p>Rövid szünet után halkkal s szórakodottan mormogta maga elé: ma ujra egy levél!
                  egy évvel ezelőtt, ugyan e napon, ez átkozott napon egy más levél; azon óra óta
                  minden évben, mikor Erzsébet kebelében a tőr fészkelt.</p>
               <p>Caraffa tárczáját nyitotta fel s egy szelet papirost vett ki abból, melyen vér
                  nyomai látszottak.</p>
               <p>Arcza elhalványodott, ajkai összefeszültek s szemeiben valami kaján, dühös
                  kifejezése a bosszúnak, villámokat szórt.</p>
               <p>
                  Ne feledd gyilkos, hogy a boszuló él s
                     nem veszt el szem elől. Apagyi.</p>
               <p>Ki lehetett ezen ember? hogy nem az, kinek nevét vette fel, bizonyos, hiszen
                  Apagyi kétszer meghalt? szólt Caraffa a papirost a gyertya lángjának nyújtván
                  martalékul. Várj, várj, megtalállak! - Oh, az éj, az éj, tevé hozzá, míg szemei
                  körülkémeltek a tágas szoba sötétebb szögletein.
               </p>
               <p>Volt valami hiéna vonásaiban, mikor tömött bajuszát fésülvén két keze ujjaival, a
                  hamvadó iratra nézett.</p>
               <p>Végre levetette hálókabátját, letérdelt ágya elé s ajkai mozogtak, mint a ki
                  imádkozik.</p>
               <p>Néhány percz mulva eloltván a két gyertyát, ágyában feküdt s a meleg paplant vonta
                  magára.</p>
               <p>A szobát a tűz és az éji mécs álomszerűen világították, minden csendes volt, csak
                  a tűz pattogott néha s künn az utczán, az éji őr távoli éneke hangzott, vagy a
                  tornyok egyikében pengett a kis csengő, melyet a nagy óra-harangok kongása
                  követett.</p>
               <p>Caraffa arczán hideg verejték kezdett gyöngyözni. Szégyenlette félelmét s szeme a
                  kétes világot hasította át, mintha tárgyat keresne ijedelmeinek.</p>
               <p>Három negyedet egyre ütött a közelebbi toronyórák egyike.</p>
               <p>Caraffa a perczeket számította babonás szorongatásaiban: a kisértetek s látmányok
                  órája éjféltől egyig, végéhez közeledett; úgy tetszett neki, mintha könnyebbülést
                  érezne; küzdött valami ellenállhatlan álommal, mely szemehéjaira nehezedett.</p>
               <p>Egyszerre a szobának kettős ajtaja felpattant s véres világfolyam kezdett
                  szótáradni: Caraffa hirtelen fölemelkedett fekvő helyzetéből, szemeit dörzsölte,
                  tagjait tapogatta, hogy meggyőződjék, ha álmodik-e, vagy ébren van?</p>
               <p>Nem kétkedhetett, a szokott irtózatos jelenet várt reá, ama titkos betegség,
                  melyért Prágába jött, melyért ugyan e napon a leghíresebb orvosok egyikével s egy
                  szent hírben levő baráttal hosszasan értekezett.</p>
               <p>Minden hiába! a tábor sátrai alatt, a lakomák s éji orgiák közepette, ha állt, ha
                  ment, ha lovon ült, hogy álmát űzze s az éjt megcsalja irtózataiért, semmi sem
                  használt, az álom mint a polyp körülkarolta őt, néha lováról hanyatlott le, máskor
                  a legélénkebb beszélgetés közben egyszerre elnémult, szemei bezáródtak s arcza
                  irtózatos kifejezést nyert, de semmi sem volt képes őt felkölteni, sőt a költés
                  csak kínjait látszott növelni.</p>
               <p>Ha szemét behúnyta, ha az űzött álom rajta erőt vett, tetszhalálában felriadt,
                  élt, látott, érzett.</p>
               <p>Mikor ez este, a szoba ajtaja szétvált s Caraffa felülve ágyában, szemeit a
                  közeledő vérvilág felé meresztette, ősz haja felborzadt, ágya nem volt többé, egy
                  puszta sziklán, siket, éktelen sivatag közepette akasztófa oszlopához volt
                  kötözve. - Mint Laokoont s fiait, úgy gyűrűdzte őt s hős tetteinek ama véres
                  diadalivét egy végtelen kigyó körül, szorosabbra s mindig szorosabbra fonván a
                  gyűrűit tagjai körül.</p>
               <p>A hang, melyen felsikoltani akart, mint ólom hevert torkán, nyelve kiszáradt,
                  tagjait kínos zsibbadtság - mint hangyasereg futotta át. Csak szeme látott élesen,
                  mint a hiuzé, vagy a tigrisé, midőn nádasai közül kidugott fővel egy
                  antilop-sereget pillant meg. Nyitva volt-e szeme vagy zárva, mitsem segített, -
                  látott mindig.</p>
               <p>Bús szél sípolt a mérhetlen pusztaságon át: úgy tetszett neki, mintha távoli
                  halotti éneknek egyes hang-foszlányait hordaná szárnyain. Oh ezen ének! - ezen
                  irtózatos, a vért jegesztő hangok megszünés nélkül visszhangoztak füleiben.</p>
               <p>A pusztát kékes homály födte, mintegy ködből szőve s bár átlátszó, rémítőbb a vak
                  setétségnél.</p>
               <p>Caraffa vergődött borzasztó kötelékei közt; érezé a vért a sötét sziklán maga
                  alatt, mintha vérzápor csurogna le körüle. Egész eszmélete megvolt, nem álom, nem
                  ábránd, valóság állt előtte.</p>
               <p>Egyszerre a bús homály leplei sűrűdtek, sötét éj terjedt minden felől s távolról
                  amaz elnémíthatlan ének kiséretében egy véghetlen sereg fejledezett ki. Lassan
                  közeledett ez, lobogó szövétnekek világításában.</p>
               <p>Most a vérengző gyilkos elé érkeztek, körülfogva a kisérteti fénytől. A menet így
                  világíttatva a fekete éjen át, lángfolyamhoz hasonlított, melynek habjai elébb s
                  elébb hullámoznak.</p>
               <p>Legelől Zimmermann Zsigmond, eperjesi tanácsos jött, övig meztelen, tele sebekkel,
                  melyeket a kinzó padon kapott, jobb keze hiányzott - Caraffa vágatta le - s nyaka
                  körül egy véres vonal jelelte ki a hóhér pallosának nyomát.</p>
               <p>Magas, száraz férfiú volt, beteges vonásokkal s görnyedve, de elszántan
                  haladott.</p>
               <p>Mikor Caraffa előtt elment, szemei a vádnak hideg kifejezésével estek a lelánczolt
                  hiénára, kinek verejték szakadt homlokáról.</p>
               <p>Utána jöttek Rauscher Gáspár és Keczer András tanácsosok s Baranyai Ferencz, övig
                  öltözetlen, mindnyájan sebhelyeikkel, a csonka karral s a véres vonallal nyakukon,
                  míg tagjaikat övön alól nemzeti öltöny födte.</p>
               <p>Alig haladtak el ezek, egy szép ifjú követte lépteiket: magas, karcsú alak, állát
                  sötét szakáll födte; előtte egykor az egész élet állt s meleg szive, magasztalt
                  lelke, a hazáért vert és élt. Keczer Andrásnak fia volt ez, Gábor.</p>
               <p>Utána Sárosi Márton következett, erőteljes alak, összehasgatott tagokkal, utána
                  jött Fleischhacker és Schönleben György.</p>
               <p>Feldmayer Simon, ősz harczos Tökölyi seregéből, ki Schönleben György mellett
                  haladott, gyilkot tartott kezében, melylyel a csúfos halál elől utat nyitott
                  magának egy jobb világba.</p>
               <p>És most egy szép, tisztes öreg férfiú ment: övig érő hószakálla födte széles
                  mellét, magasan tartotta fejét, mely fölött sok vihar elvonult már. Tekintete
                  büszke volt és fönséges: mikor Caraffára estek annak sugárai, úgy tetszett, mintha
                  tőrként hasadnának át a gyáva gyilkos sivár mellén. E szép öreg, e dicső alak a régi korból, Székely András volt:
                  egyike Caraffa s szemtelen ágyasa Tábori Erzsók - első áldozatainak az eperjesi
                  vérvásárban.</p>
               <p>Nyomában egy magas homlokú, gyérhajú férfiu jött, Rudnyánszki György, gyönyörű kép
                  Rubens ecsetére; karcsú alak, parancsoló szem.</p>
               <p>És jöttek mindig a véres alakok, kiket Caraffa felakasztatott, lefejeztetett,
                  felnyársaltatott s négy felé vágatott: kiknek tagjait 30 hóhér rángatta, sütötte
                  és marczangolta szét a kínzópadon. 600 forint volt igérve, ki új nemét a kínzásnak
                  találja fel nagy Leopold korában, nagy Leopold nevében.
               </p>
               <p>Oh! ezen arczok, e vértanuk, a vád jegesztő kifejezésével vonásaikban, a meredt,
                  fagylaló tekintettel a véremberre, s a bús zene, mely a sivatag határain elömlött
                  jajhullámival, ki birná e látmány rémületeit leírni.</p>
               <p>Ott Palásdy Gábor, Weber Frigyes és Dani, Lányi Samu, egyszerű húsárus, kit
                  Caraffa az utczán szedetett fel, vádbűn, kikérdeztetés nélkül s Feja Dávid kassai
                  városbiró helyett leöletett, mivel ez utóbbi megőrült kínjai közt s börtönében
                  halt meg.
               </p>
               <p>Ki győzné őket előszámlálni! Caraffa minden újabb jelenetre, minden sebre, melyet
                  látott, minden tekintetre, mely rajta nyugodott, a kétségbe esés kínjaival
                  vergődött a kigyó gyűrűi közt, mely minden moczczanásra szűkebbre vonta eleven
                  hurkait; mert a minő kegyetlen, oly gyáva volt, minő nagy szájú, oly kevés
                     értelmű. Haja felborzadott, szemei
                  kidagadtak öbleikből, ajkát véres tajték födte.</p>
               <p>Még haladnak mindig; száz és száz s a zene mindig tart s a messze sivatagon át
                  végtelenül süvölt: - gyilkos, gyilkos, gyilkos!
               </p>
               <p>Mi jő ott? minő sereg ez? milyet a szem nem látott, a képzelet alig teremtett.</p>
               <p>Dicső alakok egy szebb s boldogabb honból. Lovon, gyalog, hintókban, fényes
                  fegyverzetben, lobogó zászlókkal, pompás nemzeti öltözék, bibor s arany födi
                  tagjaikat, mások egyszerű polgárok: néhányan könyvvel hónok alatt, kik a
                  tudományoknak élnek; azután fiatal tanulók, nők, mint angyalok, gyermekek, mint
                  nemtők!</p>
               <p>Ezeren és ezeren: arczaik komolyak s hidegek, mint az ércz, olyanok mint valami
                  aggkori kép, kiemelve tíz, száz különböző időszakból, mintha valaha éltek volna
                  vagy élniök kellene.</p>
               <p>Mindezek, férfiak, nők, gyermekek mint egy fényes szivárvány, olykor, mint a
                  tejesút csillagfátyla vonultak el a lelánczolt tigris előtt. Megszűntek a véres
                  jelenetek s e szép, e dicső szemle mégis rendítő hatással birt.</p>
               <p>Caraffa szemei kővé váltak, nem pillantott többé: ismeretlen rémület kapta meg őt.
                  Volt e végtelen menet alakjainak tekintetében valami oly búsan szemrehányó, oly
                  magasztosan vádló, mi pánrettegéssel kapta meg ezen embert, ki egykor ablakából
                  nevetve nézte az eperjesi mészárlásokat.</p>
               <p>Kik voltak ezek, minő nép, honnan jöttek, hová mentek? mit keresett e dicsöv égi
                  határokból - egy nyomorú gyilkos előtt? talán ijeszteni jött őt? - Nem, nem;
                  jelentőbb, vádteljesb volt e díszmenet.</p>
               <p>És jöttek minduntalan; a mély éjféli sötétben, e tág sírban, melyen az éj szárnyai
                  gyászosan nyugodtak, túlvilági fény ömlött körülök. Messziről a bús szelek
                  hullámain viszhangzott a zene, a kiáltás: gyilkos, gyilkos!</p>
               <p>Kitaláltátok-e, kik voltak ezek? - megmondom. A legyilkoltak életéből kizárt
                  ivadékok: nem született utódai azoknak, kiket Lobkovitz, Cobb, Heister, Caraffa s
                  annyian e hóhérok közül leölettek. Kik éltek volna: kik talán eszükkel,
                  erényökkel, tudományukkal fényt és dicsőséget árasztandának a hazára! nagy nevek,
                  történeti alakok - kik nem voltak! - mert atyáikban legyilkoltattak.</p>
               <p>Egyszerre a zene elhangzott, a szél elnémult, a sivatag kiáltásai megszűntek,
                  minden fény elhalt s Caraffa csak a kigyó hideg szorítását s a vér-mocsárt érezte
                  lábai alatt.</p>
               <p>Magasan, felhők s csillagok fölött fénylő sugár-koszorú jelent meg, melynek
                  világ-árjában egy angyal lebegett hófehér, liliomszárnyakkal s egyszerre hangzott,
                  mint egykor az itélet trombitája:</p>
               <p>
                  Ne ölj!
               </p>
               <p>A varázs megszűnt, az irtózatos álom vagy látmány eltűnt, a tágas síkságon, telve
                  avarral s tövissel, nehéz felhők úsztak, Caraffa nem érezte a kigyót többé, a vér
                  kiszáradt lábai alatt, csak magasan, óriásan emelkedett puszta dombon, mint pokol
                  kapuja egy akasztófa, mely alatt a hóhér állt, vörös palástjában, széles
                  pallossal.</p>
               <p>Caraffa lerohant a kőszikláról s egy iszonyú ordítás után magához tért. Szobája
                  közepén, verejték-fürösztve, lihegve az irtózattól hevert a földön, körmei a
                  padlóba kapaszkodtak s ajkain tajték hevert - - a magas ablakokon át a hajnal első
                  derűje szivárgott be.</p>
               <p>*</p>
               <p>Ez volt Caraffa betegsége. Az az orvos, kinek titok fejében elárulta gyötretéseit,
                  ijedve tekintett reá s kinyilatkoztatta: hogy ily állapot tudománya határán túl
                  van, mikép ez nem betegség, hanem visio, látmány, s
                  tanácsolta, hogy Rómába utazzék a szentséges pápához s miséket mondasson a
                  halottak nyugalmáért.</p>
               <p>A szent egyházi férfiú hasonló véleményben volt, de ellenkező okból: ő azt
                  erősítette, hogy minden a sátán műve, mert a gonosz látván, hogy Caraffa, a derék,
                  istenfélő, hűséges tábornok, a vallásnak s a császári felség nyugalmának
                  érdekében, Isten és jobb emberek előtt kedves dolgot tett, midőn a sátán
                  sarjadékait, az elvetemült lázadókat illő szigorral kiirtotta a föld szinéről,
                  látván ezt - ismétlé most a jámbor férfiú - ellene esküdt s elébe csődítette a
                  pokol söpredékét, hogy ne legyen sem éje, sem nappala.
               </p>
               <p>A sátán és nem más az, kinek Caraffa köszönheti örökös zaklattatásait. Azért
                  tömjént és szentelt vizet ajánlott s Caraffát egy jeruzsálemi olvasóval s több
                  reliquiákkal ajándékozta meg; buzgó imára szólította fel s a meggyőződés hangján
                  erősíté: mikép ha ő excellentiája valaha e siralom völgyét elhagyja, egyenesen az
                  égbe fog menni, minden állomás nélkül a purgatoriumban. Igérte, hogy ha nem segít,
                  a mit tanácsolt neki, akkor annak rendje szerint fog föllépni az ördög ellen s
                  exorcizálandja őt és hetvenhét nemzetségét...</p>
               <p>Azon korban, mikor ez történt, így vélekedtek az emberek; most, ha valakit ily
                  látmányok kínzanak - pedig elég ehhez hasonló esetek jönnek elő az orvosi
                  gyakorlatban s emlékiratok közt - most, mondjuk - hánytatót s labdacsokat adnak a
                  betegnek s a gonosz szellemek eltűnnek.
               </p>
               <p>De ha mélyebb a baj, ha végre, bár későn is - a lelkiismeret felébred - s a vér
                  felkiált, akkor nincs orvosi szer többé.</p>
               <p>Azért: ne ölj! jaj a gyilkosnak!
               </p>
               
            </div>
            <div type="chapter">
               <head>ANGYALOK ÉS EGY KORONA.</head>
                  <p>Lépjünk a képzelet önalkotta világjából az életbe vissza; de ne vegyük azt, a
                     mit a mindig éber lélek álmainkban összesző és teremt, puszta játéknak. Ugrás a
                     természetben nincsen, s a legcsodásabb álmoknak természetes indokai vannak, az
                     éj képletei valami szigorú igazságtételre mutatnak, melyet magunk felett
                     akaratlanul gyakorlunk, s jelentékeny tanulságot foglalnak magukban. Mikor a
                     kedély elzsibbadott, mikor hétszeres érczlemez borul szivünkre, - - eljő az óra
                     egykor mulhatlanul, hol az isten-szikrának, mely életünk, hatalmas szózata
                     megcsendül.</p>
                  <p>Az eperjesi vérbiró selyemkárpitjai s lágy vánkosai közt nem pihent;
                     fáradtabban ébredt, mint lefeküdt; ellenben Rákóczi, ki hetek óta öltözötten,
                     többször szabad ég, mint födél alatt hált,
                     erőt, egészséget nyert csendes álmában; ha tündér képek enyelegtek körüle,
                     angyali nejét látta, kis gyermekeit, s a remény büszke szivárványát ívezni egy
                     szabad ország felett. Nem csengett fülében a sírének, mely Caraffát ébren s
                     alva kisérte, nemzeti dalok hangoztak, s io triumphe!
                     hegyen-völgyön át.</p>
                  <p>Nézzük őt! - Tokajnál hagytuk el - most ott, saját ősi várában találjuk.</p>
                  <p>A vitéz német őrizet visszaverte előbb az ostromot: Rákóczi emberei kétszer
                     támadták meg a várat, s veszteséggel kelle lemondaniok a vakmerő vállalatról.
                     Ámde hideg bátorságuk, s maga a hősies csatavesztés elrémítette a tokaji
                     várőrizetet. Átlátta az, hogy még egy ostromnak lehetlen ellenállania; azért a
                     várparancsnokot egyezkedésre akarta birni.</p>
                  <p>Sokáig ellenkezett ez, s utolsó volt, ki az eszmével, a várat újabb ostrom
                     előtt feladni, ki tudott békülni; de emberei szökdösni kezdettek, s annyira
                     ment a megmaradottak csüggedése, hogy a derék tisztnek végre engedni
                     kellett.</p>
                  <p>Rákóczi elfogadta a feltételeket: az őrizetet Pestre kisértette saját
                     kivánatára s a várat elfoglalta, hol számos ágyut, s nagy mennyiségű hadi szert
                        talált.
                  </p>
                  <p>Ott ősi birtokában, tágas teremben látjuk őt. Gót ívek boltoznak felette, a
                     nehéz tölgy bútorok, s egész egyszerű, tartósságra számított felkészítése a vár
                     szobáinak tanusította, hogy a Rákócziak itt ritkán fordultak meg, s csak a
                     csaták meleg napjaiban.</p>
                  <p>Rákóczi folytonosan vette a tudósításokat az ország minden részeiből, nemcsak
                     vezéreitől, hanem azon számos ügyvivőitől is, kiket alig tudott valaki jobban
                     használni, mint ő.</p>
                  <p>A tokaji vár bevétele után egy nappal a jelentések közt egy levelet kell
                     kiemelnünk, mely mosolyt idézett Rákóczi ajkaira, e komoly napokban, hol arcza
                     ritkán volt derült, s egészsége ritkán ép.</p>
                  <p>A levél Bercsényitől jött, egy jelentéséhez volt csatolva, s így hangzott:</p>
                  <p>«Barátom, légy üdvöz! Hiszed, nem hiszed, láttam Amadilt, még pedig ujra más
                     név alatt, más minőségben: ő-e valóban? vagy ketten, hárman is vannak, kiket a
                     pazar természet ennyi bájjal, s ily csodás hasonlatossággal felruházott, nem
                     tudom; de igen annyit, hogy az első alkalmat használni fogom a valóság nyitjára
                     jönni. Amadil már most nem Erdődiné, hanem Draskovicsné! Azt kérded, hol láttam
                     őt? miként tudtam meg nevét? röviden megfejtem. Azon pillanatban, mikor Egerbe
                     értem, hajtott ki kocsija onnan; megismertem őt tüstént, bár a lovak vágtatva
                     rohantak el a sereg előtt.</p>
                  <p>Az utcza tele volt néppel: mindenütt zászlók lobogtak s éljenzések hangoztak:
                     alig volt ember, kivel pár okos szót szólhattam; segédtisztjeim egyikét
                     küldöttem a kocsi után. Telekesi fényes egyházi ékben, lovon s kisértetve egész
                     seregétől a nemességnek, közeledett felém, nem hagyhattam el a csapatot,
                     melynek elején lovagoltam. - - Pedig - mi tagadás benne - nagy kedvem volt ezt
                     tenni.</p>
                  <p>Segédtisztem, minden erőlködése daczára, csak akkor vergődhetett a népen
                     keresztül, mikor a kocsi már eltűnt a porfellegek közt: utól nem érhette; de
                     sikerült megtudnia azoktól, kik a kocsit távozni látták, hogy benne
                     Draskovicsné, az országbíróné ült. - Fejtsd meg e talányt.</p>
                  <p>Oh, ha még egyszer látom, Istenemre! ki nem szalasztom őt többé.»</p>
                  <p>A levél alatt egy roppant B betü állt, egyéb semmi.</p>
                  <p>E levél tanusítja, hogy Rákóczi és Bercsényi közt nagy meghittség volt, s a
                     fiatal urak, daczára a nehéz napoknak, fiatalok maradtak.</p>
                  <p>Rákóczi félretette a levelet, néhányan léptek be tisztjei közül a szobába.</p>
                  <p>- E vár, uraim, - szólt a herczeg, miután pár, a sereg élelmezését tárgyazó
                     kérdést tőn, több alkalmatlanságunkra van, mint hasznunkra: szét fogom azt
                     romboltatni.</p>
                  <p>A tisztek nem voltak e véleményben: de Rákóczi meggyőzte őket, minő kevés
                     előnyt nyujtanak az ily apró várfészkek, melyekben őrizetet kell tartani, s ha
                     a koczka fordul, s az ellenség kezére jutnak, csak akadályt okoznak.
                  </p>
                  <p>- Bár ne léteznék egye is ezen apró váraknak - fejezte be Rákóczi - melyek
                     miatt annyi időt vesztegetünk, annyi vért pazarlunk: mint Szathmár, Eger,
                     Szolnok, Huszt, Szendrő, s annyi más! A nagyobb s erősebb várak német és török
                     kezekben vannak; de a legerősebb vár itt - szólt, szivére mutatva -
                     hazaszeretetünk s szabadságérzetünk!</p>
                  <p>Ily háborgós időben, bár ellenség nem volt közel, Rákóczi ébren őrködtetett a
                     vár felett, a dobogó fel volt húzva, s kürtjel adta hírül, ha valaki jött s
                     bebocsájtatást kért.</p>
                  <p>Éppen utóbbi szavait végezte be, mikor a kürt megszólalt, s nemsokára egy
                     fiatal tiszt jelentette, hogy négylovas kocsi, melyben hölgyek ülnek, kér
                     bebocsátást.</p>
                  <p>Akkori időben nem volt ritkaság, hogy nők jöttek a különböző táborokba, s
                     minden szabad utat, a szerencse minden derü pillanatát használták - láthatni,
                     kiket szerettek: vagy panaszaikkal s kérelmeikkel ahoz járulni, kitől
                     Magyarország mindent várt.</p>
                  <p>Oh! hányan, érkezve a remény és szerelem arany szárnyain, gyászt vittek haza
                     ily látogatásokból; vagy mentek az éktelen csataterek mezejére kedves
                     halottaikat felkeresni, megmenteni az életszikrát, mely még atyjukban,
                     férjükben lappangott talán.</p>
                  <p>Rákóczit e látogatás nem lepte meg, s udvariassága nem engedte, hogy pillanatig
                     is várakoztasson hölgyeket.</p>
                  <p>A dobogó leeresztetett, egy kényelmes hintó gördült be a szűk várudvarba, s a
                     vendégek kiszálltak; lépteik s öltönyeik suhogtak a széles hágcsón, s a terem
                     ajtaja megnyilt.</p>
                  <p>Rákóczi annyira el volt foglalva a vett levelekkel s hírekkel, mikép az
                     ablakhoz sem közeledett, s csak akkor kelt fel a tölgyszékről, mikor a kettős
                     ajtó szárnyai szétváltak.</p>
                  <p>Három hölgy, egyszerű, sötét úti öltönyben, közeledett hozzá: mind a három
                     magas és karcsú, mind a háromnak egész tartásából látszott, hogy nem mindennapi
                     lények.</p>
                  <p>- Amália! - kiáltott fel egyszerre Rákóczi, az öröm és meglepetés oly hangján,
                     melyet hasztalanul törekednénk visszaadni.</p>
                  <p>Ki bámulna, hogy e magasztos, e boldog pillanatban nem látott semmit, nem
                     hallott semmit: nejét tartotta karjai között, némán, dicsőülve!</p>
                  <p>Ő volt! a szép halvány nő, mindig oly bájos, oly kellemteljes. - A bánat
                     fellege, mely homloka felett vonult el éveken át, eltűnt, vonásai sugároztak,
                     szemeiben lelke ült, szive hallhatólag vert. Ő volt, a legkedvesebb, mivel e
                     földön ember birhat, egy hű és jámbor nő.</p>
                  <p>Mikor Amália a terembe lépett, egyike a vele érkezetteknek vezette őt kezén,
                     mintha be akarná mutatni. E hölgy, ezen angyal, Magdaléna. Mellette haladott a
                     harmadik, felséges fekete szemei mély érzetével a szeretetnek és rokonszenvnek,
                     nyugodtak Rákóczin s nején. - Julia volt ez, Aspermontné.</p>
                  <p>Mikor Rákóczi elragadtatásából magához tért, s a jelenlévők tiszteletteljesen
                     hátrább vonulva néztek a szép csoportozatra, Magdaléna szólt:</p>
                  <p>- Herczeg! Ime két kedves vendéget hozok kegyednek; igaz, a szerénység azt
                     parancsolná, hogy e szép óra előidézésébeni érdememet elhallgassam; de Isten
                     tudja! nem birok az erénynek annyi hősiességével.</p>
                  <p>- Igen, - mond Julia közeledve, s miután Rákóczi hosszasan tartotta e drága
                     nővérét is karjaiban, - igen, Ferencz, Magdalénának köszönhetjük e szép és
                     szerencsés pillanatot.</p>
                  <p>Rákóczi kezét nyujtotta e kedves hölgynek, kinek arczában olvasni lehetett,
                     mennyire élvezi az egyedüli boldogságot, melyet magának a sorstól kikötött:
                     másokat boldogítani.</p>
                  <p>Amália utóljára szólalt meg: szép lelke leginkább meg volt hatva, nem csoda, ha
                     a szavak - e gyenge tolmácsai a mély érzelmeknek - legkésőbb jöttek
                     ajkaira.</p>
                  <p>- Magdaléna, a hű lélek - mond Amália mély megindulással - tett mindent,
                     gondolt ki mindent! azután szivéhez szorította a kedves teremtést, s könnyeik
                     vegyültek össze.</p>
                  <p>Vannak pillanatok, melyek egész életünkön átvilágítanak: ki e jelenetnek tanúja
                     volt, soha sem feledte azt.</p>
                  <p>Rákóczi az első varázs megszüntével fáradt vendégei szállásáról gondoskodott.
                     Szoba volt elég, már a minő hosszú ostrom után lehet; de a nők megtalálták, a
                     mit kerestek, minden egyebet mellékesnek néztek.</p>
                  <p>Csekély podgyászuk hamar rendben volt. Mikor a rövid táborias ebéd az asztalon
                     párolgott, már néhány órát pihentek, s átöltözködve, vidáman költötték azt
                     el.</p>
                  <p>A három kegynő megjelenése a mogorva várfalak közt, új életet ébresztett
                     nemcsak azokban, kik Rákóczi közelében voltak, hanem az egész táborban. Úgy
                     tetszik, mintha minden egyes tiszt és közvitéz meg akarná ünnepelni Rákóczi
                     Ferencz legszebb életnapját.</p>
                  <p>Soha annyi zene, annyi éljenzés nem hangzott, soha annyi lakoma, a szabad ég
                     alatt s a közeli város falai közt nem tartatott, mint e pár nevezetes
                     napon.</p>
                  <p>Rákóczi szive úgy tele volt, boldogsága oly hihetlen, hogy nem akarta
                     kérdezősködésekkel elvonni a perczeket a jelen élvezetektől.</p>
                  <p>Volt pedig sok, mit kérdezhetett volna, mert a minő csendesen ült a három nő a
                     hintóban, mikor az a vár udvarán végig gördült, oly csodásnak tekinthette a
                     látogatás kivitelét.</p>
                  <p>Tudjuk, hogy Rákócziné fogva tartatott ugyanazon kolostorban, honnan neki már
                     egyszer sikerült férjét Bécsújhelyen meglátogatni. Juliának férje tántoríthatlan híve volt a császárnak, s azért
                     nejét saját érdekében sem hatalmazhatta fel, hogy az ellenség által elfoglalt
                     részekbe menjen, egy nagy és hatalmas forradalom főnökéhez. Magdaléna végre,
                     bár sok önállást vívott ki, s nem szerette más, mint saját eszének sugallatait
                     követni: nő volt, s magas születésénél fogva, százszorta inkább kitéve az ijedő
                     német kormány felügyeletének s kémkedéseinek, mint más.</p>
                  <p>Miként történhetett tehát, hogy nemcsak maga tudott a csaták mezején s a
                     mozgalmak terén át Rákóczihoz jutni, hanem még Amáliát és Juliát is magával
                     hozni?</p>
                  <p>E kérdésekre legjobb feleletet találunk, ha a három bájos teremtés ajkairól
                     lessük el ennyi talány kulcs-igéjét.</p>
                  <p>A vár lakályosb szobái egyikében látjuk ebéd után Rákóczit kedves vendégeivel,
                     meghitt családi körben. Gyermekeiről már mindent tudott, mert e részben neje
                     megelőzte kérdéseit; két kis fiacskája egészséges volt, s jó és gondos
                     felügyelet alatt. Amália örömest elhozta volna őket magával, de ezt nem
                     tehette.</p>
                  <p>- Kedves Amáliám! - szólt Rákóczi - csodával határos ittléted, s hogy ily
                     kedves társaságban jösz, nem bámulhatsz, ha most, miután kibeszéltük magunkat,
                     vágyom tudni, mikép sikerült neked ellenségeink figyelmét kikerülni?</p>
                  <p>- A lehetőséget ide jönni - felelt Amália, egy hálás tekintettel Magdalénára -
                     ezen őrangyalunknak köszönhetem. Tudod, hogy az apáczák mindig előző részvétet
                     tanusítottak irántam; hosszas együttlét e jámbor szüzekkel, pár hű barátnét
                     szerzett nekem köztök, a fejedelemasszonyban pedig valóságos anyát.
                     Mindnyájokban bízhattam, azért, midőn a fejedelemasszonynak óhajtásomat, téged
                     láthatni, megvallottam, s Magdaléna, ki erre nekem biztos módot igért, tervét
                     közölte kolostori barátnéinkkal: néhány ellenvetésére az óvakodásnak igen, de
                     ellenszegülésre nem találtunk.</p>
                  <p>- S e terv? kérdé Rákóczi élénken.</p>
                  <p>- Egyszerű - viszonzá a herczegnő. - Magdaléna egy hozzám valamennyire hasonló
                     termetű nőt, belső cselédei egyikét hozta a kolostorba, hol én pár napig a
                     beteg szerepét játszottam. Az orvos meg volt nyerve, ismered az öreg Wernert,
                     bécsi orvosát anyámnak, ő egyszersmind a kolostor orvosa is; tudhatod tehát,
                     hogy benne bízhatunk. Valóban, a felelősség daczára a jó öreg mindenbe
                     beleegyezett.</p>
                  <p>- Magdaléna komornája átvette a beteg szerepét, s én, álhajjal s helyettesem
                     öltönyében, oda hagytam a kolostort barátnémmal, kinek minden úti előkészületei
                     meg valának téve.</p>
                  <p>- Mivel hálálhatom ezt meg?! - kiáltott fel Rákóczi, megragadván Magdaléna
                     kezét, s ajkaihoz vonván azt.</p>
                  <p>- Ha szereti Amáliát, herczeg - felelt szeliden a hölgy - s ha hitét jobb
                     emberekben híven megőrzi.</p>
                  <p>Amália utóbbi szavai Rákóczinak eddig derült vonásaira a gondnak egy
                     fellegecskéjét borították. Nem volt minden úgy, miként azt egyelőre hitte és
                     remélte; félve s dobogó szívvel kérdé:</p>
                  <p>- Mi fog történni azon esetre, ha a dolgot mégis felfedezik, ha visszatérvén az
                     udvar Bécsbe, a kiváncsiak a kolostorba férnek, s részvét ürügye alatt meg
                     akarnak látogatni?</p>
                  <p>- Ennek nem szabad történni - viszonzá Amália szembetünő elfogultsággal, - ha
                     Wernernek sikerül rövid ideig a látogatásokat oly ürügyek alatt eltiltani,
                     minők orvosoknak mindig rendelkezésükre állanak, sokáig ez ki nem vihető; azért
                     kedves Ferenczem, bárminő nehéz szivemnek ily közlés, nem titkolhatom, mikép e
                     látogatás holnap végét éri.</p>
                  <p>- Holnap, ily hamar? mikor én minden gondolatot újabb elválásra félve
                     utasítottam vissza elmémből! Hogyan, Amália? miután a sors téged nekem
                     visszaadott s szabad vagy, újra felkeresed a börtönt, hol reád, nyert sikereim
                     arányában, növekedő gyötretés és szégyenítés vár? Lehetlen, hogy ezt akard.</p>
                  <p>Julia s Magdaléna hallgattak: valami oly kínos és megható volt az erős férfiú
                     fájdalmában, mi átjárta sziveiket, s könnyeket csalt szemeikbe.</p>
                  <p>- Oh Ferenczem! - szólt búsan Amália - értem aggodalmadat, ki értené azt
                     inkább, mint én! Olyanok vagyunk, mint a parthoz közelgő hajó, melyet a vihar
                     azon pillanatban ragad vissza az örvénybe, mikor horgonyát akarja kivetni! s
                     mégis, barátom, így kell ennek történni! Talán egykor a gondviselés biztos,
                     feltétlen segélyt nyujt, s örökre visszaad egymásnak.</p>
                  <p>- Mondd okaidat! - szólt Rákóczi szigorú hangon - okaidat, életem legsúlyosb
                     napjaiban oda hagyni férjedet?</p>
                  <p>- Hallj engemet és itélj! - felelt Amália - szabad e a derék fejedelemasszonyt,
                     s a hű, becsületes Wernert, kitennem ellenségeink bosszújának? Oh! ezen
                     emberektől minden, minden kitelik. Feledted-e, hogy a legdrágább, mivel birunk,
                     gyermekeink még Bécsben vannak?</p>
                  <p>- Oh! bár hoztad volna őket magaddal - mond Rákóczi, ki sokkal inkább hatalma
                     alatt volt fájdalmának, mint hogy a legelfogadhatóbb érveknek határozó ereje
                     lehetne kedélyére. - A fájdalomban kevés logika van.</p>
                  <p>- Becsületszavamat adtam a fejedelemasszonynak - folytatá Amália - hogy
                     legkésőbb három hét alatt visszatérek: ez, s az udvar ideiglenes távolléte
                     Bécsből, birta őt beleegyezésre koczkáztatott tervünkbe. Már e három hét alatt
                     is jó embereinknek ezer véletlenséget kell koczkáztatni; szólj Ferencz,
                     szabad-e, lehet-e egy Rákóczinénak becsületszavát megszegni? Veheted-e rossz
                     néven te, ki szeretsz, férjem, hogy a rövid boldogságnak, melyet élvezek, nem
                     gondoltam árával, - veheted-e rossz néven, hogy mint Regulus a carthagóiaknak
                     egykor, szavamat adtam én is, hogy visszatérek?</p>
                  <p>Rákóczinak magasztos eszméi voltak erényről és becsületességről; bármennyire
                     fájt szivének, a legkedvesebbet, mivel birt, hosszú időre, talán örökre
                     elveszteni; nem tudta kárhoztatni nejét; de kedélye nem volt még oly nyugodt,
                     hogy ezt kimondhassa.</p>
                  <p>- Hát drága nőm, ha csillagom egykor lehanyatlik, - szólt komolyan - ha úgy van
                     az örök gondviselés könyvébe írva, hogy e szegény nemzet gazdag földén mindig
                     koldus legyen? szabad légében nehéz mellel, nagy és széles határában örökös
                     lánczczal terhelve járjon: mi történik akkor? Ha legjobb fiai rendre áldozatul
                     esnek egy nagy és szent érzelemnek; ha én, kinek zászlói átlengik az országot,
                     győztes ma, holnap földönfutóvá leendek, s magasztos reményeim hamvvedrét
                     viszem a számkivetésbe magammal; ki ad léged vissza nekem? Pedig szerencse
                     szárnyain csak gyávák bízzák el magokat.</p>
                  <p>- Ennek nem szabad történni! - felelt Amália fönséggel, s míg szemei sugároztak
                     - győzni fogsz! A jó ügyben hinni kell, mert a hit az, mi szárnyain emeli a
                     szerencsét. A gyáva nem egyszer fél, akkor, mikor az erő s hatalom kezében
                     vannak, és diadalt énekel, mint a gyermek, egy zöld levelére a reménynek, mikor
                     már minden veszve van. Győzni fogsz s meglátjuk egymást!</p>
                  <p>Rákóczi elhallgatott, úgy látszott, hogy bús előérzetek súlya nehezedik reá,
                     azután felkelt, s két kezét megragadván nejének, bensőséggel szólt:</p>
                  <p>- Igazad van: becsületszavát megszegni senkinek sem szabad. Hitemet ne féltsd!
                     erős az, mint a kőszál! utolsó leendek, ki azt elveszti; és most egy más hitet
                     ébresztettél meg keblemben. Oh Amáliám, hiszem, hogy érek valamit, mert Isten
                     ily angyalt rendelt mellém.</p>
                  <p>Az egész jelenetben volt, a mi Juliának s Magdalénának fogékony kedélyét
                     megkapta.</p>
                  <p>Miután a pillanat hatása némileg szűnt, Amália elbeszélte, minő ügyes vezetőt
                     szerzett Magdaléna, ki őket mellékutakon tudta Tokajig hozni, melyeken sehol
                     ellenséggel nem találkoztak, bár ez út nyolcz napba került. Mivel pedig
                     visszatérni majdnem nehezebb leend, hogy szavát tarthassa, veszedelmesnek látja
                     tovább, mint még egy nap, a tokaji várban maradni.</p>
                  <p>- És kegyed, kedves herczegnő, nem beszéli-e el nekem, miként sikerült drága
                     Juliámat, oly soká, oly nehezen nélkülözött nővéremet, karjaim közé
                     vezetni?</p>
                  <p>- Nem tudom, mit feleljek erre, herczeg - viszonzá Magdaléna, egy árnyalatával
                     a búskomolyságnak. - Érdem nincs benne, mert emberi gyarlóságunk saját érdekét
                     ritkán feledi a számításból. Két barátnőm, mert Juliát is annak nevezhetem,
                     mióta vele megismerkedtem, évek óta szenvedett; nem a sors, nem a gondviselés,
                     hanem az emberek és mindig az emberek, egyedüli ellenségei saját fajuknak,
                     féltékeny falat vontak három felebarátjuk közt. Természetes, egyik sem tűrhette
                     az önkényt egy nagy és szerencsétlen nemzet fölött s nem tudta gyűlölni azon
                     férfiút, ki saját mellét vetette az önkény dühe s a haza igazsága közé. Ezen
                     érczfalat kellett elrombolni, alatta rést találni, vagy, mint a sas,
                     túlszárnyalni. Sok jó emberem van, s kegyednek, herczeg, számtalan! több, mint
                     hiszi. Felém annyi segédkéz nyult, annyi kocsi s ló felett rendelkezhettem,
                     hogy az egész bécsi haditanácsot elszállíthattam volna idáig. A kivitel tehát
                     távol esik a csodától, alig érdemel említést. Örülni látni azokat, kiket
                     szeretünk, oly természetes érzés, hogy kegyed nem bámulhat, ha azon eszmének,
                     mely Amáliában s Juliában élt, egy szikra által életet tudtam adni; e szikra
                     minden érdemem.</p>
                  <p>Amália s Julia megölelték a kedves hölgyet.</p>
                  <p>- Fejtsük meg az utolsó talányt - szólt azután Julia - mert azok közt, kik
                     egymást szeretik, titoknak nem szabad létezni.</p>
                  <p>- Magdaléna meglátogatott Pozsonyban, közlötte velem tervét, s késznek talált
                     első szavára. Férjemet ismered, bizodalma irántam határtalan; de van, mibe bele
                     nem egyezhetik, rosszul jutalmazott hűsége egy még rosszabb ügyhöz; olyanhoz,
                     melyet tiszta lelke jogtalanságaitól elválaszt: ilyenkor szemet húny, s tűri,
                     miben bűnt nem lát. Vannak örök érzések, örök kötelességek; régiebbek
                     mindannál, mit emberi féltékenység s önzés rövid életünk megmérgezésére
                     felgondolt: ilyen a testvéri szeretet, a vágy, kétes napokban s válságos
                     időkben védeni s nem feledni azokat, kik sziveinkhez legközelebb vannak. - Én
                     férjemnek csak annyit mondottam, hogy pár hétre elválok tőle egy szent
                     kötelesség teljesítésére, s nyiltan, őszintén csak azt kérdeztem; kivánja-e
                     tőlem, hogy neki megmondjam, hová megyek? Férjem, néhány percznyi gondolkozás
                     után, kezét nyujtá nekem, s szokott kiapadhatlan jóságával viszonzá: - Menj,
                     merre szived s kötelességérzeted szólít: majd elbeszéled, hol voltál, ha újra
                     karjaim közt tartalak.</p>
                  <p>Rákócziban, hazánk e halhatatlan emberében, volt valami Nagy Sándorból: senki
                     sem érezte inkább, mint ő, mennyire tiszteljük önmagunkat, ha bízni tudunk jobb
                     emberekben. Nem sokkal azelőtt, hogy hányattatott életére ez utóbbi napok szép
                     hajnala derült, Rákóczi beteg volt. A sok
                     fáradság kimerítette erejét; mert ha a lélek erős, házát ingatja meg a vész. Hű
                     orvosa gyógyította, de barátai minden árnyban veszélyt láttak, s inkább
                     féltették életét, mint ő maga; azért nem szűntek őt óva inteni, hogy a rendelt
                     szereket be ne vegye, mert mérgezési szándékot gyanítanak. Míg hű baráti
                     rettegtek, addig Rákóczi hite nem ingott, bevette, a mit becsületes orvosa
                     nyujtott neki, s egészsége helyreállt. Azon egyszerű mód, miként Rákóczi
                     emlékirataiban beszéli, sejtelmét sem árulja el annak, hogy nem tett
                     kevesebbet, mint Nagy Sándor, mikor gyanusított orvosától, Philipptől, a
                     poharat átvette s megitta.
                  </p>
                  <p>Ily férfiura szükségkép hatni kellett oly érzéseknek, minők Aspermontéi voltak,
                     ha ellenségesen állt is vele szemközt.</p>
                  <p>- Erről ismerek Gobertre - szólt Rákóczi - de mondd Juliám, nem gyanította-e
                     szándékodat?</p>
                  <p>Julia ajkai körül szelid mosoly lebegett:</p>
                  <p>- Azt hiszem - mondá derülten - hogy igen jól tudja, hol vagyok.</p>
                  
               


               <!-- milestone type="subChapter" n="II"/ -->
                  <p>Így beszélgetve telt az idő, - szárnya volt! lehetett-e ez másként? Rákóczi
                     átlátta, hogy nejének szavát kell tartani, s erősen feltette magában, oly ajtót
                     nyitni egykor neje s gyermekei szabadulásukra, mely őket örökre visszaadja
                     neki.</p>
                  <p>Mihelyt a vidéken megtudták, minő kedves vendégek szálltak a mogorva tokaji
                     várba, csudásan összesereglettek a vendégek. Rákóczi valami árnyát látta
                     visszatérni udvarába azon élvezetteljes napoknak, minőket sárosi fejedelmi
                     lakában élt át.</p>
                  <p>A fény hiányzott, de szükséget semmiben sem szenvedett, az egész vidék
                     áldozott, s boldog volt, ha elfogadtatott, a mit hozott.</p>
                  <p>Végre a bucsú nehéz órája közeledett. A három hölgy, a jövő nap hajnalára
                     határozta el távozását. Szerette volna Rákóczi a rövid időt, mely előtte állt,
                     a bizalom magánkörében tölteni; de ez csak rövid órákra volt lehető; annyian
                     jöttek, s Rákóczi oly szives házigazda volt, hogy sem ő, sem szép vendégei el
                     nem vonhatták magukat azoktól, kik annyi buzgósággal s rokonszenvvel keresték
                     fel...</p>
                  <p>Rákóczi híres zenészei az udvaron harsogtatták a nemzeti dalokat, midőn a most
                     már leeresztett várhídon könnyű lengyel szekér robogott be az udvarra.</p>
                  <p>Mindenki tudta, hogy Rákóczinak számos s nagyobbrészt szenvedélyes baráti
                     vannak Lengyelországban: az újan jöttek öltözete, s egész készülete nem hagyott
                     semmi kétséget fenn, hogy a látogatás ama földről jő, hol a szabadságérzet -
                     legyen elfojtva bár - mint az egyházi mécs óva és táplálva ég.</p>
                  <p>A könnyű szekeret 12 dsidásból álló kíséret követte. Az egésznek inkább hadias,
                     mint fényes és követelő szinezete volt.</p>
                  <p>Két férfiú szállt ki a várépület előtt, hol a zenészek álltak, s hová az elég
                     éles hideg daczára, egész serege a téliesen öltözött vendégeknek gyült.</p>
                  <p>Rövid üdvözlése után az idegeneknek, kiket senki sem látszott ismerni, ezek
                     felsiettek Rákóczihoz, ki többekkel társalogva, az újon jöttek érkezését
                     azonnal észrevette.</p>
                  <p>- Lengyelhoni barátink! - szólt a herczeg vidáman - ezek csak jót
                     hozhatnak.</p>
                  <p>Nemsokára léptek hallatszottak, s a terem ajtaján lépett be herczeg Wisnyovszki
                     és Potoczki gróf, hű barátjai Rákóczinak, kikkel már találkoztunk
                        Lengyelországban.
                  </p>
                  <p>Rákóczi nagy örömmel fogadta őket. Vannak emberek, kiknek megjelenése
                     szerencsét hoz. Nem babonás hit ez - természetes oka van: az ily emberek
                     szerencsés napokban örömest elsők a jót tudatni; mikor pedig az idő borúl, újra
                     elsők segítni, s reményt, vigaszt hozni.</p>
                  <p>Ilyen férfiak voltak ezek, lengyelek a szó legszebb értelmében, evvel eleget
                     mondtunk. Ne feledjük pedig, hogy a szabadság szent szikráját megőrizni, s mint
                     a történet tanítja, atyáról fiúra századokon át örökítni, sehol sem nehezebb,
                     mint Lengyelországban, hol a nép maga a szolgaság hinárában talál élvet, s míg
                     földre borúl ura előtt, az első vérvadász uszítására kész a tőrt verni
                     keblébe.</p>
                  <p>Sehol a szétosztó s választó politika bővebb aratást nem tett, mint ez árva faj
                     alsóbb rétegei közt, melyet az első indom ragad, s kábultan rohan azok
                     karjaiba, kik vízre vitték mindig.</p>
                  <p>Wisnyovszkinak s főleg Potoczkinak nagy befolyásuk volt Lengyelországban, s
                     jegyezzük meg jól, roppant vagyonuk miatt, a köznépre is: azért, főleg az
                     utóbbi név ellen féltékeny, régi s tartós gyűlöletet táplált a német kormány;
                     ki e nevet birta, bizonyos lehetett benne, hogy az első, szélből kapott ürügyre
                     bosszúval s üldözéssel találkozik. Az úgynevezett erős Augusztot pánrettegés
                     környezte e híres névnek csak hallatára.
                  </p>
                  <p>Rákóczi azonnal tudta, hogy ezen emberek el nem hagyják hazájukat fontos ok
                     nélkül akkor, mikor ott is minden égett a hamu alatt; azért a szives üdvözlések
                     után az első szabad pillanatot használván, a távolibb szobák egyikébe vonult
                     velök. Ki nem kerülte Rákóczi figyelmét, hogy a legbuzgóbb rokonszenv mellett,
                     a két férfiú egész alkalmazásában valami szertartásos s tiszteletteljes van, mi
                     oly meghitt barátsági viszonyában, mint a minőben ő velök állt, nem látszott
                     helyén lenni.</p>
                  <p>Mihelyt egyedül voltak, Wisnyovszki egy iratot vont ki bársony kontusa alól - s
                     átadta Rákóczinak.</p>
                  <p>A levél Radzsinszkitól, Lengyelország primásától jött: ki tudtára adta, mikép
                     magas hivatalánál fogva, ünnepiesen kinyilatkoztatta, hogy a lengyel trón
                     megürült, s az új király választásának ideje bekövetkezett.
                  </p>
                  <p>A korona főtábornoka Lubomirski a primással egyetértett, s meggyőződvén
                     mindketten a svéd király semlegességéről, abban állapodtak meg, hogy Rákóczit
                     válaszszák királynak.
                  </p>
                  <p>Míg Rákóczi e fontos tartalmú levelet végig olvasta, Wisnyovszki s Potoczki
                     élénk kiváncsisággal vizsgálták vonásait, de az örömnek legkisebb sugára sem
                     derítette azokat. Mikor Rákóczi a levelet elolvasta, hevesen rázta meg
                     barátinak kezét, azután ellenállhatlan szivességgel szólt: - Barátim, e levél
                     meglepett engemet! hogyan háláljam meg valaha - a legszabadabb országnak ennyi
                     bizodalmát?</p>
                  <p>- A legjobb hála, Fönség - szólt az élénk Potoczki - ha e meghívást elfogadja,
                     s minket felhatalmaz a szükséges intézkedések megtételére.</p>
                  <p>Rákóczi pár lépést tett hátra, azután komoly, de szelid s engesztelő hangon
                     viszonzá:</p>
                  <p>- Ne czímezzetek engemet fönségnek, a baráti czím kedvesebb, tisztelőbb reám
                     nézve, mint hogy azt akárminőért fel akarnám cserélni. Egyébiránt barátim,
                     bármennyire feledhetlen előttem az óra, hol ily megtiszteltetés ért,
                     elhatározottan le kell azon dicsőségről mondanom, hogy a legszabadabb országok
                     egyikének királya legyek.
                  </p>
                  <p>- Hogyan! - kiáltott fel a két férfiú - el nem fogadod a meghívást, oly
                     kezekből, melyek a választás sikerét biztosítandják?</p>
                  <p>- El nem fogadhatom azt barátim, bár szívvel lélekkel óhajtom Lengyelország
                     boldogságát, s büszke lennék, ha azért valamit tehetnék; tekintsetek magatok
                     körűl; lobogó tűz foly végig hazámon, mindenki bennem remél, tőlem vár,
                     itéljetek? összefér-e becsületemmel, hogy hazámat most hagyom el idegen
                        koronáért?
                  </p>
                  <p>- Nem tehetsz-e többet honodért, - szólt Potoczki hevesen - ha egy szép és
                     szabad országnak koronája ül fejeden? Oh, barátom, a sors intő keze feléd nyúl,
                     - ne utasítsd azt vissza.</p>
                  <p>Ha Rákóczi saját érdekét tekinti csak, akkor nem tehete jobbat, mint a lengyel
                     koronát elfogadni: de hiszen nem első volt ő, ki hona szabadságát vágyott
                     visszaadni, nem pedig koronát saját fejére tenni; Bethlen Gábor is lehetett
                     volna király. Ellenségeink nem voltak ily szerények, s a világ minden koronáját
                     homlokukra tornyozandnák, ha lehetne.</p>
                  <p>Rákóczi rövid szünet után nyugodtan szólt: - Igen, Wisnyovszki s Potoczki
                     barátim, nekem biztos révbe kell vinnem a vészbe hányatott hajót; ez első
                     közvetlen kötelességem, bocsássatok meg nekem.
                  </p>
                  <p>A két férfiú csalatva reményeiben, sértve, hogy országuk koronája
                     visszautasíttatik, minden ékesenszólásukat elővették, hogy Rákóczit
                     elhatározása változtatására bírják, hasztalan! a hősök utódának egy gondolata,
                     egy óhajtása volt csak, kivívni az ország függetlenségét.</p>
                  <p>A két lengyel nem titkolhatta el haragját s bosszúságát, a társalgás majdnem
                     éles szinezetet vett; de természetes, hogy az első nyugodt perczben, mihelyt az
                     indulatok lecsillapodtak, ők voltak elsők, kiknek szemeiben Rákóczi öntagadása
                     által nyert, nem vesztett, s kiknek szivében, ha keserűség maradott, ez azon
                     fájdalom volt, hogy ily férfiút nem emelhetnek a trónra, melyen egykor Báthori
                     István ült. Rákóczi végre megnyugtatta őket, s ha nem is győzte meg arról, hogy
                     a legjobbat választotta, igen arról, hogy nemesen választott.</p>
                  <p>Rákóczi egy kedves emberét adta melléjök, Ráday Pált, ki nem rég óta titoknoki
                     hivatalt viselt külön irodájában, s Okolicsányi Mihályt, egyét azon embereknek,
                     kik miként Longueval egykor és rokona Pál, később színlett buzgóság által,
                     belopják magukat a bizodalomba. Egy volt az utóbbi a német kormány titkos kémei
                     s ügyvivői közűl, minők minden forradalomban űzik életvásárukat; ármány s
                     cselszövény az elem, melyben ezen emberek élnek.
                  </p>
                  <p>Rákóczi rájok bízta, hogy Radzsinszki bibornokkal beszéljenek, őt okai
                     helyességéről meggyőzzék; azután a svéd királyhoz siessenek.</p>
                  <p>Rákóczi e követség által biztosítni akarta magának a svéd király eddig is
                     tanusított barátságát, s emlékeztetni őt azon szövetségre, mely híres nagyatyja
                     s Rákóczi György közt létezett, hogy t. i. azon esetben, ha a Rákócziakat az
                     erdélyi fejedelemségből ki akarják szorítani, a svéd király őket 40,000
                     tallérral s 6000 főre menő sereggel segítendi.
                  </p>
                  <p>A két férfiú még az nap este távozott Rákóczi küldötteinek társaságában.
                     Wisnyovszki s Potoczki őszinte barátjai voltak Rákóczinak s midőn megbizásukban
                     eljártak, nem sejtették, hogy ők szintúgy, mint Radzsinszki maga, alkalmasint a
                     német kormány mesterileg rejtett cselszövényeinek akaratlan eszközei
                     voltak.</p>
                  <p>* * *</p>
                  <p>Mihelyt a bécsi hatalmasok meggyőződtek arról, hogy elbizakodásuk daczára
                     komoly közvetlen veszély az, mely a császári trónt fenyegeti: azon kezdettek
                     gondolkozni, hogy Rákóczit minden áron eltávolítsák a forradalom színhelyéről.
                     Tulajdona a rossz lelkiismeretnek, hogy mig leghűbb embereit is gyanús szemmel
                     kiséri, addig az ellenséges táborban a sikert egy névtől, egy embertől
                     föltételezi. A német kormány azt hitte, hogy azon pillanatban, melyben a hős
                     ifjú Rákóczit eltávolíthatja, vagy feltételeiben megingatja, a forradalom be
                     van fejezve; meglehet, hogy a számítás jó volt, de örök szégyenére válik a
                     kormánynak; mert magáról ítélve, fel merte tenni egy Rákócziról, hogy magán
                     érdekből vagy kitüntetésért, megengedje zsibbasztatni tetterejét s
                     hazaszeretetét.</p>
                  <p>Ha Rákóczi hazafiságára építendé terveit, azok jobban sikerülendenek, s a
                     forradalom legszerencsésebb napjaiban Rákóczit késznek találandák oly
                     egyezségre, mely ha neki magának semmit, a hazának mindent, mit jogosan
                     követelhet, biztosít.
                  </p>
                  <p>Talán a két derék lengyel megtudván, hogy Rákócziné másnap távozik,
                     gyöngédségből sem akart hosszasan mulatni; egyébiránt küldöttségük tárgya a
                     legmélyebb titoktartást igényelte.</p>
                  <p>Akadt volna a magyar táborban is azon neme a tulbuzgó, a kákán csomót kereső
                     hazafiaknak, kik első szelére annak, hogy Rákóczi a lengyel koronával
                     megkínáltatott, árulást kiáltandának. Oly jellemeknek, minők a Rákóczié, sorsuk
                     az, hogy fönségükben s szerény nagyságukban - köznapi lények előtt a
                     hihetlenség határain állnak. Sasnak kell lenni, - ki a sast követheti
                     röptében.</p>
                  <p>Rákóczi lengyel barátai távozása után az esti órákat, számos vendégei s
                     látogatói daczára, többnyire nejével, Juliával s Magdalénával töltötte.</p>
                  
               
            </div>
            <div type="chapter">
               <head>SZABADSÁG VAGY BECSÜLET?</head>
               <!-- milestone type="subChapter" n="I"/ -->
                  <p>Arról, hogy a herczegnő hajnalban távozni akar, mint szintén, hogy neki Bécsbe
                     a német hatalmasok közelébe kell visszatérni, Rákóczi magyar látogatóinak nem
                     szólt. Ki akart minden hosszas marasztást kerülni: azért ez alkalmasint
                     titokban is maradna, ha az elindulás pár órával nem késik, mi többnyire
                     történni szokott, mikor nők készülnek útra.</p>
                  <p>Nemcsak a várbeli tisztek, hanem a hadseregben lévők is azt hitték, hogy a
                     herczegnő nem fog távozni többé. Rákócziné Magyarhonban igen jó hírben volt.
                     Szép hölgynek, a ki a magyar nyelvet pár év alatt csudás ügyességgel sajátjává
                     tette, mindenben előszeretetet mutatott és érzett az iránt, a mi nemzeti: igen
                     könnyű lőn a nyilt magyar keblet áradásba hozni. Magdalénáról nem tudtak sokkal
                     többet, mint hogy Rákócziné közeli rokona és barátnéja; Julia ellenben
                     népszerűségéből sokat vesztett.</p>
                  <p>Számosan meg nem tudták neki bocsátani, hogy külhoni férjhez ment s olyanhoz,
                     ki az ellenséges hadseregben tábornok. Őt, mint Magdalénát nem egy gyanakodó
                     szem kisérte s az utóbbiról voltak, kik susogták, hogy kémkedni jött. Már akkor
                     akadt ember, kit nem rég megneveztünk, de arczába később még jobban
                     világítandunk; ember, ki elejtett szóval vagy igénytelennek látszó
                     észrevétellel, a gyanú mérgét hintette a kedélyekbe s úgyszólván denevér
                     szárnyait kisértgette, hogy egykor nagyban szőhesse ármányait.</p>
                  <p>* * *</p>
                  <p>Végre felvirradt a jövő nap: a lég hideg volt, de tiszta s az udvaron a hintót
                     podgyászolták a cselédek.</p>
                  <p>Egyszerre azon váratlan hír kezdett - elébb susogva, később hangosan -
                     terjedni, hogy nemcsak Aspermont grófnő s Magdaléna herczegnő: hanem maga
                     Rákócziné is útnak készül.</p>
                  <p>A tokaji vár közelében szabad ég alatt tanyázó seregből, a legjobbkori órákban
                     jöttek tisztek parancsot fogadni, vagy váltakozott az őrség; nem csuda tehát,
                     hogy a kedvetlen hír megfoghatlan hirtelenséggel, nemcsak a várban lévőket,
                     hanem a hadosztályokat is körülszárnyalta s valóságos lázadást idézett fel.</p>
                  <p>Rákóczi ismerte ellenségeit. Tudta, hogy nincsen hitök a tiszta erény
                     becsületességében. Hogyan tehették volna fel ily emberek a Bécsbe visszatért
                     Rákóczinéról, hogy férjét látogatta meg Tokajban, tehát szabad volt s mégis
                     visszajött börtönébe, mert becsületszavát akarta beváltani? Rákóczi nem
                     tisztelte meg ellenségeit ily jó véleménynyel; azért mindenkép azon volt, hogy
                     nejének távolléte Bécsből addig el ne árultassék, míg oda vissza nem tért s
                     jelenléte minden gyanut eltávolított.</p>
                  <p>A lovak már be voltak fogva, mikor egyik szó a másikat adta s a zugolódás a vár
                     udvarába gyülöngők közt, nemévé a zendülésnek fajult.</p>
                  <p>Egyszerre egy hang harsogta túl a különböző csoportozatok szóváltását.</p>
                  <p>- Nem eresztjük asszonyunkat! el akarják csalni! a ki szereti a herczeget, ide
                     mellém!</p>
                  <p>- Fogjuk ki a lovakat! a hintó kerekeit kell kiszedni, az a legjobb
                     vendég-marasztó!</p>
                  <p>- Éljen Rákóczi! - éljen a haza! - kiáltották más oldalon.</p>
                  <p>- Az a német tábornokné akarja magával vinni asszonyunkat! - kurjantott egy
                     hosszú bajuszú huszár: - nem megy innen egy tapodtat is - a ki lelke van!</p>
                  <p>- A másikat, a ki vele jött, Bécsből küldték ide hírt hordani! - szólt egy
                     orosz - rémítő magyarsággal.</p>
                  <p>- Nem hagyjuk! luddá teszi urunkat! - a német dolga! majd meglátjuk, ki viszi
                     el tőlünk! - fogjátok ki a lovakat! - utánam! - kiabáltak össze-vissza, a
                     hintóhoz tolongva.</p>
                  <p>Eddig Rákóczi segéd-tiszteinek s a nyugodtabb vendégeknek sikerült az erőszakot
                     elhárítni, de a zsinat nőttön nőtt s Rákóczi, ki a pár hátra lévő perczet
                     nejével, Juliával s Magdalénával akarta tölteni, meg nem foghatta a
                     rendetlenség s zajongás okát.</p>
                  <p>Táborában egyes rohamai a lelkesedésnek, éljenzések, zene, ének s egyéb
                     nyilatkozásai a magasztaltságnak, örömnek s rokonszenvnek annyira napirenden
                     voltak, hogy egyelőre a lármát a tiltott tisztelkedés daczára kitört
                     buzgóságnak vette.</p>
                  <p>- Félre! nem kell a lovakat bántani! - kiáltottak a tisztek az udvaron.</p>
                  <p>- Itt csak a herczeg parancsol - várjunk sort! halljuk, halljuk! - ily
                     közbeszólásokat lehetett hallani a tolongók közt, míg mások hangosan
                     ordítottak: - Vizre viszik urunkat - ármány, árulás! - fel kell vonni a
                     hidat!</p>
                  <p>Minden készen volt már oda fenn s mivel pár órával úgyis tovább haladott a
                     készület, mint azt kiszámította Rákócziné, férje karjai közé vetette magát s
                     rebegő hangon szólt: Isten veled, Ferencz! mennem kell, ki nem halt szivemből a
                     remény, hogy nemsokára látni foglak.</p>
                  <p>Rákóczi annyira meg volt hatva, hogy a boszantó zajongás daczára, nem tudott e
                     pillanatban egyébre, mint nejére gondolni.</p>
                  <p>- Meg kell lenni - szólt végre erőt vevén magán - Isten legyen veled utaidon,
                     drága jó lélek! bízz bennem, a lehetlent teendem lehetővé, hogy örökre
                     visszanyerjelek.</p>
                  
               <!-- milestone type="subChapter" n="II"/ -->
                  <p>Éppen Julia kezdé követelni a sort a szives búcsúban s Magdaléna szerényen
                     várta az utolsó kéz-szorítást, midőn többen a tisztek s vendégek közül a
                     terembe léptek.</p>
                  <p>- Mi történik az udvaron? - kiáltott rájok Rákóczi, kit igen kedvetlenül lepett
                     meg, hogy tisztjei s vendégei, feledvén a tisztelet minden szabályait, a
                     terembe tolakodtak.</p>
                  <p>Volt valami az arczokban kifejezve, mi rosszat jósolt: szembetűnt a
                     legtöbbekben az ingerültség s valami eszme, mely őket önkénytelenül
                     megkapta.</p>
                  <p>Majos, ki ezredesi minőségben segéd-tisztként volt jelenben Rákóczi mellett, s
                     kit a herczeg nyersesége daczára, buzgóságáért s rettenhetlenségért különösen
                     szeretett, volt első, ki felkiáltott.</p>
                  <p>- Uram herczeg! bocsánat, ha szerénytelen vagyok: de a népet nem lehet tartani;
                     igaz-e, hogy ő herczegsége, drága asszonyunk el akar hagyni bennünket s vissza
                     akar a németekhez térni?</p>
                  <p>- Ezredes - szólt Rákóczi komolyan s a körbe lépve, mely őt s a három hölgyet
                     azonnal körülfogta - menjen kegyed előre, csináljon rendet s mondja meg oda
                     lent, hogy mindjárt közöttök leendek s magam akarok velök szólani.</p>
                  <p>- Nem eresztjük asszonyunkat! - kiáltott pár hang, közel az ajtóhoz.</p>
                  <p>- Halljuk! csendesedjenek kegyelmetek - inté őket Rákóczi, oly hangon, melyet
                     mindig engedelmesség követett.</p>
                  <p>Mihelyt Rákóczi szóba nem ereszkedve Majossal, szokása szerint kérelem és intés
                     helyett a parancs szavait hallatá, Majos előre ment, az ajtó közelében helyet
                     szabadított magának s kiáltott: - Utánam - helyet - helyet ő
                     herczegségének!</p>
                  <p>Majos élénk felszólítása vagy Rákóczi igérete, hogy tüstént az udvaron leend,
                     okozták-e, hogy a terem gyorsan kiürült? nem tudjuk, de annyi igaz, hogy Majost
                     majd mindnyájan követték s Rákóczi kalpagját s kardját vevén át a nemes apródok
                     egyikétől, még pár szavait mondá a legszivesebb búcsúnak, aztán karját nyujtván
                     nejének, megindult; s őt Julia és Magdaléna követték.</p>
                  <p>Az udvaron e közben korántsem volt minden oly békés, mint azt valaki, az
                     ideiglenes csendet látván, gyaníthatá.</p>
                  <p>Csoportozatokban állt a többnyire fegyveres nép s ha nem is hangosan, mindig
                     elég élénken vitatkozott. Egyben úgy látszott, mindnyájan megegyeztek, hogy
                     Rákóczinét semmi áron nem eresztik el Tokajból.</p>
                  <p>Az arczok kihivó kifejezéséből könnyen lehete gyanítani, hogy Rákóczinak zajos
                     ellenszegüléssel leend ügye.</p>
                  <p>A lovakat azonban nem tartotta már senki s a hintó körül is elég tér szabadult,
                     de a leghevesebbek mégis oly közel álltak ahhoz, hogy hatalmukban volt a
                     lovakat első jelre kifogni.</p>
                  <p>Rákóczi többek kiséretében a fő ajtó előtti széles emelvényre érkezett.</p>
                  <p>Egy tekintet nejére, melyben egész fájdalma, de elszántsága is ki volt fejezve,
                     lőn az utolsó búcsú.</p>
                  <p>Rákóczi még egyszer vonta keblére őt, azután Juliát s kezet nyujtván
                     Magdalénának, nejét vezette a hintó felé, melynek ajtaját a cselédek egyike
                     nyitva tartotta.</p>
                  <p>A lovas osztály, melyet Rákóczi, több bátorság okáért kiséretül rendelt, a
                     várkapun kívül várt.</p>
                  <p>E pillanatban többen húsznál megragadták a lovak kantárait, a kocsit
                     körülfogták s mindazok, kik az udvarban voltak, hangosan felkiáltottak: - Nem
                     eresztjük a herczegnőt! nem szabad menni! - árulás!</p>
                  <p>Rákóczi feltekintett s látta, hogy a zaj, mely jöttekor kissé elnémult, inkább
                     mint valaha felriadt újra. Nem vehette azt, a mi történt lázadásnak s
                     ellenszegülésnek akaratával: oly félreismerhetlen volt a buzgóság s
                     magasztaltság ezen emberekben, hogy az egész nem hatott kellemetlenül
                     kedélyére.</p>
                  <p>Talán titkon óhajtotta, bár ennyi jó szándék eredményre vezetne; de e vágyat
                     leküzdötte, mert nejének elhatározása sokkal nemesebb volt, mint hogy azt
                     akadályozni engedhetné. Oly lemondási erény, melyet kérelem s kényszerítés
                     megváltoztathatnak, oly szándék, mely öntagadásba kerül, de melyre magunkat
                     azon utógondolattal határozzuk, bár abban megakadályoztatnánk, nem volt Rákóczi
                     tiszta jellemében. Semmi sem volt ő kevesebbé, mint szinész.</p>
                  <p>- Barátim! - szólt végre, miután kezével intvén, a csend valamennyire helyre
                     állt: köszönöm buzgóságtokat s nem fogom hűségtek e szép nyilatkozatát
                     félreismerni, szebb órái közé számítandom azt zajos életemnek! De barátim! -
                     gyermekeim Bécsben vannak; nem volna első példa, hogy rajtok boszulnák meg, mit
                     én - Isten látja lelkemet, - oly teljes jókedvemből vétkezem ama sehonnai vezér
                     s tanácsos faj ellen, mely hazánk élőfájára tapad, mint a penész. Nőmnek pedig,
                     kit - köztetek híveim csakugyan én szeretek leginkább, ha ellenetekre nincsen,
                     - menni kell, hogy gyermekeimmel együtt visszatérjen.</p>
                  <p>- Kivánjatok Istentől áldást útjára s ne nehezítsétek meg a búcsúnak úgy is
                     keserű óráját.</p>
                  <p>Míg Rákóczi beszélt, sűrű csend uralkodott; de mihelyt a távoliabbak hallották,
                     hogy a herczegnőnek csakugyan menni kell s Rákóczi nem szövetkezik velök őt
                     visszatartóztatni: győzött a gyanú s egy ordítás hangzott: - árulás! megcsalták
                     herczegségedet, saját testvére árulja el a németeknek s amaz idegen némber, kit
                     vesztünkre hozott a sors átka ide.</p>
                  <p>Igy kiáltoztak össze-vissza s a hintót úgy körülvették, hogy senki sem
                     férhetett ahhoz. Nem volt, ki a népet csendesítse, mert egy sem akarta ennyi
                     ember közt a herczegnő távozását.</p>
                  <p>Rákóczi kétszer egymásután megkisértette a szólást, hasztalan! mindenfelől
                     hangzottak a kiáltások s az egésznek veszélyes lázadási tekintete lőn.</p>
                  <p>Julia és Magdaléna halaványan álltak a herczegnő mellett s többször kelle
                     nevüket, nem a legcsinosabb kifejezésektől kisértetve, hallani.</p>
                  <p>Látták mindketten, hogy a gyanú őket éri s legalább jelenben le kell a
                     távozásról mondaniok, ha nagyobb veszélyt ki akarnak kerülni.</p>
                  <p>Rákóczi béketűrését kezdé veszíteni; - Amália volt az egyedüli, ki nyugodtan
                     állt s mosolygó arczczal tekintett maga körül. Nő volt! - - ki bámulná, hogy a
                     szeretet és rokonszenv ily határtalan nyilatkozata jól esett szivének?
                     jóslatnak tekinté azt a szent ügy sikerére s legjobb érvnek arra, hogy férje
                     felett a haza nemtője őrködik, mivel ennyire szerettetik.</p>
                  <p>Rákóczi még egyszer emelte fel kezét, csendet intvén.</p>
                  <p>- Halljuk! halljuk! - kiáltottak minden felől: a herczeg akar beszélni! - Ne
                     halljuk! ki kell fogni a lovakat! - nem eresztjük! - beszélhet nekünk, a mit
                     akar! vízre vitték a nők.</p>
                  <p>Egyszerre mintegy ötven-hatvan tiszt s vendég csörtetve rántották ki kardjaikat
                     s körülvették Rákóczit s a három hölgyet.</p>
                  <p>Mindnyájan kiáltottak egyszerre: - Nem eresztjük a herczegnőt! most szabad! nem
                     hagyjuk, hogy visszatérjen a hóhérok közé!</p>
                  <p>Pár percz alatt a lovak ki voltak fogva s a hintóból az első kerekek
                     kiemelve.</p>
                  <p>E pillanatban Rákócziné felszólalt: - Uraim, akarnak-e kegyetek engemet
                     hallani, én fogok szólni, Rákóczi Ferenczné.</p>
                  <p>A herczegnő e néhány szót oly bátran s oly tiszta magyarsággal ejté ki, hogy
                     senkinek sem jutott e perczben a nő német eredete eszébe.</p>
                  <p>Szép és dicső volt, körülvéve e hadias alakoktól, e felmagasztalt marczona
                     arczoktól s mint aczél hálóval a magasra emelt csörgő kardoktól; - angyalnak,
                     nem földi lénynek látszott.</p>
                  <p>- Halljuk a herczegnőt! - kiáltottak a férfiak egyszerre s mint egy varázs
                     által a fényes kardélek csöngve hullottak hüvelyeikbe.</p>
                  <p>Valami megható volt e sajátos jelenetben, mi csak ily kivételes időkben lép
                     életbe, hol ama hajszálnyi vonal, mely a magasztos és nevetséges közt létezik,
                     a buzgóság léhében érczfallá változik.</p>
                  <p>- Barátim! - szólt Rákócziné, miután a csend helyreállt s mindenki közelébe
                     tolongott, hogy egy hangját se veszítse el.</p>
                  <p>- Barátim! két dologra tartott a magyar mindig legtöbbet: szabadságára és
                     becsületére. Én magyar nő vagyok, szívvel, lélekkel, az első magyar neje!
                     szeretem a szabadságot és becsületet. De ha választásom van a kettő közt, - a
                     becsületet választom.</p>
                  <p>- Maradjon! nem eresztjük! - kezdtek újra kiáltozni.</p>
                  <p>- Még nem végeztem barátim, hallgassatok végig: rátok bizom magamat, életemet,
                     szabadságomat! itéljetek ti, azt teendem, a mit akartok, de hallgassatok végig.
                     - A csend, melyet csak egyes kiáltások szakítottak félbe, helyreállt s
                     Rákócziné folytatá:</p>
                  <p>- Barátim, mikor férjemet e barátnémmal s rokonommal kiszabadítottam a
                     bécsujhelyi börtönből - - -</p>
                  <p>- Éljen! - éljen! - éljen! - kiáltottak fel egyszerre mindnyájan. - Éljen a mi
                     szép drága herczegnőnk! a mi anyánk! nem hágy el minket! velünk marad!</p>
                  <p>Sok idő kellett, míg a csend újra helyreállt s Rákócziné folytathatá:</p>
                  <p>- Igen, barátim, mikor férjemet kiszabadítottam, ugyan azon kolostorban voltam,
                     honnan most jöttem ide; szóljatok, ha akkor, mikor Bécsujhelyben valék, nem
                     térek vissza; ha távozásomat észreveszik ellenségeink, megmenthettem volna-e
                     férjemet? úgy-e nem? és most ha vissza nem térek, hogy magam legyek munkás
                     gyermekeim megszabadításában, megmenthetem-e őket? úgy-e nem, barátim!</p>
                  <p>- De miért ennyi okot felhozni, nem vagyok-e magyarok közt, kell-e több, mint
                     tudatnom veletek, hogy becsületem van kérdésben! Ha nem adandám
                     becsületszavamat azoknak, kik szemet húnytak távozásomra, hogy visszatérek, nem
                     jöhettem volna ide. Mondjátok! legbuzgóbb barátinkat áruljam-e el? gyermekeim
                     sorsát vessem koczkára? szabadságom megtartásáért, az adott szent becsületszót
                     szegjem-e meg s úgy tegyek, mint ellenségeink tettek és tesznek, kiknek minden
                     igérete esküszegés? - Rákócziné pár másodpercznyi szünetet tőn: csudás csend
                     kisérte végszavait; a nő megtalálta az utat egy nagylelkű nép szivéhez és
                     értelméhez.</p>
                  <p>E rövid szünet után Amália körbe tekintett s egy hangon, melyben erély s
                     elszántság egyesültek, felkiáltott:</p>
                  <p>- Határozzatok! megszegje-e becsületszavát egy Rákóczi Ferenczné? s maradjon;
                     vagy győzze le félelmét; adja példáját, mikép kell becsületes némbernek adott
                     szavát megtartani, bízzék a magyarok Istenében s lépjen bátran ellenségei
                     elé.</p>
                  <p>Csend - csend - csend uralkodott; egy hang nem lebbent el az ajkakról.</p>
                  <p>Mély levertséget lehete e bátor, merész arczokon olvasni: de senkisem
                     ellenkezett többé.</p>
                  <p>A lovak befogattak, a kerekek visszatétettek a tengelyekbe: tiszteletteljes
                     távolba vonult az embergyűrű a hintótól, s Rákócziné, Julia és Magdaléna
                     leírhatlan érzések közt, de háborítlan távoztak.</p>
                  <p>Ezer kendő lobogott utánok, ezer kéz nyúlt áldva a hintó felé, mely csendesen
                     gördült ki a várból.</p>
                  
               
            </div>
            <div type="chapter">
               <head>MÉREGCSÖPP.</head>
               <p>Rákócziné s barátnéi eltávoztak, mikép láttuk, a hadias tekintetű tokaji várból,
                  mely őket utoljára látta setét falai közt. Tokaj fölött ki lőn az itélet mondva s
                  nemsokára eltűnt a föld színéről, mint annyi komor emlékköve nemzeti életünk
                     szenvedéseinek.
               </p>
               <p>Háborítlan kelle Bécsig érkeznie; Julia s Magdaléna sem találkoztak ellenséges
                  indulatú emberekkel; legalább azon kornak emléklapjai semmi kedvezőtlen körülményt
                  föl nem jegyzettek.</p>
               <p>Ha későn akadtak is emberek, kik oly könnyelműen vetnek oda egy vádat, egy
                  feladást: e mosolygó gyilkosoknak hálósüvegben, nem sikerült a kormány
                  hevenyészeivel elhitetni, hogy Rákócziné szabad volt, s mégis visszatért
                  börtönébe.</p>
               <p>Julia Pozsonyban találta férjét, ki szivesen üdvözölte s örült jöttének, mint
                  mindig, de nem kérdezte hol volt? - hitt nejében, értette őt.</p>
               <p>Magdaléna herczegnő darabig kisérvén barátnéit, elvált tőlök, s visszavonult a
                  rejtély leplei közé, melyek átláthatlanul elfödték a hatalmasok szemei elől, mióta
                  Bécsben azt hitték, hogy onnan eltűnt. De nem maradt e visszavonulás tétlen. Olyan
                  volt e nő, mint a jótevő meleg, mely életet és enyhet ad, bár szem nem látta soha,
                  fül nem hallotta; mint a láthatlan gondviselés, melynek csodás hatását érezzük
                  bár, de meg nem foghatjuk.</p>
               <p>Rákóczi nem pihent, ismerte a népet, melynek lobogóját vitte ború és derűben:
                  azért folytonos mozgásban tartotta azt. Eljött az idő, mikor már nem buzgó
                  csatárok, gyülevész nép, hanem hadsereg fölött rendelkezhetett, melynek nagy része
                  jól fegyverkezve s jól ruházva volt. De a dúsan felsarjadzó búza nehéz kalászai
                  közt az üres szalmafők hetykén emelkedtek ki s a konkoly elvetvén bársony
                  leveleit, magvait kezdé érlelni.</p>
               <p>Sok ember, sok vélemény és szenvedély jött már mozgásba, s ha Rákóczi, mint a nap,
                  jók és rosszak fölött világított: azon emberek, kik vele a nagy munkára
                  szövetkeztek, saját nézeteik szerint itélték tetteit. A félénkek osztálya olykor
                  vakmerőnek; a meggondolatlan hevűek igen ovatosnak hitték őt. Azok, kiket mások
                  befolyása vezetett, Rákócziról is azt állították, hogy körözete kormányozza őt.
                  Csak kevesen, kik szellemét fel birták fogni, érezték naponkint inkább, hogy nagy
                  ember közelében vannak. De a méltánylat ennyi árnyalatai közben, valami
                  ellenállhatlan varázs lehelt körüle, vitte az embereket, mint a vihar, vonta mint
                  a delej!</p>
               <p>Bécsben, Prágában s főleg a német hadsereg felsőbb rétegeiben, egész hangversenye
                  emelkedett a kárhozatnak, a pártütők ellen; mindenhol, hová az udvar sugárai
                  elhatottak, kötelessége lőn Rákóczi és hívei ellen fekete átkot szórni.</p>
               <p>Nem volt egyéni életében oly apróság, fiatalságának oly csekély botlása,
                  körületének oly nevetséges oldala, mely a gyűlöletesség szomjával ki nem lenne
                  aknázva. Jól esett oly népnek, mint a Caraffák, Heisterek, Schlickek, és
                  Strasoldók - - s annyian mások, a hinárban tartani Rákóczit, s minden szennyet
                  ráhalmozni tiszta erényére, magasztos buzgóságára, önzéstelen
                     áldozatkészségére.
               </p>
               <p>Ha a gonoszság ezen élvében a szennyezésnek gyönyörködött: a középszerűség
                  mérhetlen serege Rákóczi nagy jellemére saját értelmének kisded mértékét
                  alkalmazta. Itélvén e kiváló emberben azt és annyit, a mennyit értett belőle. Meg nem foghatván
                  őt, teremtettek belőle egy kis Rákóczit, a maguk képére. Nem azon férfiút, kinek hangja egy országot
                  rázott fel álmából; ki egész Európa rokonszenvét fel tudta gerjeszteni, mint
                  előtte még senki, hanem egy Rákóczit, Caraffa és Kinszky kaptára. Összeférczeltek
                  ellenségei gyűlöletet rágalommal s ittasan lihegtek bosszú után.</p>
               <p>Hogyan itélhetnének ily emberek higgadtan! Nem voltak-e olyanok, mint kik egy
                  Rafael vagy Bubens oltárképét két lépésre tekintik meg? vagy a capitoli Jupiterhez
                  lábtón másznak fel, hogy fejét arasznyi távolra vizsgálják?</p>
               <p>Alig volt Bécsben és Prágában a hatalmasok körében ember, ki e nemzeti caryatidet
                  elméjével oda birná helyezni, hová őt a nagy művész cuncta
                  supercilia movens, a nagy Isten szánta.</p>
               <p>De kik ezt tudták - s voltak még ellenségei közt is ilyenek, azoknak lelki szemei
                  előtt lehámlott róla mind az, a mi éniségén kívül esett, s állítván őt a valódi
                  talapra, a nagy férfiút benne megismerték. A nagyságban
                  sajátos, hogy a távolság emeli ki arányait. A
                  történelem tanusága szerint, oly mélyen hatott az időben a megromlottság a
                  hivatalnoki körbe, mikép a legtöbbnek ezen emberek közűl, fogalma sem volt
                  jellemről s erkölcsi méltóságról. A hatalmasok szabad önkényétől függött egyik
                  rendszert a másik után felbuktatni a nélkül, hogy bérenczei sorait ritkulástól
                  félthetné: a ki ma egy rendszernek esküdt hűséget, holnap egy újabbnak szintoly
                  alázatos szolgája lőn, legtávolabb sejtelme nélkül a mély romlottságnak, melyet
                  ily eskücsere mától holnapra feltételez.</p>
               <p>Ha Bécsben s Prágában rövid év alatt eszébe jutanda a kormánynak, hivatalnokaival
                  s az országgal minden kormányrendszert átnyargaltatni, nem akadt volna egyetlen
                  hivatalnok, ki lemondjon, vagy egyebet tegyen, mint a köpenyt jobbválláról a balra
                  húzni s földre vetni magát az arany bálvány előtt, úgy, mint Mózes megjelenésére,
                  mikor az ég csattogásai közt két sugárral homloka fölött, a bálványimádókhoz jött
                  az új törvénynyel.</p>
               <p>De ha ama férfiút, ki a mozgalmak súlyos gépét egy kézmozdulattal munkásságban
                  tartotta, szerették volna ellenségei egy kis cselszövőnek s pártfőnöknek festeni a
                  világ előtt: nem lehetett többé titkolni, hogy a dolog oda ért, hol az megoldatni
                  szokott, ha meg nem törik.</p>
               <p>Mihelyt Leopold e részben kissé tisztábban sejtegetett, - mi elég későn történt -
                  kibékülésre kezdett hajlani.
               </p>
               <p>Tudni akarta, mi birta Rákóczit fegyverfogásra, mi történt, hogy a hívek túlnyomó
                  nagy száma mellett az egész ország a pártütő zászlói alá siet? Élénken tudakolva,
                  mikép van, hogy az eke szarvától s a kasza mellől, hősök szállnak a táborba;
                  borbélyok, szabók, csizmadiák maholnap századosok, ezredesek, tábornokok, oly
                  illetlenül s minden udvariasság s illő tisztelet nélkül porozgatják a híres
                     vezéreket.
               </p>
               <p>A császár megszámlálta híveinek fejeit, hogy találjon embert, kinek a magyarok
                  előtt hitele van. Egyet sem talált, míg végre Széchenyi Pál, a kalocsai érsek,
                  látszott az egyedülinek, kit Rákóczi s hívei elfogadandnak közbenjárónak. A
                  császár maga igen elhidegült Széchenyi iránt, mióta felhivatván Bécsbe, az akkori
                  hatalmasok alkotmányellenes törekvéseit kijátszotta s nyiltan hallatá az igazság
                  szózatát nagy Leopolddal. Ezen idő óta a
                  császár mellőzte őt; de az az erős jellemek kiváltsága, hogy válságos napokban még
                  az ellenséges indulat is elébb tér vissza az ily természetekhez, mint a minden
                  áron szolgáló gépekhez.</p>
               <p>Senki sem látszott a nehéz munka kivitelére alkalmasbnak, mint Széchenyi Pál, ki
                  értelmisége által minden pártnak kivívta méltánylását s még a heves, ingerlékeny,
                  de éles eszű Bercsényire sem hibázta el hatását.
               </p>
               <p>E közben József, a koronaherczeg, maga át kezdé látni, hogy a bécsi kormány
                  balfogásaiban oda ért, hogy csak nagy és gyors engedményezések adhatnak némi
                  kiegyenlítési reményt. Minő terv foglalatoskodtatta később Józsefet e nyomasztó
                  körülmények közt, nemsokára megtudandjuk.</p>
               <p>Széchenyi Pál érsek lőn tehát megbizatva, hogy Bercsényinek írjon s igyekezzék őt
                  mielőbbi személyes találkozásra bírni. Miért Bercsényinek és nem Rákóczinak? - ezt
                  megfejtheti azon nehély, melyet Rákóczi
                  személye és szerencséje irányában éreztek mindig. Jól esett a bécsi uraknak a nagy
                  férfiúra másodrendű szerepet ruházni s mindenkép azon törekedtek, elhitetni a
                  világgal, hogy Bercsényitől függ az egész.</p>
               <p>Oda jutottunk tehát, hol a forradalmak álommérge első lehelletét fujja a
                  kedélyekre; hol a csaták teréről a szent ügy: a tanácskozások, cselszövények,
                  kölcsönös ámítások és állítások tömegébe lép. Azon emberek kezdtek most előbujni,
                  kik minden nagyszerű ügy örök átkai: az értekezők, alkudozók és cselszövők.</p>
               <p>Mintha a dicső Rákóczi Ferenczné eltávozása férje oldalától, valóban oly
                  baljóslatú lenne, mikép azt a sereg babonásb része hitte, azon idő óta, hogy ő
                  elment Tokajból, ha a buzgóság nem szűnt is, ha a nemzeti áldozat készebb volt is,
                  mint valaha; ha Rákóczi vezérei vívtak is ki egy diadalt a másik után, - valami
                  történt, a mi ez idő óta zsibbasztó hatását gyakorlá. Egy méregcsöpp esett a
                  közérzelem nemes ihletébe; egy fellegfolt mutatkozott a tiszta égen, láthatlan
                  lassúsággal növekedve, de gyűjtvén vihart és villanyt méhébe.
               </p>
               <p>Széchenyi elvállalta a közbenjárói tisztet. Ő valóban óhajtotta a békét, ki ne
                  óhajtaná ezt! s ki ne sajnálna minden csöpp vért, melyet testvérek ontanak ki! De
                  azok, kik az alkudozásokat csak időnyerésre akarták használni, elhatározták
                  Széchenyi mellé két embert ellenőrükül állítni: Szirmay
                     Istvánt, ki Rákóczival Bécsujhelyen fogva volt, s egy akkortájban
                  nevezetes ügyvédet, Okolicsányi Pált, hasonlóul Rákóczi
                  fogolytársát, de a ki egészen Kinszky és Stratmann eszközévé lőn.</p>
               <p>Főleg az utóbbi, kárhozatos szerepet játszott. Mindig azon színben, mintha Rákóczi
                  elvrokona lenne, tapogatózott a vélemények körül: hol gyengeséget vagy
                  ingatagságot felfödözött, megfordította a lapot s óvakodva kezdé éreztetni, hogy a
                  félénknek igaza van, ha reszket a jövőtől: mert a hatalommal szemközt nincs
                  józanabb rendszer, mint ahhoz simulni.</p>
               <p>Míg Széchenyi Bercsényinek egy szives levelet írt s ez az érsek számára útlevelet
                  kért és nyert Rákóczitól, addig a magyar vitézek közt első jelenségei mutatkoztak
                  azon végzetszerü meghasonlásnak, mely annyi szent ügyet buktatott meg már.</p>
               <p>* * *</p>
               <p>Rákóczi elhatározta oly állást venni, honnan a hadi munkálatokat könnyebben
                  átnézhesse, azért Miskolczra tette át főhadiszállását, mintegy középben, a német
                  őrizettel ellátott Kassa, Eger és Szendrő közt. E martalékból élő német seregek
                  felett őrködni s őket közelléte által a napirenden levő rablásoktól elijeszteni,
                  lőn főczélja.
               </p>
               <p>Szigorú tél volt. Búsan fujtak az éjszaki szelek, szikrázó fellegekben söpörvén a
                  puszták havát; dombokat, mint annyi sírhalmokat halmozván itt s túl, lerántván a
                  szép fehér terítőt a föld hideg méhében szunnyadozó buzáról. A zöld bérczek
                  elvesztették lombjaikat, s nem nyilt a vadrózsa a verőfényeken, sem a szerény
                  ibolya árnyak leple alatt. A meleg visszatért sötét aknáiba. Talán titkos
                  görbélyeiben főzte a jövő tavaszt, vagy megrázta a kevély palotákat s csattogó
                  villámok kiséretében szólt melegebb égaljakban hegyek torkából.</p>
               <p>És te, oh melege a híven dobogó szívnek, van-e neked is teled? elveszti-e lombjait
                  reményed dús erdeje, s elhal-e szellemed viráginak illatja? kiséred-e te a napot
                  diadalmenetében, s nem alszik-e el kevély vagy szerény tüzed akkor is, mikor
                  árnyak borulnak a szép hazára? Oh nem! százszor nem! A te fényed a legtisztább, ha
                  fellegek gyászolnak körüled, meleged legéltetőbb, ha ellenségeid halált esküdtek
                  mindenre, mit szeretsz. Nem kell neked a nap fénye és forrósága, az örök fény
                  érzésedben van: nem fogad ez meleget, hanem árasztja azt, s hatalma mint az égése,
                  a diadal szárnyain növekszik.</p>
               <p>Tél hevert a messze téren, a sziklák csúcsain, erdőn, völgyön; de a remény tavaszt
                  varázsolt a magyar ifjúság keblében s nyarat idézett fel; a férfias erő komor
                  nyarát: hogy érjenek gyümölcsei, melyeknek magvait buzgósága ültette, hogy a
                  hazaszeretet öntözze kiapadhatlan harmatával. A halál bajtársa lett e harczias
                  ivadéknak; koszorút nyujtott a távozónak, s ha a véres csatákban volt gazdag
                  aratása, éljenekkel lőn üdvözölve.</p>
               <p>És ha éjfél jött s a távoli tornyokban bús énekre zendült a harang ércz nyelve, a
                  nép kivándorolt, tágas sírt ásott a halottaknak s mindenki egy marék földet vetett
                  elvesztett testvérére. Mikor aztán pihentek némán s szenvedéstelen a hideg sírban,
                  körülök letérdelt a nép, s nemtők emelték imáikat a nagy Istenhez, ki szánva
                  tekintett alá gyermekeire, miért üldözik és gyilkolják egymást a pár arasznyi
                  ágyért, melyben most pihennek!</p>
               <p>Valami bús és magasztos volt a nép szenvedésében és buzgóságában. Tűrt, küzdött, s
                  nem kérdezte a jóság Istenétől: «Uram! semmi valék, érzés, eszmélet és vágy
                  nélkül, és te - te uram, vezettél akaratlanul a szenvedések völgyére, és én éhezem
                  és fázom, - saját testvéreim fennek fegyvert ellenem; de azok, kiknek százszor,
                  ezerszer annyit adtál mint nekem, kik születtek bíborban, s arany kárpitok alatt,
                  a sót és kenyeret kapják el száradt ajkaim alól. - Oh uram! jőjjön el a te
                  országod, legyen meg a te akaratod, mert nem a te országod ez, mert nem a te
                  akaratod, a mi itt történik!»</p>
               <p>Nem! a nép nem ért rá imádkozni, nem ért rá számot kérni sorsának megfoghatlan
                  végzetétől. Olyan volt, mint a mécs, égett s vidám derűt árasztott, míg alatta az
                  olaj fogyott, mikép a buzgóság ég, - s drága vére apadott.</p>
               <p>Nagy, elhatározó csaták a hadi tan elvei és szabályai szerint, nem voltak. Az erő,
                  mely összeszedve s rendesen működve, csodákat teende, szétoszlott egymást irigy
                  szemmel kisérő vezérei közt, s elfolyt a sok drága vér, gyors s a nemzet érdekeit
                  elhatározó eredmény nélkül.</p>
               <p>Bethlen Samu szétvert hada nagyobb részt Rákóczi zászlói alá sereglett. Bussi Rabutin, látván, hogy segítség nem
                  érkezik Erdélybe, maga erején akarta védni ez országot. Azok közűl, kik a
                  császárhoz híveknek mutatkoztak, kettőt választott ki: gróf Pekry Lőrinczet és
                  Mikes Mihályt, rájok bízván, hogy sereget gyűjtsenek. Pekryt Szebenbe küldte, az
                  oda gyűlt közeli magyar megyék nemességét felültetni; Mikes Mihály parancsot vett
                  Székelyföldre sietni s a székelységet kivezetni.</p>
               <p>Mind a két feladat nehéz volt. Pekry tudta a nemesség nagy részének titkos vágyát,
                  hogy mielébb Rákóczival csatlakozhassék. Mikes Mihály híreket vett a
                  Székelyföldről, a nép nyugtalanságáról, s mikép nem idegen a kuruczokkal egy kézre
                  dolgozni. Hogy ezen erdélyi kuruczok saját kezükre működtek s Rákóczi nevével
                  takaróztak, csak ismételnők. Elég kárt tettek s hasznot keveset; becsatangolták az
                  egész országot, szemmel tartván a német sereget, agyon vervén vagy elfogván, ki
                  kezükbe került.</p>
               <p>Így történt, hogy Pekryt és Mikes Mihályt is elfogták, mielőtt elhatározásuk
                  helyére érkezhetnének. - Rákóczi nem kevéssé
                  lőn meglepetve, mikor neki Tokajból Pekry elfogatását megirták, hová őt az erdélyi
                  kuruczok küldötték. E hírt nyomban követte Mikes Mihály megérkezése, kit egyenesen
                  Rákóczihoz vezettek Miskolczra.
               </p>
               <p>Hasonló szerencsés fogást tőnek - egy Száva nevű oláh eredetű urat csipvén el -
                  még pedig oláh kuruczok. Ez ember igen káros befolyást gyakorolt, valódi kéme volt
                  a német kormánynak, ki hizelgései által, s mivel Erdély szabadsága eltörlésére
                  segédkezet nyujtott, báróságot nyert. E
                  közben az erdélyi urak, többnyire hadi foglyok, nagy buzgóságot nyilvánítottak
                  Rákóczi iránt, de elhatározott ellenszenvével találkoztak. Oka ennek az, hogy a
                  rokonszenvnek ily késői nyilatkozata, még pedig hadi foglyoknál, Rákóczi előtt úgy
                  tűnt fel, mintha evvel szabadságukat akarnák megvásárolni.
               </p>
               <p>Ez az oka, hogy ajánlatukat határozottan visszautasította, sőt arra akarta őket
                  birni, hogy a német táborban levő hadi foglyokkal kicseréltetvén, a császár
                  hűségére térjenek vissza.</p>
               <p>De az erdélyiek mindent elkövettek, hogy Rákóczi kegyét megnyerjék s végre,
                  hosszas kérelem után, nem a legjobb kedvvel, elfogadta hűségesküjöket. Pekryt
                  Bercsényihez küldötte, gondolván, hogy e heves, de a haza iránti buzgóságban
                  arany-tiszta jellemű hős, szemmel fogja őt tartani, mert Rákóczi Pekryt mindig
                  cselszövényes s a zavarosban halászó embernek hitte.
               </p>
               <p>Alig fogadta el ez erdélyiek hódolatát, Teleki Mihály kővári parancsnok feladta a
                  kis várat s kitűzvén a magyar lobogót, Rákóczi mellett nyilatkozott.</p>
               <p>Így álltak az ügyek, midőn Rákóczi Magdalénának levelét vette Bécsből, melybe az
                  eszélyes hölgy Amália levelét csatlá. Mindketten irták neki, minő ijedelem van
                  Bécsben, mert a császár attól tart, hogy Rákóczi, szövetkezvén a szerencsés, de
                  nagy előnyeit használni nem tudó bajor választó-fejedelemmel, Bécset szándékozik
                  elfoglalni.</p>
               <p>Magdaléna levelét így fejezte be: «A bajor választó-fejedelem óvatos férfiú, alig
                  hiszem, hogy őt komoly részvétre lehessen birni. Az erős csak magára támaszkodik!
                  Bécsben a magyar ügy ellenségei távolról sem a békét óhajtják, hanem az
                  alkudozásokat, hogy időt nyerjenek; legyen herczegséged vigyázó. A kalocsai érsek,
                  minden buzgósága mellett Magyarország alkotmánya iránt, jezsuita: ő sem jobb a többinél, azért félek, hogy a kibékülés színe
                  alatt más titkos eszközökhöz is fog nyulni.
                  Szirmay István s főleg Okolicsányi Pál, cselszövényes emberek, s tudom, hogy meg
                  vannak nyerve», stb.</p>
               <p>A leveleket Brenkovics embereinek egyike hozta.</p>
               <p>Rákóczi Okolicsányi iránt nem érzett rokonszenvet, de őt ügyes, eszes embernek
                  tartotta. Okolicsányinak a német hatalmasok ellen szintoly méltó panasza lehetett,
                  mint Szirmay Istvánnak, azért Magdaléna nézeteit túlságosaknak vélte.</p>
               <p>Mind a mellett a levél annál kevésbbé tévesztette el hatását, mivel dicső nejének
                  ahhoz mellékelt bizodalmas soraiból látta Rákóczi, hogy a német kormány, a
                  békekezdeményezések daczára, neje iránt naponkint szigorúbb kezd lenni, s ez még a
                  szükséges kijárást is, csak hosszú kérelmek után nyerheti meg.</p>
               <p>* * *</p>
               <p>A különböző vezérek közt, mikép sejteni engedtük, káros vetély keletkezett,
                  melynek röviden elmondjuk okait.</p>
               <p>Mihelyt Bercsényi, Rákóczi beleegyezése előtt, a hollandi követnek megküldötte az
                  útlevelet, s így az alkudozásokra ajtót nyitott, a többi vezérek fel voltak ellene
                  bőszülve. A legtöbben azt hitték, hogy saját személyére, s a körülötte levő
                  tisztek előnyére, külön egyezséget fog kötni, s Rákóczit feláldozza.
               </p>
               <p>Ehhez egy visszahozhatlan hiba járult még: az éretlen túlbuzgóság azon nagy vétke,
                  mely már annyi előny eredményét átokká változtatta, főleg forradalmi csatákban és
                  polgárháborúkban. - Károlyi nem ismervén Rákóczit, kivel csak rövid ideig volt
                  együtt, azt hitte, hogy Bercsényi szelleme kormányozza őt, azért lépéseit s
                  intézkedéseit csak az utóbbival közölte. Így történt, hogy a dunamelléki ráczok
                  folytonos ellenségeskedéseit látván, velök egyezkedni kezdett, s ezek megunván a
                  német vezérek durva önkényét, nemcsak igen hajlandóknak mutatkoztak a kibékülésre,
                  hanem a szövetség valóban meg is köttetett, s ezáltal Károlyi többet tett, mint
                  minden eddigi győzedelmeivel. De ez új szövetségről is csak Bercsényit
                  tudósította, ki nem is álmodván, hogy Károlyi elmulaszthatta Rákóczinak erről
                  írni, a dolgot nem említette Rákóczihoz írt levelében.</p>
               <p>A ráczok már nagyrészt vissza is tértek lakjaikba, nehányan szolgálatot vettek
                  Károlyi seregében, midőn Rákóczi többi hadosztályai rajtok ütöttek.</p>
               <p>A ráczok esküszegést és árulást látván e megtámadásban, újra összeszedték magukat,
                  s ezen óra óta a magyar vezérek minden hitelüket elvesztvén, soha senki őket
                  kibékülésre nem birhatta.
               </p>
               <p>Egy harmadik baj Károlyi környezetében volt. A karloviczi béke után Tökölyi
                  leghívebb tisztjei közül igen sokan nem akartak osztrák hatalom alá visszatérni, s
                  nem távol a magyar határoktól, egy telepet képeztek, hol együtt csak
                  visszaemlékezéseikben éltek s várták az első kedvező pillanatot. Mihelyt ezek a
                  magyar sereg győzedelmeit megtudták, azonnal egyenkint és seregestől oda hagyták
                  telepeiket s Károlyi hadosztályához siettek, melyet legközelebb értek.</p>
               <p>Károlyinak nagy fogalmai voltak Tökölyinek vezéri tulajdonairól, azért a jötteket,
                  mint a híres hős neveltjeit s hadtársait, előző szivességgel fogadta.</p>
               <p>Ez emberek többnyire sivár életet űztek, s rendes hadviseletről semmi fogalmuk nem
                     volt. Ők Rákóczi nagyszerű fellépését csak
                  tág mezőnek tekintették egyes portyázásokra s Károlyit tévutakra vezették.</p>
               <p>A régibb tisztek a seregben több rendhez és fegyelemhez szokván, e jövevények
                  káros befolyását azonnal átlátták, s e fölött, ezeknek alkalmaztatása által
                  mellőztetve, vetély keletkezett a régibb s újan jött tisztek közt.</p>
               <p>Így a gyanú s irigység magva el volt hintve s dúsan növekedett azon véletlenségek
                  s néha balfogások közt, melyek elkerülhetlenek forradalmi időkben, hol mindent
                  hevenyészni kell s az eszélynek, mint előrelátásnak, ideje nincs - hatását
                  kifejteni.</p>
               <p>Rákóczi maga vallja, hogy vezérei majd mind gyűlölték egymást, s hogy, ha a
                  különböző incselkedésekre hallgat, egy ember sem leende, kit előtte vagy
                  alkalmatlannak, vagy árulónak, vagy éppen eszelősnek nem bélyegzett egy vagy más
                     irigye.
               </p>
               <p>Csak Rákóczi higgadt értelme s szilárd jelleme teszik megfoghatóvá, hogy annyi
                  középszerű, hiú és önzésteljes emberek külön szenvedélyei közt, a haza szent ügyét
                  oly soká védhette önkény, fegyelt seregek s később oly jeles hadvezér ellen, minő
                  osztrák sereget sohasem vezényelt: Savoyai Eugen ellen.</p>
               <p>A bécsi udvarnak kibékülési tervét, időnyerésre számított lassúságban, egy más
                  jelensége az események fordulatának kisérte. Mihelyt t. i. a békeeszme ki lőn
                  mondva, egész serege az ingadozó s kétes jellemű embereknek ezen eszmébe
                  kapaszkodott. Egyik mindent kerülni akart, mi a kibékülést akadályozná, teljes
                  bizalmat tanácsolt a bécsi kormány iránt; mások ereje s tevékenysége azon irányban
                  sorvadott, melyben békekilátásai, s - szemben a századok óvó intésével - vérmes
                  kilátásai növekedtek.</p>
               <p>Rákóczi mindezt látta, s ha becsületes béke sohasem volt ellenére, őszintén
                  megirta Bercsényinek mégis, minő bizalmatlanságot s gyanút szült vezértársaiban,
                  beleegyezése a békealkudozások megkezdésébe, mielőtt maga eziránt határozna.
               </p>
               <p>De ha Bercsényinek leplezetlenül megmondotta véleményét, hite e legrégibb s
                  leghívebb barátjában - miként azt maga mondja - sohasem ingadozott. Azért szokott
                  nagylelkűségével mindent elkövetett, hogy az alkudozások felelősségét magára
                  vállalja, s a mellét itt is, mint mindenkor, pajzsul vesse a szétágazó vélemények
                  ellen.</p>
               <p>Az alkudozások megkezdettek; de messze túl vinne szerény feladatunkon, ezeknek
                  lassú, csökönyös menetét kisérni. Minden arra mutatott, hogy azok
                  eredménynélküliek leendnek; mert teljes, föltétlen bizalom, egyik, mint a másik
                  részen hiányzott.</p>
               <p>Míg tehát az alku hurkai hol szakadoztak, hol tágultak, Tökölyi régi tisztjeinek
                  irigykedése és gyanusítgatásai megtermették átkos gyümölcsüket. A hit és bizalom,
                  mely szárnyain vitte a hős Károlyi csodás merényeit: megtört, legjobb seregeit
                  szétosztotta apró csapatokra, mert nem bízott bennök. Maga pedig vígan lakomázott
                  táborában, azon visszaszállongókkal, kik a hőslelkű Tökölyi neve alá bujva,
                  szellemét nem örökölték.</p>
               <p>Heister megtudta, miként folynak a dolgok, s megtámadta Károlyit. Ama hős tisztek,
                  kik pajtásaikat gyanusították, kik egy roppant sereg szétoszlásában tág mezőt
                  láttak maguk előtt külön csatározásokra s martalékra, - mit tettek? Azt, a mit ily
                  szájhősök tenni szoktak: fejüket vesztették s Károlyinak azt tanácsolták, hogy
                  meneküljön, mert minden oda van!
               </p>
               <p>Volt is futás! Heisternek legkönnyebb diadala lőn ez. Károlyi e dicső kiséretben
                  maga is futott, olykor nádkötegek segélyével úszván át a folyókon, míg
                  Duna-Földvárig ért, hol néhány csolnakon menekült futáraival a tulsó partig.
                  Űzte-e valaki? Senki! - de csalatkozunk; űzték őt a rémület szörnyei, melyek a
                  handabandázó tisztek sarkában voltak.</p>
               <p>S mit tett Heister? Erőt mutatott - a német szótár szerint - azaz, legyilkoltatta
                  a csecsemőket s az oltár zsámolyánál összevagdaltatta a nőket és aggokat!
               </p>
               <p>- Minő nagyszerű jellem! - kiáltottak fel Kinszky és Stratmann. - Mennyi hidegvér,
                  minő lélekerő van e sok öldöklésben! Hogyan arat a nagy ember, mint a
                  döghalál!</p>
               <p>Forgách Simon, mihelyt e kudarczot megtudta, ott termett, elűzte Heistert,
                  elfoglalta az egész Muraközt s hirtelen egy sereget emelt ki a földből, mintha a
                  csodák napjai tértek volna vissza.</p>
               <p>Minden magyar szív megrezzent újra; ezren hagyták oda a német zászlókat.
                  Eszterházy Antal, kit Heister Pápára rendelt, négyszáz főre menő őrizettel, lobogó
                  zászlókkal, éljenzések közt ment át a magyar táborba.</p>
               <p>* * *</p>
               <p>Vesztés, nyereség váltakoztak, mint a koczka, de a méregcsöpp szétgyürűzött, mint
                  vízen az olaj. Rákóczi s Bercsényi maguk sem kerülték ki a gyanút.</p>
               <p>Ha a sereget a Dunán vagy Tiszán át nem szállították, a vérmes buzgóság számításai
                  daczára, ezer nyelv megeredt ellenök. Pedig ezt a legtöbbször azért nem vala
                  tanácsos tenni, mivel a népet igen jól ismerték, s tudták, hogy mihelyt igen távol
                  akarják azt tüzelőitől vinni, szétszalad; ha győzött, hazafut a nyert
                  zsákmánynyal; ha amúgy istenesen megveretett, családjához siet, hogy azt
                  vigasztalja s megnyugtassa. Ilyen volt a nép akkor.
               </p>
               <p>Hol ráczok voltak a szomszédok, onnan a nép nem szeretett messze távozni, mert a
                  minő semlegesnek s meghunyászkodottnak mutatta magát e népség, ha Rákóczinak
                  valamelyik hadosztályát közelében érezte: olyan irtózatos bosszút állt az otthon
                  maradott védteleneken, ha a magyar sereg távol volt.</p>
               <p>* * *</p>
               <p>De mielőtt tovább mennénk e történelmi vázlatban, hatalmasan intenek egyes
                  jelenetek, melyek személyeink sorsával szoros kapcsolatban lévén,
                  mellőzhetlenek.</p>
               <p>Egy évet haladtunk az utóbbi események közben: a tél elolvadt, a tavasz elvirult,
                  forrón öntötte már szét a nap nyárias sugárait. - - Nézzünk körül.</p>
               
            </div>
            <div type="chapter">
               <head>HIRMONDÓ A KURUCZ FŐNÖK.</head>
               <!-- milestone type="subChapter" n="I"/ -->
                  <p>Isten jó ebédet készített hű népének: a szép szőllőhegyeken zöld ernyők alatt
                     főtt a tűzfolyam, melyet italára szánt. Nem volt sok, nem kevés ez évben; a
                     fellegkormány óvatos szellemek kezére bizatott, azért fényesen sugárzott a nap,
                     s ha néha sötét kárpitok vonultak az égre, a gazdák üdvözölték azokat, mint
                     kedves vendégeket, kik áldást hoznak. A források jeget rejtettek nedvükben s
                     tiszták voltak, mint a harmat. De ha italra gondolt a kiapadhatlan jóságú
                     gazda, a falat sem lőn feledve: kalászát hányta a búza, rozs és árpa; a fű
                     redőkbe esett egymásra s a fákon érett és pirult a drága csemege, készíttetve a
                     legjobb szakácstól, az áldásteljes természettől. Mindenütt asztalt terített a
                     jó gazda, kinek annyi fényes palotája uszik fönn és dicsőn a nagy
                     mindenségben.</p>
                  <p>És kérditek, mit cselekedett a vendég, kit ennyi áldásra meghivott, hogyan
                     készült a gazdag lakomára, felvette-e ünnepi öltönyét s hányan voltak a
                     választottak ennyi meghivott közt?</p>
                  <p>Nézzetek magatok körül: ágyú s fegyverzörej dörgik vissza a feleletet. Nem az
                     öröm zaja az; ama lángok elsöpörve falvak és paloták fölött, nem örömtüzek! Ott
                     a vendégsereg, de nem együtt, hanem egymás ellen; nem a béke honias ékében, nem
                     letéve saruit a küszöb előtt s adva hálát a nagy vendéglőnek; jő a sivár
                     zarándok sereg! Pedig nyitva a tágas ebédlőterem, falai zöld bérczeink s kék
                     szikláink, kupja az ég fénylő napjával s ezer csillagaival.</p>
                  <p>Gonosz vendégsereg ez; gázolván lova patkója alatt a dús gabonát, elhajtván
                     falkánkint a bömbölő gulyákat s gyapjas nyájakat. Nem osztozik békésen az
                     áldásból, egyik a másik elől kapja el a falatot. Homlokát nem keríti
                     virágkoszorú, vas sisak ül azon s a billikomok helyett emelve éljenre, - súlyos
                     buzogányt szorít kezébe.</p>
                  <p>Összevesztek a vendégek, fegyver cseng és ropog, s halottak hörgése az
                     asztalzene. De voltak, kik vígan lakomáztak, míg mások éhen haltak, kik kéj és
                     gyönyör közt a sorsot hívták ki, ha bir-e velök, míg mellettök testvér
                     gyújtotta fel házát s a láng nem az ízes lakomát főzte, hanem családok reményét
                     emésztette föl.</p>
                  <p>
                     A farkasfaj, melyet embernek
                        neveznek, meg nem tagadta magát!
                  </p>
                  <p>S ha ez így van, ha a gyermekek meg nem férnek a tágas palotában, melyet atyjok
                     adott, szóljatok ti, kik éltek máról holnapra: oly rosszak vagyunk-e mi, kik
                     szeretnők, ha ez nem így és jobban lenne? Ha előérzeteink teremtve nem saját
                     képeinkre, hanem a csodák arányára, melyeket a mindenség hirdet, - elláthatlan
                     nagyságú jövőben hiszünk?</p>
                  <p>Oly kábaság-e, látván, miként oldatnak fel rendre a természet titkai, miként
                     csendülnek füleinkben annyi csodás talány kulcsigéi, merünk számítani s kezdjük
                     találgatni, mennyire vezethet az istenszikra keblünkben, melyet értelemnek
                     nevezünk; mi áll közeli jövőben e faj előtt, mely sejtelmével sem bir annak, mi
                     telik belőle? Kötelesek vagyunk-e mindig kalapot emelni ama kiváltságos
                     semmittevőknek, kik ellenkezve minden haladással, mindennel, mi túlvisz
                     láthatárukon, az idők kereke alatt törnek össze, a nélkül, hogy egy nagy
                     eszmét, egy merész sejtelmet, egy magocskát hagynának magok után, melyből az
                     értelem fája nőne, teremtvén új, bámulatos gyümölcsöket.</p>
                  <p>Nem! nem! a mi országunk nem a tiétek! Mi túlmegyünk vágyainkkal, reményeinkkel
                     mindazon, mi irigy s féltékeny elméitekben a lehetőség határit képezi.</p>
                  <p>Elláthatlan áll az emberi faj előtt! nagy és csodás! miről eszméje nincsen.
                     Örök béke, örök élet, örök egészség, örök áldás! Rázzátok hihetlenül
                     fejeiteket, vonjátok mosolyra ajkaitokat, mi gondunk nekünk arra! Nem
                     kétkedtetek-e még minden új és nagyszerű találmány eredményén; nem mosolygott-e
                     ajkatok meg minden nagyot, mit meg nem foghattatok?</p>
                  <p>Igen, a lét s megismerés előcsarnokiban van még a rosszúl kormányzott emberi
                     faj; igen, előtte a csodák országa áll!</p>
                  <p>Azt kérdezitek: mikor? hány száz, hány ezer év mulva? Felelek nektek, de
                     kevesen fogtok érteni. - Az örökkévalóság egy mérhetlen pillanat, a jelen örökkévalóság, más nincsen. Azért van a
                     természet, mert mindig lesz; ha ez nem volna így, nem létezende soha. Ha tehát
                     kérditek: mikor jő el a csodák kora? azt felelem nektek: ma! Nem jő, megvan,
                     csak a kulcs, a tudás kulcsa hibázik!
                  </p>
                  <p>Mi még a házat sem ismerjük, melyben lakunk. Hány titkát, hány rejtekét fedezte
                     fel csak e század, melyben élünk. - Még a földet sem birjuk, a tengerrel
                     küzdünk birtokáért, s a lég tág határa, terjedtebb annyiszor, mint a föld, -
                     inkább egy lepkéé, mint a mienk.</p>
                  <p>Gondoljátok-e, hogy az Isten a földet azért adta nekünk, hogy mindig csak
                     kérgen rágódjunk, s a halhatlan lélek ama szikra, mely remél, mely egy percz
                     alatt megkerüli a világot, azért él bennünk, hogy egy szűk körben forogjunk s
                     minden bölcseségünk az legyen: élni és meghalni?</p>
                  <p>Mit tudunk mi még? Nem sokkal többet semminél. Megnyujtottuk-e életünket?
                     jobbak vagyunk-e? tudunk-e parancsolni a fellegeknek, a földingásnak? urai
                     vagyunk-e a sajkának, melyben evezünk? sejtettük-e, ha szolgánkban, a holdban,
                     vannak-e lények, dicsőbbek, vagy selejtesbek, mint mi?</p>
                  <p>Igen, a küszöbön állunk csak a természet nagy kapuja előtt. Még annyi
                     bátorságunk sincsen, hogy előérezzük, mikép egykor minden
                        anyag a szellem hatalmába kerül. A szellem az, mi a valódi életet
                     képviseli, s az ember jobbat nem tehet, mint ennek országát tágítani, mely a
                     halhatatlanságra vezet.</p>
                  <p>A világban minden nagy azon emberektől jött, kiket a világ ábrándozóknak s
                     veszedelmes embereknek tartott. Minden úgynevezett utopia az idők lassú, de
                     örök mentében érzékeket öltött magára, s a csodák határiból az életbe lépett. A
                     mult századok minden bibliai csodáit megszégyeníti az egyetlen
                        villany-hirde. Bármelyike ügyes
                     Philadelphiáinknak s Boscóinknak, többet tud szemfényvesztés és magia dolgában,
                     mint a régi Egyiptom, s a középkor minden szemfényvesztői, elevenen megégetett
                     boszorkányai és kolostorbarátai.</p>
                  <p>Galilaei s Kopernik szelleme megszégyenítették a csalhatlanságot három
                     koronáival, s a napot megállították, s a földnek parancsolták, hogy
                     forogjon.</p>
                  <p>Nincs régibb értelemben véve, többé csoda. Az ember most elmosolyodik a
                     gyermekjátékokon, melyekkel az önzés, babona és tudatlanság annyi századokon át
                     rettegtette az embereket, - nyomorúság volt az egész!</p>
                  <p>De messze eltérünk kitüzött tárgyunktól, folytassuk azt.</p>
                  <p>Rákóczi, mikép érintve volt, Radvánszkinak parancsot adott Erdélybe menni,
                     részint hogy a gyulafehérvári országgyülésre siessen, részint hogy az ottani
                     szellemről helyes ismeretet szerezzen magának; végre, hogy azon kuruczok közé
                     rendet és fegyelmet hozzon, kik Rákóczi nevét ürügyül használva,
                     összecsatangolták az országot rabolva és fosztogatva; de az ellenségben nem sok
                     kárt tettek s a magyar fegyver hírét és dicsőségét beszennyezték.
                  </p>
                  <p>Az utóbbi darázsfészek közé nyulni s egy országba hatni, hol Bussi Rabutin az
                     őrködés és védelem oly csodás tevékenységét fejtette ki, nem könnyű feladat
                     volt.</p>
                  <p>Radvánszki legelőbb is gátot akart további rablásuknak vetni s azért mellékes
                     utakon s ügyes czirkálókat s kémeket küldvén előre, az úgynevezett kuruczok
                     táborát akarta meglepni s ott hirtelen s erélylyel föllépni. Radvánszki azon
                     emberek egyike volt, kik a népre hatni szoktak. Már feltünő férfias szépsége, a
                     könnyűség, melylyel órákig tudott hevenyészve három nyelven a néphez szólni,
                     tanusítják, minő helyes volt Rákóczi választása. Radvánszki Apafi fejedelem
                     életében néhány évet töltött Erdélyben, ott igen kedvelt ember volt, az oláh
                     nyelvet inkább szeszélyből mint czélból tanulta meg. Férfias jelleme, mely nem
                     sok hímet varrt, elég ellenséget s rágalmazót szerzett neki. Kevés ember gyűlölte a német vezéreket
                     inkább, mint ő; mit érteni fogunk, ha itt említjük, hogy atyját, mint Tökölyi
                     Imre hívét, a német hatalmasok kivégeztették.
                  </p>
                  <p>Mihelyt Rákóczitól parancsot nyert Erdélybe menni, azon volt, hogy oly
                     emberekkel jőjjön érintkezésbe, kik az ottani körülményeket ismerik.</p>
                  <p>Tudjuk, hogy Apagyi és Clermont - Fierville, mikép őt Rákóczi táborában
                     nevezték s mely utóbbi név alatt XIV. Lajos által meg lőn bizatva, folytonos összeköttetésben éltek Miriánnal,
                     ki - mit alig szükség ismételnünk - az üteret képezte, hova a népéletnek vére
                     visszafolyt.</p>
                  <p>Apagyival és Clermonttal értekezett tehát legelőbb is, kik mindketten Rákóczi
                     közelében voltak. Ráfaelnénak tehát vagy sikerült a császárné pár sor iratából
                     Apagyit Schlick bosszúállásától megmenteni, vagy ő és Clermont magukon
                     segítettek.</p>
                  <p>Apagyinak szándéka lévén ez időben Miriánnal találkozni, s Clermont osztván ez
                     óhajtását, nem volt nehéz Rákóczitól megnyerniök, hogy Radvánszkit Erdélybe
                     kisérhessék s ott a nehéz feladatot részükről is könnyítsék.</p>
                  <p>Mit végeztek Apagyi, Clermont, mint szintén Vaszil és Fenchel, kiket Radvánszki
                     felszólított, s miként lőn az egész út elintézve s előkészítve, legjobban
                     megtudjuk, ha a távozókat felkeressük.</p>
                  <p>Három nap óta bolyongtak már Vasziltól s embereitől vezettetve az erdélyi
                     hegységek s erdőségek öblözeteiben, midőn Radvánszkival s kiséretével egy szép
                     völgyben találkozunk, melybe csak nem régiben értek szűk torkolatok s
                     szakadások közől. Vaszil és Fenchel kedvencz martalócz köczéikben és
                     fegyverzetökkel legjobb lovaikon ültek s elől mentek pár oláh kurucztól
                     kisértetve mint útmutatók.</p>
                  <p>Mintegy negyven-ötven lépésre utánok jött Radvánszki, Apagyi és Clermont
                     egyszerű hadi ékben, hófehér farkasbőrökkel vállaikon.</p>
                  <p>Némi távolra követte őket a csekély, de választott dandár, többnyire önként
                     vállalkozó debreczeniek, hajdúk és kunok, kik közt gyéren elszemelve Tökölyi
                     egykori híres huszárainak nehány díszpéldányát látjuk, arczokkal, minők Kemeé,
                     Lehelé voltak, s oly tekintélylyel az összes hadseregben, hogy őket Rákóczi is
                     kegyelmeteknek szólította.</p>
                  <p>Szükség volt ezen elszánt s ügyhöz föltétlen hű kiséretre, hogy ama haramiákba,
                     kikhez közeledtek, a fegyelem és rend életrügyét beolthassák.</p>
                  <p>Radvánszki barna férfiú volt, 30-32 éves, szabályos keleti arczczal, melynek
                     hosszan lenyuló vékony bajúsza ódon kifejezést adott. Deli paripákon ültek,
                     melyeket a fáradság inkább edzeni, mint csüggeszteni látszott, s minők akkor
                     Erdélyben, honnan kerültek, számosan voltak. A három lovag kék és veres
                     ékkövekkel kirakott kis tajtékpipákból dohányzott, mi már ez időben a
                     tehetősbeknél divattá vált, főleg a hadseregben.</p>
                  <p>- Minő kies, termékeny völgy ez! - szólt Radvánszki Apagyihoz, kinek arcza
                     hideg és komor volt, mintha valami nagy bánat vagy messzeható eszme nyomná
                     kedélyét.</p>
                  <p>- Ugy látszik, - felelt ez egykedvűen - Vaszil ezredes, kalauzunk csak
                     keresztül akarja metszeni ezt s minket a szemközti völgy felé vezetni.</p>
                  <p>- Miriánnal, - jegyzé meg Clermont - nemsokára találkoznunk kell, nekem
                     legalább Vaszil és Fenchel reményt nyujtottak, hogy még ma este látandjuk őt,
                     ha valami váratlan akadály nem jő közbe. Eddig elég szerencsével kikerültük
                     Rabutin portyázó csapatait, pedig azok mindenfelé csatangolnak s elveszik, a
                     mit látnak, hogy éhen ne haljanak.</p>
                  <p>- Alkalmasint egy óra beletelik, míg így jobbra felfelé vonulva, a völgynek
                     tulsó oldalát elérjük - mond Radvánszki - addig barátom, György, beválthatod
                     szavadat.</p>
                  <p>- Szavamat? - kérdé Apagyi szórakozottan.</p>
                  <p>- Igen, - volt a felelet. - Nem igérted-e, hogy barátunk Clermontnak házassági
                     merényét, - mert a házasság az marad mindig - folytatod; ugyis téged ér a sor,
                     mivel csak annyit tudok a pozsonyi eseményekről, hogy a kápolnában történt
                     összekelés után már messze jártatok, mikor czélszerűnek találtátok egymástól
                     elválni s különböző utakon a herczeg táborába visszatérni.</p>
                  <p>- Legyen - felelt Apagyi. - A német vezéreknek gyanítom, több emberük is volt
                     lesben, mint a mennyit elfoghattak azok, kiket én - élvén a gyanúpörrel - hű
                     embereim egyikének vezénylete alatt, jó előre Pozsonyba küldtem.</p>
                  <p>- Annyi a kajtár, mint a kurta eb - mond Radvánszki - az ember nem tudja, hol
                     bukkan rájok. Alkalmasint ezektől tudta meg a hős Schlick, minő járatban
                     vagytok.</p>
                  <p>- Semmit sem tudott meg - viszonzá Apagyi. - Meglehet az is, hogy azon
                     gazemberek egyike vagy talán mindhárman, kiket könyörületből fel nem aggattak
                     embereim az első fára, felocsúdván a bő mértékben szolgáltatott ütlegek után,
                     nyomunkra találtak; mert cselédeim már az első állomásban gyanús embereket
                     láttak szállásunk körül bolyongni s rájok is lőttek. Elég annyi, barátom, hogy
                     mikor második nap az éj valami csárda közelében meglepett, alig pihentünk le s
                     egyszerre húsz vasas, ha nem több, körülfogta a falun kívüli lakot. Cselédeimet
                     dühös védelem után lefegyverezték s engemet és nőmet azon pillanatban rohantak
                     meg, mikor kiugorva ágyamból, pisztolyaimat vettem kezembe. Húsz ellen! no de
                     semmi! legalább öt-hat megkóstolta pisztolyom sárkányát, lövésem aligha
                     talált.</p>
                  <p>Egy Judás-képű rongyos ficzkónak köszönhetem életemet; ki rám fogta, hogy
                     Bercsényi vagyok, talán hitte is. Élve akartak átadni gróf Schlick úrnak, ki
                     régen készült mindnyájunkat négyfelé vágatni. Annyi igaz, hogy a vitéz
                     vasasokat nagyon meglepte, engemet egyedül látni nőmmel; világos, hogy Clermont
                     barátomra is számítottak.</p>
                  <p>- Gyalog kellett nőmmel együtt kisérni e goromba ficzkókat, kik kezeinket
                     hátrakötözték s az egész úton káromkodtak s átkozódtak.</p>
                  <p>- Schlick, kinek hadi szállására vezettek, igen örült a fogásnak.</p>
                  <p>- Úgylátszik, nem várt ily szerencsét s az egész intézkedés azoktól jött,
                     kiknek tőrét Pozsonyban kikerültük, s kik talán a számos czirkáló őrcsapatok
                     egyikének adtak hírt.</p>
                  <p>- A mint látod, barátom, czélt értek, de cselédeim néhány vágással s ütleggel
                     gazdagulva, saját parancsomra kereket oldottak, nem is üldöztetvén azok által,
                     kik Bercsényit s valami hölgyecskét a táborok örökös kiséretéből gondoltak
                     üstökön tartani.</p>
                  <p>- Cselédeim azonnal felkeresték anyósomat, Ráfaelnét, kinek hollétét embereim
                     mindig tudták. Egy czigány lovászom pedig vezetéklovammal Clermont barátomhoz
                     sietett, kivel Egerben adtunk légyottot egymásnak, - a többit tudod.</p>
                  <p>- Tudom, - szólt Radvánszki - hogy derék anyósod éppen azon órában érkezett
                     Schlick hadi szállására, mikor fölötted az előre-elhatározott halálos itélet
                     kimondására együtt ült az úgynevezett hadbiróság, s hogy a császárné levele
                     megtette hatását; de anyósodról magáról még igen keveset tudok; pedig e feltünő
                     jellem élénken érdekel. Hol képezte ki magát e hölgy annyira, hogy a feszes
                     udvari körökben is megjelenhetik s németül jobban tud beszélni, mint
                     akármelyikünk.</p>
                  <p>- Ezt hosszas lenne részletesen elbeszélni, viszonzá Apagyi, ki nem volt
                     barátja a szószaporításnak, - de röviden elmondom.</p>
                  <p>- Anyósom igen fiatal korában Apafi fejedelem udvarában növekedett, a híres
                     Bornemisza Anna körözetében. Ott képezte ki magát s a német és franczia nyelvek
                     tudása annál elkerülhetlenebb lőn, mivel maga a fejedelem csak latinul s
                     magyarul beszélt, udvaránál pedig számos idegen jelent meg.</p>
                  <p>Mikor Apagyi eddig ért beszélgetésével, kiverte pipáját s rövid említést tőn
                     Bory történetéről, Leopold császár megmérgeztetéséről, mit akkor tájban
                     mindenki tudott; csak annyit tevén hozzá, mi Ráfaelné rokonságát ama
                     szerencsétlen férfiúval s Eleonora császárnő háláját tárgyazta.</p>
                  <p>Clermont addig, míg Apagyi Radvánszkinak kiváncsiságát lehetőségig
                     kielégítette, gondolatait fűzte tovább s szemeit a szép természeten legeltette,
                     mely itt, mint többnyire a regényes erdélyi völgyekben, valódi kaczérsággal
                     tárta fel zöld pompáját. Mikor Apagyi oda ért beszédében, hol már Radvánszkinak
                     semmi kérdeni-valója nem volt többé, Clermont Apagyihoz fordulván, szólt:</p>
                  <p>- Egyet még sohasem fejtettél meg előttem, barátom, Apagyi; igaz, nem is
                     kérdeztem, pedig jól tudod, hogy anyósodnak alig van nagyobb tisztelője, mint
                     én. Mondd meg nekem, mi birta az öreg Teleki Mihályt arra, hogy az erényes nőt
                     védje s nejéhez küldje, mikor a bodzai táborozás alkalmával Heuslernek nem
                     csekély hajlama volt őt összevagdaltatni.</p>
                  <p>- Ennek egyszerű magyarázata van, - viszonzá Apagyi, kit már a sok beszéd
                     meglehetősen untatni kezdett: - anyósom a Hálomhad ellen évek óta folytatott
                     pere végett igen gyakran fordult meg Teleki Mihály házánál, kit még Apafi
                     udvarából ismert, hihető, - mikép talán azért, hogy ezen Erdélyben mindenható
                     embert s a császári udvar titkos hívét s nagy tisztelőjét, annál élénkebb
                     részvétre birja, - felfödözte neki, minő kulcscsal bir a császárnénál akkor
                     megjelenhetni, mikor akar. - De nézd csak Vaszil és Hannes uram megálltak. -
                     Ah! - most balra fordulnak, előttünk a völgy, hová Miriánt rendeltük.</p>
                  <p>Valóban Vaszil és Fenchel átmetszvén a széles völgyet, egyszerre megállították
                     lovaikat s rövid tanácskozás után, egy szűk torkolat felé ügettek, mely a
                     szemközti oldalon furódott az erdőségbe.</p>
                  <p>Radvánszki s baráti azonnal arra fordították lovaik fejét.</p>
                  <p>- Nem csekély bajod leend barátom Radvánszki, - mond Clermont, - e haramia
                     néppel. Ismerem e fajt a forradalom első napjaiból, mikor a herczegnek egész
                     jellemszilárdságára volt szüksége, hogy a siker fölött jó előre kétségbe ne
                     essék.</p>
                  <p>Radvánszki egy tekintetet vetett Clermontra, melyben erély s elszántság
                     párosultak, azután szíves hangon viszonzá: - Tudom, mi vár ránk, azért
                     szólítottam fel Miriánt, kinek befolyása a népre oly nagy; s ez okon kértelek
                     titeket barátim, hogy e nehéz kivitelű rendezés munkájában segédkezet
                     nyujtsatok. Jobb barátokat nem választhattam. Te Apagyi halálos ellensége vagy
                     a német vezéreknek, s csak azon csodálkozom, hogy Caraffát rég össze nem
                     vagdaltad, bár miként ezt beszélted nekem, nem egyszer igen közel voltál hozzá,
                     s tehetted volna. Te pedig Clermont - -</p>
                  <p>- Megbocsáss, ha félbeszakítalak - mond Apagyi, - de nem hagyhatom e
                     megjegyzésedet felelet nélkül; őszinte leendek, mert nem akarok jobbnak
                     látszani, mint vagyok! Halljátok tehát. Fiatalabb koromban mély szerelmi nehély
                     s féltékenység egy lépésre birtak, mely most is szivemen ég, mint egy
                     lángcsöpp. Ujfalvi Erzsi saját kezem által veszett el.</p>
                  <p>- Tízszer megérdemlette! - kiáltott fel Radvánszki.</p>
                  <p>- Ugy van, - viszonzá Apagyi, egy árnyával a búskomolyságnak, - százszor,
                     ezerszer! de a tőrszurás mindamellett még érezteti hegyét velem! - Csatákban,
                     fegyverrel fegyver ellen, az ágyúk dörgése közt a halál kézről kézre jár; ott
                     elveszti a gyávaság azon utált színezetét, mely minden itéleti vagy önkényes
                     gyilkosságot bélyegez. Igazad van, gyűlölöm e sehonnai vezéreket, kik szép
                     hazánkban úgy gázolnak, mint a nyomtató ló! utálom s megvetem Caraffát.
                     Akárhányszor, hatalmamban volt e gyáva ember, mert öreg inasa, kit még
                     Ujhelyieknél gyakran láttam s kinek rokonszenvét ajándékaim megnyerték,
                     béremben van; de nem akarom, hogy meghaljon! A halál nem büntetés, s hol az
                     élet ily szomorú s az emberek oly állatiak, mint nálunk ezrek s ezrek, ott a
                     halál jutalom! Azt akarom tehát, hogy éljen! éljen, rettegve minden órában a
                     haláltól, melytől ember nem fél úgy, mint ő.</p>
                  <p>Radvánszki figyelemmel hallgatta Apagyi beszédét, azután élénk részvéttel
                     kiáltott fel:</p>
                  <p>- Értelek barátom! van sok, mit a világ, a közvélemény, talán Isten maga
                     megbocsájt nekünk, de a mit magunknak meg nem bocsájtunk
                        soha. E nyilatkozat óta még inkább becsüllek és szeretlek. Látjátok
                     tehát, - folytatá derülten, - hogy jól választottam embereimet. Van-e buzgóbb
                     magyar, mint például te, barátom Clermont, bár idegen vagy?</p>
                  <p>- De azért, - viszonzá Clermont, - a szép Francziaországot is szeretem! Igaz,
                     hozzátok közelebb vagyok. E földön születtem, elébb tudtam magyarul, mint
                     francziául s minden füzére a hála és rokonszenvnek e szerencsétlen országhoz
                     csatol, melyet nehéz óráiban inkább tudok szeretni, mint valaha! Atyámat egykor
                     gazdag családja üldözte könnyelműségeért; mert fiatal korában vagyonát
                     eltékozolta, hiúságból inkább, mint vesztegetésből. A király fényes udvara volt
                     a gyúkör, minden kitünőség ott összpontosult; csoda-e, ha fiatalon s teli
                     életerélylyel részt akart azon zajos s korlátlan kéjáradatban venni, melyhez
                     jutni mindenki vetélye lőn? Végre semmije sem maradt s nem akarta szegénységét
                     szemléül kitárni azok előtt, kik egykor vagyonából osztozva, most feledték őt.
                     Kivándorlott tehát s Bécsben franczia órákat adott, eltitkolván régi nevét,
                     fényes eredetét s mindazt, mi szerencsétlen sorsával ellentétben állt. Atyám
                     szép férfiú volt, alig 28-29 éves akkor: tanítványai egyike, felséges hölgy,
                     feledhetlen anyám, ellenállhatlan vonzalmat érzett iránta. Egész regényt
                     beszélhetnék el nektek, miként igyekezett nagyanyám, mert anyámnak atyja nem
                     élt már, egyetlen gyermekét s gazdag vagyona örökösét eltiltani atyámtól. Mikor
                     végre atyám nevét elárulta, sőt azon kilátását is nyilvánítá, hogy aránylag
                     csekély összeggel, idővel javai nagy részét reméli visszanyerhetni, e vallomás
                     nem használt semmit. Anyámat kolostorba rejtették. Öt évig atyám semmit sem
                     tudott s hallott róla, s sebzett szívvel fűzte odább napjait saját
                     keresetéből.</p>
                  <p>- Egy reggel megnyilt szegény szállásának, ajtaja s a felséges hölgy mély
                     gyászban lépett a szobába. Anyám volt! egyedül maradt a világon. Anyja halálos
                     ágyában kibékült vele, megbánta kegyetlenségét s megáldotta őt.</p>
                  <p>- A többit gyaníthatjátok. Pár év mulva beköszöntem a világba, azóta nem
                     ismertem mást, mint e földet! most atyám, anyám sírjai csatolnak ide. Tőlük
                     tanultam szeretni a hazát, könnyeiben osztozni, örömével boldog lenni! - Hol
                     lehetnék inkább otthon, mint itt, hol a kedves, jó és boldog emberek hamvai
                     nyugosznak; mert atyám és anyám forrón szerették egymást. - Mikor Clermont
                     vallomásiban eddig jutott, alig voltak húsz lépésre Vasziltól és Fencheltől,
                     kik a völgy nyilásánál pár vidéki oláhval beszédbe ereszkedtek.</p>
                  <p>- Jószágaid egy részét, - kérdé Radvánszki, Clermonthoz fordulva, - úgy tudom,
                     visszanyerted.</p>
                  <p>- Igen, - felelt a kérdezett, - a nagy király kegyessége járulván hozzá, többet
                     válthattam vissza, mint gyanítottam. Hogy pedig XIV. Lajosnak irányomban
                     tanusított rokonszenve egész családomat részemre hódította, ez természetes.</p>
                  <p>- Uraim! - szólt egyszerre Vaszil, ki Fenchellel együtt a három lovas közelébe
                     ugratott - Mirián atyánk megérkezett a kitűzött helyre s vár reánk. A kurucz
                     tábor alig van két órányira ide; ezek a becsületes emberek mondják, - folytatá
                     a két oláhra mutatva, - az idő halad, - ha úgy tetszik, menjünk.</p>
                  <p>Vaszil előre küldvén az oláhokat, kik sajátosan felfegyverkezve, kis borzas
                     mokány lovakon ültek, újra megindult s őt Radvánszki egész kiséretével
                     követte.</p>
                  <p>Így jöttek be a völgybe. A nap a hegy gerinczeit érte el, tágas karaja
                     szétterjesztve bucsuzó sugárit, mint reszkető ernyőt s a fák csúcsaiba
                     olvadozott be.</p>
                  <p>Szép volt e völgy; fűszeres szellők lengedeztek ölében s jéghideg patak habzott
                     zöld szőnyegén keresztül. Oldalain csodás bérczek emelkedtek, mintha a
                     természet szeszélye a képezetek minden alakzatit egymás mellé akarná halmozni s
                     a földtan buvárait eltéveszteni elveikben. Gömbölyű hegykupok, éles szögletbe
                     felrugó sziklák mellett álltak, míg tovább mély szakadások nyiltak, telve
                     özönelőtti szirtromokkal. Maga a természet játszi színben terült ez egyetlen
                     földhalmazokon, hol roppant magasságú facsoportozatokban, hol újra sűrű
                     bokrokban, melyek a harántékokat mint zöld gyapjut borították el.</p>
                  <p>Egyik oldalán egészen zárva volt, vagy legalább látszott a magány, de keleti
                     részén keskeny nyilás vonult végig, szűkebbre s mindig szűkebbre szorulva, mint
                     egy hosszú alagút.</p>
                  <p>E nyilás közelében, az egész völgyet tábor foglalta el; látszott távolról az
                     emelkedő füst; ha a szél elverte azt, egy-két sátor gerincze emelkedett ki s
                     valami zsibongás hallatszott, hasonló a sáskafelleg közeledéséhez, melyen át
                     egy trombita harsogott; de az egész, kék párázatokkal ömlött össze.</p>
                  <p>Néhány kecskeőr-gyermek tévelygett a síma tisztásokon, vagy ült a patak szélén,
                     fahéjból csavart sípokkal, kecskéiknek teljes szabadságot engedvén a bokrok
                     lombjain rágódni, vagy a sziklák ormain keresni az édes gyökeret s a virágzásba
                     indult fűszeres növényeket.</p>
                  <p>Kellemes, csendes tekintete volt e völgynek, melyet csak a patak zugása, a
                     messze csengő síp s a fák rezgése szakított félbe búskomoly összhangjával. De a
                     mi e völgynek regényes kifejezést adott, s egy lapját tünteté elő ama napok
                     történetének, porrá égett falu volt, magas kősziklák hosszában.</p>
                  <p>Itt-ott éktelenül meredett fel egy kémény vagy egyes fal, míg körüle szén és
                     perje feküdt halmazokban.</p>
                  <p>Máshol az egykori házhelyet csak a fekete négyszeg jelelte ki, melyet a leégett
                     kerítés képezett.</p>
                  <p>Minden kihalt, egyetlen ember sem lakta ez egykor virágzó helységet. Eltűnt az
                     emberi kéz, a vadon természet dudvával terítette be az udvarokat és utczákat,
                     hol az eső mocsárokba gyűlt s lőn a békák országa zöld hinárban.</p>
                  <p>Éjfélkor az uratlan ebek benyargalták a völgyet, vonítva mint a farkasok, s
                     megtámadva, kit éjjel balsorsa e pusztaságba vezetett.</p>
                  <p>Az egyház volt az egyedüli építmény, mely némi egészet képezett, mivel tornya
                     épen állt, ha egykor csillámló bádog fedelére a füst a kora régiség kormát
                     vonta is.</p>
                  <p>Harangjait rég elvitte a nép ágyút önteni, talán ablakainak zöld üveg karikáit
                     ama gyermekek hordották el rendre, kik most a füvön csalják az időt játékkal s
                     zenével, az ólomból pedig, mely azokat együtt tartotta, az emberek golyókat
                     öntöttek egymás ellen.</p>
                  
               


               <!-- milestone type="subChapter" n="II"/ -->
                  <p>A hűs völgybe érvén, alig haladtak néhány száz lépésnyire, midőn sűrű fák mögül
                     új lovas csapat bontakozott ki, jóval különböző attól, melyet eddig kisértünk.
                     Mintegy tizen lehettek, többnyire apró, de jeles lovakon, melyeknek hosszú
                     sörénye s felborzadt szőre mutatá, minő kevés gondot lehetett ez időben e hű és
                     hasznos állat csinosgatására fordítani.</p>
                  <p>A lovasok elején az öreg Mirián tisztes arczára és hószakállára ismerünk, kit
                     egyszerű moldvai öltöny borított, bőségében a keleti viseletekre emlékeztetvén.
                     Setét kék szövetből készült az egészen, míg derekát széles bőr öv szorította.
                     Fején alacsony kerek süveg ült, s egész tekintete ellentétben állt kiséretével,
                     vegyes fegyverzetben, minővel akkor tájban a vidéken mindenütt találkozott a
                     szem.</p>
                  <p>Az öreg férfiú balján egy ifju lovagolt hófehér lovon, s fehér, csodásan
                     redőzött öltözetben. Ha emlékezetünket megfeszítjük, lehetlen arra a szép
                     gyermekre, inkább mint ifjúra, nem ismernünk, kit a Gaura Drakulujban évek
                     előtt Mirián oldala mellett láttunk.</p>
                  <p>Az egykori gyermek álla körül most selyempelyhek borultak, de a dicső
                     vonásokban szintazon magasztaltság tűnt fel, mint akkor, bár ezek jelenben
                     kiképzettebbek valának.</p>
                  <p>Ki volt e bájos alak, mi csatlá őt Miriánhoz vagy Kasperekhez, miként őt a két
                     vidéken nevezték, hol vele találkoztunk, - senki sem tudta. A csoda az, hogy
                     régi, régi időkben, melyeket a jelen ivadék csak nagyatyjai mondáiból ismert,
                     Mirián kiséretében nem egyszer láttak ily alakot, hol mint serdülő ifjút, hol
                     mint férfiut.</p>
                  <p>A jövendő Mirián készült-e ebből, olyan volt-e, mint a halhatatlan Dalai Lama,
                     ki századokon át ivadékról ivadékra felifjodik s megöregszik, de el nem tűnik
                     az élők közől? ki tudná: fia, unokája, vagy talán unokájának gyermeke volt e?
                     Senki sem kérdezte. Oly szokássá vált Mirián atyát minden ünnepies alkalomkor
                     ezen ifjú kiséretében látni, mikép az már csak azoknak tűnt fel, kik vele
                     először találkoztak.</p>
                  <p>Az öreg azon emberekhez tartozott, kiknek kivételes, rejtélyes helyzetük sok
                     kérdezősködést kirekeszt; de ha volt, ki tőle tudakolta az ifjú nevét s
                     viszonyait, Mirián sohasem felelt többet, mint ennyit: neve Mirián, ne
                     kérdezzétek honnan jött, mire szánta az Isten, az ő ideje is eljő, akkor
                     megismeritek őt.</p>
                  <p>Ha e talányos ifjunál nehány perczig időzünk, talán azon reményünk van, hogy a
                     mit a nép Miriánról beszélt, mindinkább a lehetőség s valószinűség határiba lép
                     s talán éppen ez által növeli az annyi csodával s babonával körözött ember
                     érdekességét; mert sejteti, hogy nem lehetlenséget mesélünk, hanem régi
                     hagyományokat ismétlünk, melyeknek, ha nem adhatjuk világos megfejtését, mivel
                     avval magunk nem birunk, legalább a kulcsra mutathatunk a fürkészni s a csodák
                     oldását felkeresni szeretők számára.</p>
                  <p>Mirián kisérete férfias tekintetű népből állt; de nehéz leende elhatározni,
                     minő fajnak fiai. Szintazon vegyület tűnt fel abban, mely a Gaura Drakulujban
                     lepett meg, csakhogy itt néhány emberrel, amott nagy sereggel találkoztunk.</p>
                  <p>Két lelkész válik ki közőlök, ama kalugerek osztályából, kik - mikép sejtenünk
                     lehet - Mirián közvetlen eszközeihez tartoztak s kiséretéből ritkán
                     hiányzottak.</p>
                  <p>Mihelyt Vaszil és Fenchel az öreg Miriánt megpillantották, azonnal
                     megállították lovaikat, és azon tiszteletből, melylyel őt üdvözölték,
                     szembetűnt, hogy e férfiú hatásteljes befolyásából semmit sem vesztett, mióta
                     őt utoljára láttuk.</p>
                  <p>Radvánszki s kisérete e közben vágtatva sietett elő, s a tisztes öreget azonnal
                     tág udvara a lovasoknak karolta körül, melynek közepén őt, a két lelkészt, az
                     ifjut, fehér redőiben s Radvánszkit látjuk barátival s Vaszillal és Fenchellel.
                     Mirián mindnyájokat szelid fönséggel s nyájas szavakkal üdvözlötte.</p>
                  <p>Miután nehány barátságos szót váltott Radvánszkival s barátival, az öreg a
                     leégett helység felé mutatott és szólt: - Barátim! az ég borús, látjátok ama
                     fekete fellegeket, miként hömpölyögnek a hegytetőkön végig, a kelő szél zugása
                     viharral fenyeget, - haladjunk!</p>
                  <p>A fegyveresek tág köre megnyilt s mindnyájan követték Miriánt, ki még oly
                     biztonsággal ült nyergében, mintha a negyvenes években volna.</p>
                  <p>- Ime a tanácsterem! - kiáltott fel az öreg, Radvánszkihoz fordulva, ki
                     mellette lovagolt - jobb kezével a leégett kunyhók közül búsan kiemelkedő
                     egyházra mutatván.</p>
                  <p>Már a közelgő fergeteg egyes kövér csöppekben tarkázni kezdé az út vertebb
                     földét, midőn mindnyájan a régi építmény közelébe értek, hol nem kevés
                     meglepetésükre kosarakkal s málhákkal felpodgyászolt lovakat találtak,
                     alkalmasint Mirián szokott kiséretéhez tartozókat, mire a mellette álló szolgák
                     is mutattak.</p>
                  <p>Az egyház kerítésének még egyik oldala fennállt, s fölötte a romladozó fél
                     födél, külről - egykor vásárosok áruhelye - s némi védelmet igért a lovaknak az
                     idő mostohasága ellen. E kerítés maradvány s az egyház közt az elhagyott temető
                     sírkeresztjei félig leégve hevertek szanaszét s a ravatalokon a közeli kunyhók
                     fekete perjéje feküdt.</p>
                  <p>Radvánszki kisérete a csaták s gyors menetek e napjaiban többször volt szabad
                     ég mint födél alatt; egy kis fergeteg mitsem billent rajta, azért a regényes
                     menhely egész palota volt számukra.</p>
                  <p>Leszálltak lovaikról s nemsokára a nyergeik mögűl leszedett szénatekercseken
                     rágódtak a fáradt állatok, míg lovasaik jól rosszul megvonták magukat e nyitott
                     eresz alatt.</p>
                  <p>Mikor mindnyájan leszálltak, Mirián pillanatra megállván az egyház előtt,
                     melynek ajtószárnyait rég fölemésztették a tábortüzek, némi szinezetével a
                     búskomolyságnak, felsóhajtott: - Alig nehány éve még s e szép istenházában az
                     orgona szólt, oltárain viaszgyertyák égtek s a harangjai a buzgó népet hivták
                     össze! - Oh! hogy az unokák szétrombolják, mit őseik építettek s Bábel
                     tornyának története mindig ismétli magát az életben! Menjünk - folytatá belépve
                     a mohos küszöbön, - építsünk és vessünk, majd a nagy földesúr oda fenn
                     fölneveli a magot s összeforrasztja a köveket, az ő bölcsesége szerint.</p>
                  <p>Míg Mirián beszélt, mindnyájan követték őt, s most az egyház tágas hajójába
                     látjuk őket behaladni.</p>
                  <p>Szomorúan meredeztek a puszta falak a merész ívezetekig; az oldaloltárok
                     eltűntek, a kirugó talapok jelölték helyeiket; csak a főoltárnak látszottak még
                     maradványai, de minden szénné égett. A karcsú oszlopokat s fából faragott
                     szobrokat feketére nyalta a láng, mely úgylátszott, az egyház belsejét
                     emésztette fel, míg födelét megkímélte. Talán elmult haragja, mikor felcsapott
                     a magas boltozatokig s ott az angyalok szelid mosolyával találkozott, kiket
                     egykor jobb időkben, a gazdag földesúr s egyház-gyámnok festetett azokra, ki e
                     helységet s az egész vidéket birta.</p>
                  <p>Mint valami gyászemlék, torzított alakokkal, ült az egykor fényes oltár a
                     szentély öblében, hasonló a katafalkhoz, melynek gyertyáit eloltották s
                     koszorúit leszedték. Csak fönn az oltártetőn, kerítve koromtelt sugároktól,
                     fénylett tisztán az aranygalamb, képe a szent ihletnek, mint Noe hirnöke, de
                     nem hozott zöld ágat és sajátos fönségben az egykori áhitat jelképévé lőn.
                     Alant a tágas pallózaton, halomban hevertek az összeégett lóczák. Itt-ott a
                     kövezeten, dísztelen tüzhelyek korma s véres foltjai terültek; látszott, hogy a
                     ronda nép, mely ólat s korcsmát csinált az Isten házából, elébb rablott
                     tápszereit költötte el, azután gyujtott örömtüzet a rom istenének. A benyomás,
                     melyet ez építmény, üvegtelen ablakaival, összerogyott ajtaival s a pusztulás
                     szenynyével, új vendégeire tőn, nem volt idegen ezek előtt.</p>
                  <p>A szem elszokott ez időben a béke szelid képeitől, s honias tüzelőitől
                     körülülve vidor családtól, a venyigétől, mely a csendes lakra fonódik s kék
                     fürtei az ablakon betekintenek, s az egyház éjféli mécsétől, mely festett
                     üvegen át szent derűt sugárzik.</p>
                  <p>Más képe a felriadt életnek ömlött az országon át, száguldó seregek, csatazaj,
                     lángok dübörgése kelő vihar szárnyain. A nép maga feledte lakályos födelét, a
                     béke napi szorgalmát, s karddal kezében nyugtalan zarándokságra kelt.</p>
                  <p>Mirián mellére tette két kezét s megállt az egyház közepén. Szeme az
                     ablaknyilásokon át a fekete fellegekhez volt emelve, melyek csendes morajjal
                     vonultak mint hosszú csatárláncz a békés egen elő.</p>
                  <p>- Hárítsátok el e dísztelen szennyet s terítsetek szőnyeget az egyház közepébe,
                     hogy üljünk karajba, tartván tanácsot, mint őseink egykor zöld szőnyegen,
                     melyet Isten borított szét nagy egyházában, - szólt Mirián.</p>
                  <p>Cselédek jöttek elő s nemsokára a romok elháríttattak s Mirián sátorszőnyegei,
                     tiszta, gyapjas terítéket képeztek, hol a választottak helyet foglaltak.</p>
                  <p>- Hozzatok szövétnekeket elő! - szólt újra az agg férfiú, - mert az est közelg
                     borúival s nem rövid perczek míve, mit itt tisztába kell hoznunk.</p>
                  <p>Mirián rejtett kristály-palotájáról, arany, ezüst kárpitjairól csodákat regélt
                     a nép, bár küszöbén át avatlan nem lépett soha, s nem kevéssé növelte e
                     rejtélyes embernek hatását valami költői ihlet, mely szavaiból lehelt, s azon
                     körülmény, hogy minden megjelenésekor, úgyszólván a bőségszarúját hordozta
                     magával. Ez okozta főleg, hogy a nép kábult áhítattal felsőbb lénynek hitte
                     őt.</p>
                  <p>Valóban, a szőnyegek nem képezték az egyedüli előnyt, mely Mirián
                     rendelkezésére állt. Pár percz alig telt el, már azon vas karikákba, melyekről
                     egykor fali gyertyatartók függtek, most szurokfáklyák voltak illesztve s a
                     cselédek csak közvetlen parancsra vártak, hogy azokat meggyujtsák.</p>
                  <p>Sajátságos szemlét nyujtott ezen újnemű gyűlés a törökös takarón, hová Mirián s
                     mind azok, kik a tanácskozásban résztvehetni gondoltak, félfekvő helyzetben
                     könyökeikre támaszkodva, tágas körben ültek. A többiek tiszteletes távolban
                     álltak vagy az oltártalapokon foglaltak helyet, halk hangon társalogván, nehogy
                     a tanácskozókat háborgassák.</p>
                  <p>Mirián volt első, ki szólt: - Fiaim! a kurucz sereg, mely mintegy három
                     negyedórányira táborozik, a legnépesebb azok közől, kik itt Erdélyben ő
                     herczegsége zászlói alá esküdtek. Rendetlen fegyverzett nép ez, de nem rosszabb
                     a klinieczi völgyben összeseregletteknél a forradalom első napjaiban. Minden
                     hibája az, hogy élén nem hazafiak, hanem martalóczok állnak. Fegyelmet e nép
                     közé hozni, majdnem lehetlen; de miként hallom, valami nyoma a rendezésnek
                     mutatkozik közte, mióta a vezérséget egy Hirmondó nevű
                     mármarosi ember vette át, nem tudom, katona vagy haramia-e? Ha e főnök ő
                     herczegsége küldöttségét elfogadja, minden meg leend nyerve.</p>
                  <p>- Van-e erre remény? - kérdé Radvánszki - mert én kinyilatkoztatom, hogy ha a
                     nép ő herczegsége igen elhatározott és szigorú parancsinak ellenszegül, azonnal
                     visszatérek és magára hagyom. E részben megbizatásom világos, mert a jó ügynek
                     semmi sem árt inkább, mint emberek, kik azt gaztettekkel beszennyezik s ürügyül
                     használják rablásra és féktelenségre.</p>
                  <p>- Barátom! - szólt közbe emelt hangon Apagyi - legyünk méltányosak és béketűrők
                     s ne hagyjunk fel rajta! Miért követelünk mi e néptől szelid ildényt, világos eszméket, nemes irányt?! Mit tett
                     a kormány ennyi milliók polgáriasítására? Semmit. A nagy Bethlen Gábor s néhány
                     hű fia a hazának, voltak az egyedüliek, kiknek köszönni lehet, hogy a nemesség
                     nagy része valamivel fölebb áll értelemben ezen elhanyagolt csordáknál. Ha a
                     nép első megjelenésünkre vonakodik bennünk Rákóczi Ferencz küldötteit
                     elismerni, van egy sikeres mód a kételyek megtörésére: parancsolni fogunk neki!
                        Hol az értelem megszakad, a parancs
                        határa kezdődik.</p>
                  <p>- Kevesen vagyunk - viszonzá a Miriánnal jött idegen arczú férfiak egyike,
                     valóságos atléta a maga nemében, de kinek vonásai nem sok önbizalomról tevének
                     bizonyságot - jó lenne talán a népet előkészíteni s valakit oda küldeni a
                     kedélyek kitapogatására.</p>
                  <p>Mirián és Apagyi hallgattak, várván, hogy többen nyilatkozzanak. Clermont volt
                     első, ki az utóbbi beszédre felszólalt.</p>
                  <p>- Előkészíteni a népet? miért? ily esetekben több s elhatározóbb hatása van a
                     gyors, rögtöni föllépésnek s az erélynek. E nép Rákóczi fejedelem zászlóit
                     tűzte ki, egyes küldöttei pedig meg nem szűnnek ő herczegségét pénzért,
                     fegyverért zaklatni; mit akarhat tehát jobbat, mint az ünnepiességet, mely
                     által a legszentebb ügy harczosaivá felavatjuk.</p>
                  <p>- Az ily embereknek akarata nincsen - viszonzá Apagyi komor hangon. - Akarat és
                     szenvedély ellenkező eszmék: az akarat vezet, a szenvedély ragad. Bár rossz jós legyek! magasztos
                     erőfejlésünk átfut történelmünk lapjain, mint fényes üstökös, de czélt alig
                     érhetünk.</p>
                  <p>- Oh uram - mond Mirián, fölemelkedve kissé félfekvő helyzetéből - ki hitét
                     veszti, ügyét vesztette el! Kegyed jól tudja, hogy egyetértünk elvben, mióta
                     egymást ismerjük; hogy olyanok vagyunk, mint ama kis állat a tenger fenekén,
                     melyet a szem nem látott soha, de munkája századok lassú, kitartó szorgalmával
                     kláris-szigeteket emel ki a hullámok közül. Ne feledjük, mikép sokszor a
                     véletlen jobbkor megadja azt, a mi előkészítve későn érik meg; s azért nem jó
                     baljóslatokat emelni jó ügy sikere ellen. Értelem s nemes törekedés állnak-e
                     szemközt velünk? hogy az erő s hatalom, mely rendelkezésünkre van,
                     megszégyenüljön előtte? mivel jobbak nálunknál a bérenczek, ama német hadak,
                     kiknek minden élve: vérbosszú? Durva súly áll itt mind a két részről szemközt,
                     ha a nagy küzdő számot tekintjük, avval a különbséggel mégis, hogy mi a
                     szabadság mellett, amazok a szabadság ellen vívnak. Ne vessük meg e népet, mert
                     buta és szilaj; használjuk fel erejét s buzgóságát, hogy egykor szabadok
                     legyünk s rajta kezdhessük az ujra-alakítás nagy munkáját.</p>
                  <p>- Eltértünk a tárgytól - mond Radvánszki, ki a közvetlen teendők embere volt. -
                     A kérdés az: van-e remény, hogy megjelenvén e kuruczoknál, miként magukat
                     nevezik, ellenszegülés nélkül hódolatra birhatjuk őket?</p>
                  <p>- A kérdéstől el nem tértünk, barátom - viszonzá Apagyi - az ellenszegülést
                     legyőzni s szembeszállni azon emberekkel, kik a háromszinű zászlóval kezükben,
                     Rákóczi parancsait el nem akarják fogadni: magamra vállalom.</p>
                  <p>- Mitől tartasz tehát? - kérdé Clermont, ki előbb, mint bárki más, észrevette
                     azon komorságot, mely Apagyi egész valóján feltűnt, darab idő óta.</p>
                  <p>- Magunktól tartok, nem e néptől - felelt Apagyi. - Mit akarunk mi?
                     Szabadságot, úgy-e? De hogyan értjük mi a szabadságot? Nemde, mint kiváltságot
                     egyik osztályára a lakosságnak, s jármot, szolgaságot a többire? Miként lehet
                     egy ország szabad, hol nehány ember mindennel bir, míg millióknak egy gör
                     földje nincsen, melyet sajátjának nevezhet?</p>
                  <p>- Én Magyarországon nem ismerek más nemzetet, mint éppen a kiváltságos osztályt
                     - mond Radvánszki kedvetlenül. - A nép nem ért meg a szabadságra, s adj neki ma
                     szabad földet, egy ujjad helyett karod után fog nyulni. A ki gyermeknek kést,
                     tudatlannak könyvet s vaknak szemüveget nyujt, magának tulajdonítsa, ha hátra
                     megy, nem előre. Tettekre szólít a sors bennünket, nem fényes, de kivihetetlen
                     elméletekre, miért is ily kérdéseket feszegetni, mikor a nyakunkon a kés, s nem
                     szavak, hanem ágyú és kard határoznak sorsunk felett.</p>
                  <p>Apagyi tekintetének egy villáma esett Radvánszkira, heves felelet küzdött fel
                     ajkaira, de mérsékelte az istent keblében s hidegen viszonzá:</p>
                  <p>- Igazad van, a tett napjai ezek; tegyünk, áldozzunk, ez a mi határozásunk!</p>
                  <p>- Ugy van - mond Mirián - miután Apagyi magába fojtotta gondolatait - küzdjünk,
                     tegyünk, s ha sok vér folyand, míg a mag kikel, Isten neki! Ah, mert mélyen
                     kell hatni a gyökérnek, hogy fönn dúsan zöldeljen a lomb, s gyümölcsök érjenek.
                     Kegyetek, uraim, a tett emberei, nem fogják kérdeni, mit ad a jövő óra? életünk
                     fel van avatva a jó ügynek, siker vagy vesztés, mitsem változtatnak. Tudom én
                     jól, hogy karddal csak oldanunk lehet, kötni nem, arra az eszme kell, mely mint
                     a gyöngy tenger fenekén pihen, s a felfedező kézre vár.</p>
                  <p>- Isten adjon nekünk sikert - szólt Apagyi - de az én hitem az, hogy míg a
                     népért semmit, magunkért mindent teszünk, csak egy követ raktunk le, nem
                     építettük föl a szabadság egyházát.</p>
                  
               
               <!-- milestone type="subChapter" n="III"/ -->
                  <p>Míg e tanácskozás folyt, melynek minden részleteit adni, túlvinne a kiszabott
                     határokon, addig a vihar egész erejével megrohanta e völgyvidéket; dühösen
                     csapott be a zápor az egyház üvegtelen ablakrésein s olykor egy-egy csattanás
                     szakította félbe a beszélők szavait. De kiöntvén dühét, mint ily hegyes vidéken
                     gyakran történik, a fellegek ritkulni kezdettek s egy részük gyors rohammal
                     szárnyalt tovább. A dörgés távoli morgása hallatszott még; a záport lanyha eső
                     váltotta fel s az est sötét szárnyaival kezdé elborítani az egész vidéket. A
                     cselédek meggyujtották a szurokszövétnekeket, melyek most már bátrabban
                     éghettek, mert a szél is lassankint elállt s az eső nem csapott be az
                     egyházba.</p>
                  <p>A tanácskozás e közben meg nem szakadt. Apagyi kitérései kevés időt vettek el
                     abból, mert igen jól tudta, hogy az emberek meg nem értik őt, s más tér volt
                     az, hol Miriánnal és néhány választottakkal együtt - a csaták s koczkavetések
                     közepette - tudott egy-egy óvott órát kikapni, hogy titkos barátival magasabb
                     irányú s mélyebben vágó eszméknek tegye le magvát. Nem merjük állítni, de nincs
                     minden valószinűség nélkül, hogy az akkor Francziaországban szélesen elterjedt
                     szabadkőművesség e távoli vidékekre is elharapózott, s Mirián, Apagyi, és
                     többen, épitői valának Salamon egyházának. Annyi franczia jelent meg a magyar
                     táborban, hogy e sejtelem megbocsátható. Igaz, Apagyi ideje nem jött még el! -
                     talán midőn e hányatott életnek fáradt kereke lejárt, s a hideg sírba vitte
                     magával a nagyot és szentet, mit tűzlelke előjósolt, s előlátott ama korból,
                     mely - mint a költő mondja - jönni fog, s melynek jönni kell! - hol a kiváltság
                     megszünik, s a jog, rend, és béke foglalja el helyét, szóval, a szabadság kora,
                     mely mindent ad, mi jó, mindent gátol, mi rossz.</p>
                  <p>Apagyi forradásos vonásai kövült hidegségükben, zárva tartották s födve lelki
                     titkait, mint a fejthetlen Isis rejtelmeit. Olyan volt ő, mint Deucalion, mikor
                     a köveket vetette vállán át, hogy nép keljen belőle. A nép embere volt, de az
                     emberek nem értették őt! Igen, nem jött el kora, csak az ige, az előérzet volt
                     ő, jobb időből.</p>
                  <p>Ha kiemeltük emez eltéréseket a fő és közvetlen kérdéstől, kötelességet
                     gondoltunk teljesíteni, arra mutathatván, hogy már e korban voltak emberek,
                     kiknek eszméi nagyobb röptet vettek, s kiknek álmai s ábrándjai nem voltak oly
                     üresek, mint gondolnók; mert ha a lélek halhatatlan, az egyszer megszületett
                     nagy eszmék is azok. Észrevehetlen elárjongnak, mint az esőcsepp gyűrűje a
                     csendes tavon, s annak, a mi szellemi, üledése el nem mosódik, mint a durvább anyagé, mely elidül s
                     elhamvad.</p>
                  <p>Éppen mivel Mirián s társai a tett emberei voltak, szemmel tartották a fő, a
                     közvetlen eszmét. Apagyi maga s mindnyájan átlátták, miként szemközt egy névvel
                     hadias, de valóságban rabló sereggeli találkozással, a legszebb elméleteknek
                     háttérbe kell vonulni, míg a sor rájok kerül egykor.</p>
                  <p>Ezen okon e gyakorlat emberei hamar végzéshez jutottak, habár - honi szokásként
                     - a tanácskozás elég szóárral járt.</p>
                  <p>Határozattá lőn, a hajnalt bevárni, mint hozzávetőleg legjózanabb időszakát a
                     mámorban elalvó népnek s mikor esze aránylag legfogékonyabb.</p>
                  <p>A hosszas beszédeknek vége szakadt s mindenki tudta, mi vár rá a jövő napon.
                     Már az éj bekövetkezett s a fergeteg egészen elvonult; kiszálltak a csillagok
                     az égre, úszva fönn, mint lángcsöppek a kék tengerben. Minő felséges volt ez
                     éji kép! A romokat árnyak leplezték; az egyház magas tornyával, feketén kiválva
                     az éji derűből, még növelte a regényes környezet érdekét.</p>
                  <p>A jelenet megváltozott. Mirián bőségszarúja kitárta kincseit s nemsokára ama
                     kosarak tartalmából, melyeket a podgyász-lovakon láttunk, a cselédek hadias
                     estebédet hoztak elő.</p>
                  <p>Állva, járkálva és ülve, a hogy lehetett, lőn az elköltve, mig künn a lovak
                     abrakoltak s a kis védsereg s cselédség szabad ég alatt osztozott a bő
                     áldásból, mely - miként a rózsák kelnek az ifjú tavasz léptein - kisérte
                     Miriánt, hol megjelent.</p>
                  <p>Azt kérditek, honnan vette mindezt? miként nyultak feléje a szolgáló kezek?
                     hogyan talált védelemre mindenhol?... Gondolkozzatok! nem láttatok e embereket,
                     kiket varázs kisér, kik elé a szívek repesnek s csak megjelenniök kell, hogy
                     maguk körül kiséretet, szavaiknak hallgatókat, óhajtásaiknak buzgó teljesítőket
                     szerezzenek. Ha láttatok ily választottakat, vagy történelmi emlékeitekből ily
                     egyes világító tornyok s bálványszobrok állnak ki, ne kétkedjetek többé, hogy
                     mindannak megfejtésére, mit hallátok, nem kell csodákat fölidéznünk, mivel ez
                     szintoly természetes, mint a közundor és utálat, mely történelmileg szennyezett
                     emberek nevére borul.</p>
                  <p>Hajnalra lévén az indulás határozva, senkisem gondolkozott az alvásról, s ha
                     itt-ott a fáradtabbak egy száraz szögletet kerestek, hol a falhoz támasztva
                     fejeiket, rövid ideig pihenhessenek, az urak közül többen pipára gyujtottak s
                     derülten társalogtak Miriánnal, vagy egymás közt; csak Apagyi vonásaiban tűnt
                     fel valami ábránd-komolyság, mintha lelkén sötét előérzetek lidércze ülne.</p>
                  <p>Éjfél közel volt már, midőn egyszerre távoli zaj emelkedett, olyan, mint a szél
                     moraja, midőn késő őszszel száraz lombokon csörtet át, vagy a rengeteg erdőt
                     rohanta meg a jégvihar.</p>
                  <p>Úgy tetszett, mintha kiáltások s olykor egy-egy lövés hangzanának, azután
                     dübörgés jönne, mint farkas-seregé fagyos rögön.</p>
                  <p>Mindnyájan figyelmesekké lőnek, s Radvánszki azonnal czirkáló csapatot rendelt,
                     mely lóra kapván, azon táj felé sietett, honnan e sajátságos lárma
                     keletkezett.</p>
                  <p>Ily háborús időkben az óvatosság napirenden volt. Alig telt el néhány percz s
                     már a lovakat felkantározták, s a főnökök szintúgy, mint az őrsereg, az egyház
                     előtti téren csatára készen várták, mit a jövő pillanat hoz.</p>
                  <p>Halkkal a völgy azon részén, merre a kurucz tábor tanyázott, világár kezdett
                     fejledezni, mint az égés veres fénye, menyezetet képezvén magasan a völgy
                     fölé.</p>
                  <p>Senki sem tudta hirtelen felfogni, mi történik. Az erdő ég-e, vagy valami
                     elfeledett kunyhó s asztag gyúlt-e föl?</p>
                  <p>- A kuruczok! - kiáltottak egyszerre többen. - Mit akarhatnak? - szóltak mások.
                     - Békés, vagy ellenséges szándékkal jönnek-e? - kérdezték minden oldalról.</p>
                  <p>Mirián fiatal kisérőjével s a többiekkel, kik a tanácskozásban résztvettek, a
                     támadásra, mint védelemre kész sereg előtt, ültek lovaikon. Mindenki a
                     legnagyobb várakozásban volt s Radvánszkitól, mint a Rákóczi által küldött
                     követség főnökétől, látszottak parancsot várni.</p>
                  <p>- Mit gondoltok, urak - szólt Radvánszki - nem volna e jó hirtelen megjelenni a
                     haramia nép előtt, mely aligha új rablásra nem indult ki, s most, az ég borúi
                     csekély számunkat leplezvén, őket megtámadni?</p>
                  <p>- Várjuk be, míg megjelennek - viszonzá Apagyi - de nem itt, hol egy szabad
                     mozdulatunk nincsen, hanem a leégett helységen túl, s igyekezzünk jó állást
                     venni. Én nem tartok támadástól - folytatá - égő szövétnekkel nem jönnek azok,
                     kik harczot keresnek.</p>
                  <p>Radvánszki helybenhagyta Apagyi észrevételét, s éppen készült parancsot adni
                     indulásra, midőn egy lovas vágtatott a leégett kunyhók közt a széles utczán
                     elő, s egyenesen Radvánszki felé tartott.</p>
                  <p>A lovas ama czirkáló csapatból jött, mely kevés idővel ezelőtt távozott.
                     Mihelyt Radvánszkihoz ért, hirtelen megállította lovát és szólt:</p>
                  <p>- A kuruczok zászlókkal és zeneszóval jönnek, azt hiszik, hogy a herczeg maga,
                     Rákóczi Ferencz, köztünk van.</p>
                  <p>- Tehát békés szándékkal jönnek? - kérdé Radvánszki.</p>
                  <p>- Úgy van, vezér úr! mindjárt itt lesznek, az előcsapattal találkoztunk; tenger
                     nép jő s mind a mi embereink.</p>
                  <p>- Annál jobb, öcsém - felelt Radvánszki, kire e hír igen derítő hatást
                     gyakorolt.</p>
                  <p>Az egész völgy világosodni kezdett. A nép, mely közeledett, galyakat kötött
                     össze, ezeket gyujtotta meg, s ha leégtek, elvetette s másokat vett elő. Már a
                     zene egyes fuvalmait szárnyán hozta a szellő, Rákóczi dala volt ez, ráismert
                     mindenki s a szivek felmelegedtek.</p>
                  <p>A tágas utczán vágtatva tért vissza a czirkáló csapat, s tisztje élénken
                     kiáltott:</p>
                  <p>- Minden jól van! Éljen Rákóczi Ferencz! Éljen a szabadság!</p>
                  <p>E felkiáltások után megállt az összegyűlt főnökök előtt s Radvánszkihoz
                     intézvén szavait, szólt:</p>
                  <p>- Az egész tábor nyomunkban van, alig értünk ki a helységből, már láttuk őket
                     jönni. A vidékiek, kikkel találkoztunk, mondják, hogy a táborban megtudták
                     érkezésünket, sőt azt hiszik, hogy maga a herczeg köztünk van, s alig várják a
                     pillanatot, hogy parancsinak hódolhassanak.</p>
                  <p>Miriánt szokott magasztaltsága itt sem hagyta el; úgy vélte, hogy a nép iránt,
                     mely ennyi buzgóságot mutat, vétek lenne bizalmatlanságot elárulni, s illő a
                     hódolati eskü elfogadásának ünnepiességet adni.</p>
                  <p>- Uraim! - szólt az őt és Radvánszkit köröző férfiakhoz - jónak látnám, ha a
                     sereget az egyház közelében állítnók fel s magunk visszatérnénk az Isten
                     házába, nehogy a nép, mely tenyerén hordja elénk szivét, higyje, hogy nem
                     bízunk benne! Míg én itt vagyok, úgy sincs mitől tartani, engem mindenki ismer,
                     ha nem személyesen, nevemről, s nem bánt.</p>
                  <p>Senkinek tanácsára sem lehete inkább hajlani, mint Mirián szavaira, kinek -
                     mikép alig szükséges mondanunk - Rákóczi tudtára adatta, hogy Erdélybe
                     követséget indít.</p>
                  <p>Mindnyájan átlátták ezt, s azért néhány rövid észrevétel után, a sereg
                     parancsot kapott kifejlesztett zászlókkal az egyház előtt bevárni, s a
                     legszivesebben üdvözölni a jövőket.</p>
                  <p>Radvánszki pedig, s a többi előkelők, visszatérvén az egyházhoz, leszálltak
                     lovaikról, s újra a magas boltozatok alatt látjuk őket, hol a majdnem leégett
                     fáklyákat mások váltották fel, s a cselédség a romokat, miként lehetett, két
                     oldalra hárította el.</p>
                  <p>Nem sok idő telt s már a közeledő világ az egyház körözetét elárasztotta.</p>
                  <p>A Rákóczi-dal, nem nagy művészektől ugyan, de kitelhető buzgósággal játszatva,
                     kisérte az éljenzést, mely valódi fergeteghez hasonlított s szűnni nem akart.
                     Mihelyt az erdélyi kuruczok a faluba, vagy inkább annak leégett kunyhói közé
                     érkeztek, Radvánszki serege is felemelte szavát, s oly zúgás és ordítás terjedt
                     az egész völgyben, minőről alig lehet fogalma annak, ki népségeinket nem ismeri
                     s nem tudja, minő hatása van kedélyeikre nagyszerű öröm- vagy
                     bánat-nyilatkozatainak.</p>
                  <p>De vessünk egy tekintetet a közeledőkre, mi egyszersmind megismerteti velünk
                     azon seregek természetét, melyek ez időkön az ország minden szögletében
                     keletkeztek.</p>
                  <p>Olyanok voltak ezek, mint a tavak árja, vagy a hegyi patakok, név nélkül
                     bolyongva ismeretlen árkokban és szakadásokban, míg egyenkint a nagy hadsereg
                     medrébe ömlöttek át s nevet, jelentőséget nyertek.</p>
                  <p>A tekintet nem volt érdek nélküli; a buzgóságban még akkor is van valami
                     tiszteletes, midőn szilaj vadságában tör ki s mindent magával sodor. Ha aztán a
                     rokon elemek szövetkezni kezdenek s a zavaros tömeg némi alakot ölt magára, az
                     ember önkénytelenül megkapatik azon eszme által, minő erő létezik az akaratban,
                     s mennyire növekszik ez, ha szétáradását rend és összetartás szabályozzák. A
                     tömeg, melynek nagy részét az éj borúi födték, nemcsak az egész széles utczát
                     ellepte, hanem úgy tetszett, mintha annak rendezetlen uszálya, a leégett lakok
                     hamu-halmain s koromdombjain át, mint az ár terjedne szét az egész
                     völgyben.</p>
                  <p>Nem lehet mondani, hogy e tömeg fegyveres részében némi rend nem létezett, sőt
                     meglepő, mennyire tudta egyetlen ember, ha nem szabályozni, s szigorú fegyelem
                     alatt tartani, legalább medrébe szorítni s szétfolyását gátolni.</p>
                  <p>E főnök saját kegyelméből, nem oly rég kezdett Erdélyben hirnévre szert tenni s
                     nem volt más, mint a kit már említeni hallánk, Hirmondó nevű kalandor, haramia
                     vagy martalócz, kivel mindjárt találkozni fogunk. De mielőtt ez történnék,
                     fejtsük meg a sajátos elnevezés okát, mert gyaníthatá bárki, hogy a Hirmondó
                     név nem családi elnevezés, hanem egy azon számtalan melléknevek közűl, melyeket
                     nagy és szomorú idők költenek ki, s néha unokákra szállítanak át.</p>
                  <p>Mikor Pintye Gregor Nagybányát elfoglalta s ott a hőslelkű polgároktól
                     agyonveretett, mikép érintve volt már, sorsát mind azok osztották, kik rablás
                     által beszennyezték a Rákóczi-zászlókat, melyek alatt Bányát bevették.</p>
                  <p>Közszólás szerint, hirmondó sem maradott, legalább azt
                     hitte, s a nép közeljárt az igazsághoz; mert az egész rabló csorda a széles
                     sírárokban feküdt már, melyet az akasztófa közelében a nagybányai nép ásott
                     számukra; de egy - - egyetlen megmenekült, bár az árokba vetették őt is, vagy
                     legalább azt erősítette.</p>
                  <p>Állítá tudniilik: hogy a halottak garmadájának tetejére lökték, s így történt,
                     hogy az azokra borított föld őt csak alig födte s lélekzetét el sem fojtotta;
                     sebeit pedig éppen a föld tömvén be, - el nem vérezhetett. Mikor tetszhalálából
                     magához tért, elég erőt érzett még lerázni magáról a sírterhet s a hegységeken
                     át Deésig menekülni.</p>
                  <p>A nép, melynek csodás feltámadását a sírból elbeszélte, mint egyedüli hírhozót
                     annyi elveszett közűl, Hirmondónak nevezte, s babonás tiszteletet érzett
                     iránta, mint olyan iránt, kin a halál nem fog.
                  </p>
                  <p>Lehet, hogy Hirmondó, kinek valódi neve Horváth György
                     volt, miként az később tudva lőn, e körülményt használta s feltámadásának
                     csodás színt adott, tudván, hogy a nép közt az több hitelt nyer, mint a
                     legtermészetesebb megfejtés.</p>
                  <p>De siessünk vele találkozni. A sereg, melyet maga körül gyűjteni tudott, s mely
                     őt vezérének választotta, eléggé rendezett csapatokra volt felosztva s elől a
                     legbátrabbak a zászlókat vitték. Többnyire gyalog harczosokból állt, de
                     sikerült a vezérnek közel 300 lovast összegyűjteni, s e törekvésében az akkor
                     nagyszámú erdélyi ménesek akaratlanul adóztak, de mindig a vonakodók s
                     császáriakéi, azon a részen, melyben Bussi Rabutin állt.</p>
                  <p>Legelől a gyalogság jött, tisztekkel ellátva, már a minőket a véletlen adott.
                     Fegyverzete dsidákból s kaszákból állt, csak itt-ott lehetett egy lőszert látni
                     vagy inkább hallani, mert a ki ilyennel birt, minden alkalmat használt, hogy
                     azzal puffogtasson.</p>
                  <p>A legelső kis csapatot, mely aránylag jobban is volt fegyverkezve, követte a
                     czigány hangászkar. Ezután jött a lovas sereg, mintegy száz lépésnyire, egy kis
                     dandár által megelőztetve. Hasonlított ez a mostani úgynevezett plájásokhoz; fegyverzete egészen törökös volt, s hosszú
                     lőszerekből s handzsárokból állt.</p>
                  <p>Mindezek vidéki öltözetben valának, melynek csak a fegyverzet adott hadias
                     tekintetet, de ez is, ama kis dandárt kivéve, többnyire saját készítésű
                     fa-buzogányokból szegekkel tüskézve s ritkábban egy-egy kaszából, kardból s
                     valami rossz pisztolyból állt.</p>
                  <p>Alig volt sereg a világon, melynek oly hosszú uszálya s kisérete leende, mint
                     ennek, de a vezér úgy intézte a dolgot, hogy a számtalan podgyász-szekerek,
                     nők, gyermekek, a fegyveres erő menetét nem zavarták, avval össze nem
                     elegyedtek, hanem külön őrség védelme alatt követték vagy kisérték azt.</p>
                  <p>A mi inkább meglepte a magyar küldöttséget, mint bármi: az egy, több mint húsz
                     darabból álló, vas abroncsokkal erősített faágyú-telep volt, körözve
                     hevenyészett tüzérségtől. Tudva van, hogy Pintye Gregor volt első, ki az ily
                     faágyúknak eszméjére jött, s kitől Hirmondó, egykori czimborája, megtanulta
                     azok készítését és használását.</p>
                  <p>Jelenben a tulajdonképi kiséret hiányzott, s a mit a sereg két oldalán áradozni
                     láttunk, vidéki nép volt, Rákóczi érkezésének hírére összetolongva a közeli
                     helységekből; mert Hirmondó urnak igen jó hirmondói valának s Radvánszki
                     érkezését tudta, szándékosan megerősíté népét hiedelmében: hogy maga a herczeg
                     oda hagyta híres vezéreit, mint szent Pál az oláhokat és siet őket szívéhez
                     karolni.</p>
                  <p>Hirmondó volt ezen egész hadosztály vezetője s mindjárt az első gyalog csapat
                     után jött a legcsodásabban s tarkábban felkészült kisérettel, mely nagyszámú
                     tisztjeinek választottaiból állt. Ezek a megférhetőig mindent magukra raktak, a
                     mivel tekintélyüket növelni gondolták, vagy mi hadias kinézésük előnyére
                     szolgálhatott.</p>
                  <p>Hirmondó maga, felséges fekete ménen ült, rókatorkos kék mentében, roppant
                     ezüst gombokkal, fején valami német tábornoknak széles karamú s arany
                     paszománt- s számos strucztollal ékesített kalapját látjuk. Kezében kivont
                     kardot tartott, talán valami horogra került vasas német hagyományát.
                     Medvebőrrel fedett nyerge kápájából pisztolyágyak néztek ki s egy rézveretes
                     fokos csüngött bal oldalán.</p>
                  <p>Hogy tisztjei kevesebb vagy több sikerrel igyekeztek főnöküket utánozni, vagy
                     inkább majmolni, magában értetik. A szövétnek-hordók a sereg két oldalán utczát
                     képeztek s a szemle sajátosságát még nevelték.</p>
                  <p>Midőn Radvánszki kiséretéhez s az egyházhoz közel érkeztek, a harsogó
                     éljenzéseket minden vidéki nyelven viszonozták.</p>
                  <p>Hirmondó felállította egész seregét, középben a gyalogságot, két oldalt a
                     lovasokat, s végig nyargalván a hosszú homlokzaton kiséretével együtt, úgy
                     tudott intézkedni, hogy az egésznek sokkal érdekesb s festőibb tekintete lőn,
                     mint - az alkatrészek ismerete után - az ember gondolná.</p>
                  <p>Mihelyt minden el lőn intézve, leszállt lováról, s több mint 50-60 tiszttől
                     kisértetve leírhatlan büszkeséggel és méltósággal az egyház felé intézte
                     lépteit, hol, mikép értésére adatott, a követség készen áll elfogadására.</p>
                  <p>Mirián, Radvánszki s a többiek, nem csekély kiváncsisággal néztek a jelenet
                     elé, mely reájok várt. A csoportozatnak, melyet a tágas egyház boltjai alatt
                     képeztek, világosítva a szurokfáklyáktól, feltünően érdekes és festői szinezete
                     volt.</p>
                  <p>Radvánszki állt előtérben, jobbján Mirián, balján Apagyi és Clermont, négy
                     felséges alak a maga nemében; a többiek tágas félkört képeztek mögöttük.</p>
                  <p>Végre folytonos éljenzések közt Hirmondó átlépte az egyház küszöbét, és
                     egyenesen Radvánszki felé intézte lépteit, legkevesebbet sem vesztvén el szilaj
                     biztosságából.</p>
                  <p>Hirmondó alacsony termetű, zömök ficzkó volt, alig több 25-26 évesnél; arczában
                     félreismerhetlen volt a magyar jelleg, de egy roppant sebhely tekintetének vad
                     kifejezést adott.</p>
                  <p>Egyébiránt a sebhely meglehetősen be volt gyógyulva, s mindössze éles vörös
                     vonalt képezett homloka bal szögletétől jobbra egész arczán át. Hogy a vezér
                     nem volt ment minden hiúságtól, a roppant kostök tanusítá, mely hosszú
                     sallangjaival elől nadrág-szíjjáról csüngött s a két igen tarka kendő, mely
                     rókatorkos mentéjének zsebéből kilógott.</p>
                  <p>Mikor Radvánszkihoz ért, leemelte tollas kalapját s tisztelettel meghajtván
                     magát, ekkép szólt:</p>
                  <p>- Nagyságtok, kegyelmetek! Áldassák az Úr Isten neve, ki nagyságtokat és
                     kegyelmeteket ide hozta e szegény országba, hol most a németek foglalnak és
                     sarczolnak, hűséges szolgákat találván a szászokban s a hazaáruló urakban.</p>
                  <p>- Mi, Isten látja lelkünket, megtettük, a mit tehettünk s becsületére váltunk ő
                     herczegsége Rákóczi Ferencz nevének és zászlóinak. Mostan pedig készen állunk
                     oda menni és azt cselekedni, mit ő herczegsége kegyelmes urunk nekünk
                     parancsolni fog.</p>
                  <p>Miután Hirmondó ezt nyers hangon s kissé hadarva elmondotta, beszédét erélyes
                     kézmozdulatokkal s roppant kalapjának csóválásával kisérvén, egyszerre
                     fennakadt, - de pillanatig sem vesztvén lélekjelenlétét, nagyot kurjantott: -
                     Éljen Rákóczi Ferencz! éljen a szabadság!</p>
                  <p>Ezen utóbbi része beszédének, a legnagyobb hatást idézte elő mindenesetre; mert
                     nemcsak az egyházban azonnal ismételte mindenki felkiáltását, hanem annak
                     hangja a sereghez jutván, idő kellett, míg az éljenzéseknek s a
                     czigány-zenészek hegedű-rántásainak és a trombita-harsogásainak vége lőn.</p>
                  <p>Radvánszkira s mindnyájokra Hirmondó egész tartása s megjelenése nem tőn
                     kellemetlen benyomást, sőt volt a ficzkón valami olyan, mitől az érdeket nem
                     lehetett elvitatni.</p>
                  <p>- Vezér úr! - szólt Radvánszki, - közelebb lépve hozzá - ő herczegsége nevében
                     szivesen köszönöm s elfogadom a hazafias ajánlatot; s mivel ő herczegsége e
                     szép sereget, mely kegyelmed vezénylete alatt áll, sem jobb, sem hűségesebb
                     kezekre nem bízhatná, mint azéira, ki azt összegyűjteni s begyakorolni tudná, -
                     kegyelmedet ezennel ő herczegsége nevében s különös meghagyásából ezredesnek
                     nevezem ki, remélvén, hogy ezután ő herczegsége parancsait szintoly buzgó
                     hűséggel teljesítendi, mint a minő ügyesen tudott eddig maga parancsolni!</p>
                  <p>- Mindig a herczeg emberei voltunk, csak zászlói alatt küzdöttünk! nem
                     ismertünk más urat soha, - így kiáltottak fel Hirmondó maga és kisérete.</p>
                  <p>Radvánszki szavaira az új ezredes arcza még büszkébb kifejezést nyert. Mihelyt
                     ki volt ezredesi méltósága mondva, kevélyen maga körül tekintett, mintegy
                     tudtukra akarván adni azoknak, kik vele jöttek, minő nagy úrral leend ezután
                     dolguk.</p>
                  <p>Apagyi s Clermont, mint szintén Radvánszki, Hirmondónak kezét megrázták, azután
                     adott parancsra egy zászlót s egy szépen dolgozott ezüst kardot hoztak elő.</p>
                  <p>- Ime, - szólt Radvánszki - e zászlót ő herczegsége küldi kegyelmed serege
                     számára; e kardot pedig, melynek vasára a Rákóczi név van metszve, kegyelmednek
                     adja emlékül s hivatala jeléül. Vezesse az első kegyeteket dicsőségre,
                     emlékeztesse a másik kegyelmedet, ezredes úr, hogy Rákóczi Ferencz dícsőséges
                     hadseregében ezredesi fényes méltóságot visel s annak kötelességeitől nem
                     szabad eltérni.</p>
                  <p>Rákóczi Ferencznek ezen utóbbi kegyessége Hirmondó és serege iránt, annyira
                     tűzbe hozta a főnököt és kiséretét, hogy mindnyájan kardot rántottak s magasan
                     felemelvén azokat, esküt tőnek, utolsó leheletükig híven maradni a hon ügyéhez
                     s annak vezetője- s főnökéhez, Rákóczihoz!</p>
                  <p>Lehetlen az élénkséget, a vidor zajt, éljenzéseket, s lövöldözéseket leírni,
                     melyek azon pillanatban minden határt túltörtek, mikor Mirián Rákóczi
                     zászlójával előmenve s mindazoktól kisértetve, kik az egyházban voltak, kiért
                     az ég csillagos boltozata alá s ünnepies menetben a két felállított sereghez
                     közeledett.</p>
                  <p>A vidékiek beszélték később, hogy a kiáltások messze elhallatszottak az erdőkbe
                     s meg nem tudták fogni, mi történik.</p>
                  <p>Mirián a zászlót fölszentelte, és Hirmondó esküt tőn seregével együtt, hogy azt
                     soha el nem hagyja.</p>
                  <p>Ily jó és váratlan eredménye lőn Radvánszki megbizatása egyik ágának, ki másnap
                     reggel azonnal gyors hirnök által tudósította Rákóczit mindenről.</p>
                  <p>* * *</p>
                  <p>Mihelyt Radvánszki feladatának s megbizatásának ezen egyik nehéz részét
                     bevégezte, a másik szintoly nehéz, bár veszély helyett ünnepies diadallal járó
                     teendői elé sietett. Az erdélyiek, pár szász széket kivéve, melyek német őrizet
                     hatalma alatt voltak, összegyűltek Gyula-Fehérvárra, hol mind a három nemzet,
                     magyar, székely s több szász szék küldötte megjelentek. Ott volt Pekry Lőrincz
                     is, - zavart okozva éretlen beszédeivel, - s többen az erdélyiek közül, kik
                     eddig Rákóczi körözetében, úri módon ellátva, mint vendégek mulattak s térre
                     vágytak jelentőbb tevékenységet kifejteni. E
                     nevezetes gyűlésben Rákóczi összes felkiáltással erdélyi fejedelemmé
                     választatott. Az erről szóló oklevéllel, Mikes Mihály elnöklete alatt, fényes
                     küldöttség indult a magyar táborba.</p>
                  
               
            </div>
            <div type="chapter">
               <head>LÁNGFÜRDŐ.</head>
               <p>Míg Rákóczit Erdélyben fejedelemnek választották, Magyarországban a harcz változó
                  szerencsével folyt. A vezérekben a viszály szelleme működött, innen volt, hogy
                  másoknak való vagy ráfogott hibái szolgáltak lepléül az ügy nagyszerűségéhez
                  aránylag apró szenvedélyeknek, sértett hiuságnak s káros dicsvágynak.</p>
               <p>Miért ismételnők ezt! a történelem könyve a biblia, hol mindez fel van jegyezve.
                  Nyissátok fel, minden lapja egy leczke, egy megoldott talány, vagy biztos
                  vezérfonal az emberi gyöngeségek tévegén át. Mindenütt a középszerűség vaksága s
                  az önzés makacssága, valahányszor a választás órája üt, én vagy te, egyéni vagy közérdek közt.</p>
               <p>De a könyvek megirattak, az idő mély barázdákat szántott - s az emberek - emberek
                  maradtak.</p>
               <p>Széchenyi Pál, a békealkudozások főnöke, a feltünőbbek egyike e zaklatott korban,
                  talán jót akart. Ám legyen, de neki is megvolt egyéni szemüvege, melyen át sokat
                  nem úgy látott, mint mások s talán látköre szűkebb volt, mint róla
                  gyaníthatnók.</p>
               <p>A béketanácskozások nyúltak s lehet, hogy nem sejté, mikép ez az, a mit azon ügyes
                  tervezők akarnak, kik színleg hódolva Leopold elhatározásának, azt titkon
                  akadályozni törekedtek: Széchenyi segédkezet nyújtott e hosszadalmas rendszerre.
                  Rákóczitól ünnepélyesen hadszünetet kért, hogy ezen idő alatt a béke s egyezség
                  pontjairól tanácskozhassanak.</p>
               <p>Voltak számosan a hadseregben, kik aranyhegyeket igértek maguknak a leendő
                  egyezségből; mások, kit hitüket elvesztették a bécsi s prágai mindenhatók
                  igéreteiben, ez oka, hogy a kedélyekben új választó szakadás nyilt s a
                  köztevékenység és buzgóság veszedelmes megrázkódtatás küszöbén állt.</p>
               <p>Rákóczit a tapasztalás megtanította, mikép valahányszor tőle azt kivánják, hogy
                  békésen bevárja, mi leend a zöld asztalnál elhatározva: addig ellenségei nemcsak
                  minden tevékenységüket megfeszítették erőt gyűjtésre, hanem szerte az országban
                  dúltak és pusztítottak. Azért bár számosan akadtak, kik ostromolták és unszolták,
                  hogy Isten neveért! ne szalaszsza el az alkalmat, dicső békekötés alapjára s
                  ragadja meg két kézzel az odanyujtott jobbot - - Rákóczi visszautasította
                  Széchenyi kérelmét s a hadszünetet megtagadta.
               </p>
               <p>A levelezések s oklevél-cserék azért meg nem szűntek, mint szintén a mindig
                  megujított békealkudozások.</p>
               <p>Rákóczi legtöbbször Bercsényit és Károlyi Sándort használta e szövevényes
                  értekezésekre, melyekben, mint láttuk, az angol és a hollandi követségek is
                  résztvettek s melyeket a többi európai hatalmasságok is élénk érdekkel
                  kisértek.</p>
               <p>Folytatjuk tehát rövidre vont történelmi rajzunkat a csaták és viadalok terén, még
                  egy-egy katastrophához jutunk, mely után regényünk személyzetéhez s egyes
                  jelenetekhez térhetünk vissza, az elbeszélés virágos ösvényén.</p>
               <p>Rákóczi ily természetű hadviselésben, nem lehetett sokáig egy helyen. Hol ő
                  mulatott, ott volt a kormány is, oda jöttek a futárok s hirnökök, míg néha hült
                  helyét találták s az ellenség seregei közt kelle utat keresniök az új
                  főhadiszállásig.</p>
               <p>Rákóczi Dunaföldvár felé sietett eseményeink e szakában s ott táborát jól
                  rendezett karózásokkal s földhányásokkal megerődítteté.
               </p>
               <p>A ráczok, meghallván a békealkudozásokat s látván, hogy a német vezérek csak úgy
                  gazdálkodnak az országban, mint eddig, vérszemet kaptak s újra összesereglettek,
                  halált esküdve minden másfajú lakosra.</p>
               <p>Rákóczi fájdalommal tapasztalta, hogy e népséggel kibékülni nem lehet s hajlama
                  jobb meggyőződése daczára, kénytelen irtó szándéka ellen szigorú visszatorlással
                  fellépni.</p>
               <p>Rendeleteit megtette tehát s ellenök indult. Rákóczi e tájban már el nem érhette
                  többé, hogy hadmenetei titokban maradjanak: a magyar nép nem tud titkot tartani,
                  erre igen nyilt, igen bátor, de egyszersmind igen könnyelmű és vigyázatlan is.
                  Minden csataterv, minden titkos merény ki lőn kürtölve, az ellenség néha hamarébb
                  megtudta, mi szándékoltatik ellene, mint egyike az alárendeltebb magyar
                  tiszteknek. De ha az ellenség e titkok birtokában volt, Rákóczi Brenkovics által
                  nem kevésbbé folyamában tartatott mind annak, mi ellene s övéi ellen terveztetett;
                  s ha mindennek elejét nem vehette, vezérei okozták, kik azt hitték, hogy
                  szabadsági sereg vezéreinek illetlen engedelmeskedni s másnak eszén elmenni.</p>
               <p>Szerencséje volt Rákóczinak, hogy akkor magyar hirlapok nem léteztek, e túlbuzgó
                  nyilvánítói a hadi titkoknak: a német vezérek sok kémet megkíméltek volna.</p>
               <p>A ráczok is jókor megtudták napját, óráját, mikor indul Rákóczi serege ellenük,
                  mikor érkezik meg s mit akar: azért nem vesztvén időt, hirtelen felhagytak a
                  garázdálkodással s igyekeztek az első rohamot kikerülni, hogy a magyar sereg hült
                  helyüket találja.</p>
               <p>De kissé elkéstek, mert Rákóczi lovassága megfoghatlan rövid idő alatt a
                  darázsfészek közepében termett s elkezdte munkáját huszárosan.</p>
               <p>A ráczok mindenfelé szétszaladtak, de pár nagyobb rabló tábor nem ért rá megoldani
                  a kereket s a szerbekhez átfutni.</p>
               <p>E táborok egyike, rendetlen csapataival nyilt téren állt. A magyar lovasság azt,
                  mint sötét tömeget megpillantotta s észrevette, hogy a csomó hullámzik, nincsen
                  tehát szándéka komoly tusába ereszkedni.</p>
               <p>A csata dél tájban mégis megkezdetett, de csak egyes lövések által. A nap magasan
                  állt az égen, messziről néhány helység tornyát lehetett kivenni, míg a rácz
                  seregen túl, hosszú, széles mocsár terjedett tele náddal. E rejtekből, hová a
                  ráczok közül többen elbujtak, a néha vakmerően közeledő magyar lovasok közül
                  néhányat lelőttek már.</p>
               <p>Látván a ráczok, hogy a lovasság pár csapata sebes vágtatva jobbra kanyarodik s
                  őket túlszárnyalni igyekszik, egy része a tömegnek rendezni kezdette magát s
                  törekedett a mocsárt megkerülni, míg a többiek észrevevén, hogy a lovas had
                  megoszlik, túlnyomó számukban bízván, előre nyomultak, sűrű lövöldözésekkel
                  üdvözölvén a közeledőket.</p>
               <p>Igen sok idő telt el e közben, mert Rákóczi be akarván a gyalogságot várni, inkább
                  védelmi, mint támadó rendszert követett s nem akarta elleneit futásra nógatni, míg
                  a lovasság egy része túlszárnyalván őket, elvágja menekülési útjokat.</p>
               <p>De bármiként sietett a rácz sereg visszafelé, e lovasság a roppant kanyarulat
                  daczára, melyet tennie kellett, megelőzte azt. Azon perczben, mikor Rákóczi
                  gyalogsága szekereken megérkezett s rendezni kezdette magát, már a ráczok látván,
                  hogy a lovasságnak sikerült megkerülni a mocsárt, ijedve fordultak meg s azokkal
                  kezdettek egyesülni, kik felhagyván most az ingerkedéssel s puffogatással, mindig
                  közelebb s közelebb vonultak a nádasokhoz.</p>
               <p>A nap már lehanyatlott s a tárgyakat lassankint árnyak öntötték el. A magyar
                  gyalogság lobogóit fejtette ki, melyekkel a szél játszott, a lovas sereg pedig
                  nyugtalanul várta a parancsot támadásra.</p>
               <p>A széles nádas mocsár, hasonló az amerikai savannokhoz, mint zöld szőnyeg
                  hullámzott s a rácz sereg messzeterjedő tömege lassankint elérte annak szélét s a
                  szem látta, miként gyérül és keskenyedik a széles embervonal, mely azt köríti.</p>
               <p>E közben Rákóczi, együtt látván erejét, elhatározó fogást akart tenni s hirtelen
                  kiadván parancsait, a vadászat megkezdetett.</p>
               <p>A lovasság minden oldalról előrobogott. Éljen Rákóczi! e felkiáltás hangzott mint
                  az ég dörgése s néhány pillanat alatt a ráczok folytonos lövöldözés közben,
                  közelebb s közelebb nyomattak a mocsárhoz, míg a nádas közt egyszerre eltűntek s a
                  lovasság semmit sem tehetett többé ellenük.</p>
               <p>Az est mindinkább sötétedett s a nádas homályaiból sűrű lövések üdvözölték a
                  merészeket, kik e süppedékeket megközelítették.</p>
               <p>Rákóczi a gyalogságot küldötte előre s lassankint egész déli oldala a
                  nádtengernek, csatárlánczczal volt körülvéve, míg a lovasság valóságos
                  hajtóvadászatot tartott a csekély rácz lovas-dandár ellen, mely mindenfelé
                  szétoszolva futott, merre szeme látott.</p>
               <p>- Tüzet kell a nádasnak adni! - kiáltott egy a Rákóczi tisztjei közűl. - Ki kell
                  őket a síkra csalni, a rácz csak sánczok mögött bátor s ha elbújhatik s lesből
                  lőhet. - Tüzet! tüzet! - ordított e tigris.</p>
               <p>Alig volt e szó kiejtve, azonnal minden oldalon ismételték: tüzet! tüzet!</p>
               <p>Nem csekély fáradságba került a nádas szélét felgyújtani, de a kuruczok száraz
                  avart gyűjtöttek össze s nemsokára mint lánggyűrű, kezdette az égés a mocsár tágas
                  karimáját körülfogni.</p>
               <p>Rémítő látvány fejledezett most. A láng, mely eleinte csak kisértgetve harapott a
                  még nyers növénytengerbe, a mindig erősbülő szélvihartól felölelve,
                  diadalmenetben, mint tűzpalást kezdé mindenfelől elborítni a veszélyes ingoványt.
                  A menekülők térdig, sőt övig rejtőztek benne, mindig közelebb s közelebb
                  szoríttatva azon zászlóaljakhoz, melyeket Rákóczi elfogatásukra hézagonkint
                  felállított.</p>
               <p>A füst, mint fekete sárkány, szélesen kiterült szárnyakkal s ég felé örvényelve,
                  kisérte a lángok hullámzását előbbre és előbbre, összébb és összébb, míg a ráczok
                  lövései gyérülni kezdettek s egy iszonyú ordítás emelkedett ki a
                  lángtengerből.</p>
               <p>Nem volt maradás, ki kelle a síkra jönni, kik oda nem égtek s a kétségbeesés
                  dühével rohantak ki a ráczok. Nem néztek, nem láttak többé semmit; a tömeg
                  összeszorulva, mint sáskasereg vetette magát az első zászlóaljakra, melyek azt
                  összes dörgésével lövéseiknek fogadták.</p>
               <p>Oly hatalmas volt e népnek életösztöne, hogy a tűzhalált kerülve, az ismételt
                  lövések daczára, melyek a menekülőkben arattak, hanyatt-homlok vetették magukat a
                  hadnak edzett s némileg begyakorlott kurucz gyalogságra, mely ingadozni kezdett.
                  De a lovasság trombitái harsogtak s a ráczok minden oldalról megtámadtattak.</p>
               <p>Kiket az égő nádas felé nem szoríthattak s ott nem vesztek, azokat a lovasság,
                  kevés híján, összekonczolta; a többiek csekély maradványa ez erőteljes, de magát
                  mindig felhasználni engedő népességnek, a török határokig meg sem állt. Míg
                  hullámzott a láng, gyökerig fölemésztve a nádasokat s hosszú füstuszálya az egész
                  vidéket elborította: addig az ég, mint az északi fény piroslott s veres derűt
                  öntött a csatamezőre, hol testvér feküdt testvér mellett. Az ellenség eltűnt, a
                  halálnak újra bő aratása lőn.</p>
               <p>A lángok lassankint lejebb s lejebb szálltak, a füst elvonult s fönn az égen
                  fényesen és fönségesen világított a hold.</p>
               <p>A kurucz sereg tábort ütött; túl volt egy súlyos napon újra. Nem egynek hiányzott
                  barátja, testvére, talán atyja; mert nem volt ritkaság, atyát, fiút, unokát egy
                  sorban vívni látni. Ilyen a magyarhoni nép a harczok napjain. Oh, ki ad neki békét
                  egykor! hogy csendes tüzhelye körül szabadon élvezhesse gazdag hazájának
                  áldásait!</p>
               <p>Hozd elő ég, a szabadság béke-napjait! a boldog, a díszes békét! nem a sír
                  nyugalmát, nem a rettegés némaságát, nem az elszegényedés csüggedt tétlenségét: a
                  békét mely él, mely lehel, mely munkál; a békét, mely sebeket gyógyít, nem sebeket
                  ver; a szeretet békéjét, nem a bosszú ravatalát síri csendével! Hozd el ég! hogy a
                  világ lássa, miként e népet, melytől bőszültségében visszaborzadt, szeretni is
                  lehet.</p>
               
            </div>
            <div type="chapter">
               <head>NŐRAGADÓK.</head>
               <!-- milestone type="subChapter" n="I"/ -->
                  <p>Míg az erdélyi küldöttség közeledett, míg Magyarországon a csaták folytak s
                     Bécsben, a tanács görbélyeiben és
                     serpenyőiben az álom és méregszer főtt, ennyi buzgóság, ily rémítő erőfejtés
                     elzsibbasztására: addig történetünk regénye sem bevert s maga a valóság elég
                     költőiséget fejtett ki.</p>
                  <p>Amadil - mert tévedések kikerülésére szeretünk e név mellett maradni - második
                     férje, Draskovics János országbiró halála után, túl volt a gyászéven. Nyugtalan
                     lelke s valami határozatlan vágy szivében, melynek nem tudott nevet adni, nem
                     engedték, hogy egy helyt sokáig maradjon.</p>
                  <p>Még eddig sikerült neki a tőrt kikerülni, melylyel kémkedés és rosszakarat,
                     darab idő óta minden utait elállták. Bár folytonos gyanú kisérte őt; mint annyi
                     lelkes hölgyet a hazaszeretet e honában! de nem tudtak ellene semmi tényt
                     felhozni s így még eddig szabadon élvezhette legszebb korának sajátos, de nem
                     káros és aljas szeszélyeit.</p>
                  <p>Testvére, Petróczi István, kinek nemes önzéstelensége oly fényesen nyilatkozott
                     Amadil irányában s Bercsényi Miklós közt, ez időben, benső, meghitt barátság
                     létezett, melyet némi hasonlatosság hajlamaikban s véralkatukban idézett
                     elő.</p>
                  <p>Ha Bercsényi heves, vállalkozó s fogalmaiban eredeti szinezetű ember volt, a
                     Petrócziakban is a hevesség és nem kevésbbé eredeti életnézetek közmondásosak
                     valának. De e barátság daczára, Amadil titkát meg tudta őrizni. Petróczi nem
                     egyszer talált időt hugával összejönni s egy volt azok közül, kiktől Amadil
                     mindent megtudott, ki által be volt mindenbe avatva, mi részint saját
                     biztosságát megóvhatta, részint alkalmat nyujtott azokat megközelíthetni, kiket
                     szeretett.</p>
                  <p>A szép Rózsa, Clermontné, valahányszor férje valami fontos megbizásban Rákóczi
                     táborából távozott, főleg ha Francziaországba ment - minek mindig óvatosan és
                     titokban kellett történni, - Amadilhoz sietett s nála várta be, míg férje
                     tudósította megérkezéséről; az ily együttlét napjai ünnepek voltak Amadil s
                     Rózsa számára.</p>
                  <p>A viszony e kedves fiatal hölgy s a bájos gyámanya közt, mindig bensőbb és
                     szorosabb lőn: annyira igaz, hogy a hála nemes szivekben nem fukar, a hálának
                     kamatját követelő, alkalmatlan jótevők irányában, kiapadhatlan forrása a
                     szeretetnek s bensőségnek.</p>
                  <p>Ha Amadil egyedül volt, valami ösztön kapta meg embereket keresni, futni a
                     magányt s azon tikos ürt, mely szivében tágult inkább mint betölt, elkábítani.
                     Ment, hova az első eszme, a pillanat első hatása szólította őt s nem egyszer
                     látogatta meg Bécset s ott neki sikerült Rákóczinéval s Aspermontnéval
                     találkozni; talán jó csillagzata Magdalénával is összevezette, ki családi
                     összeköttetései s számos ismerői által meg nem szűnt a külső hatalmasságok
                     rokonszenvét ébren tartani. Magdaléna egy pillanatig sem volt tétlen
                     kiapadhatlan szeretetében, mely mindinkább fölemelkedve a föld szenvedélyeitől,
                     ama szent, imaszerű színezetet vette föl, melyet a hajdan mythosa nemtőkre s
                     kegyes istennőkre derített, kik a magas Olympból leszálltak a szegény
                     halandóhoz: árnyékolván őt üdvökkel, mint Luna hű nyájőrét, vagy miként az
                     erdők nymphái halhatatlanságuk egy sugarát vetették a hű lovagra, a kin isteni
                     szemök megnyugodott.</p>
                  <p>Amadilnak sok járása-kelése közben, nem csoda, hogy vele Bercsényi már kétszer
                     találkozott. Ha Bercsényi érzékei erősítek is, hogy valóságot látott; de ki
                     legyen az, ki ma Erdődiné, holnap Draskovicsné? s valóban azon bájos gyermek-e
                     kit a zernesti csatában kénytelen volt elhagyni, ezt nem tudta tisztába hozni
                     magában?</p>
                  <p>Petróczi megőrizvén a titkot s mivel akkortájban több Petróczi-leány is élt, ha
                     Bercsényi hallotta is, hogy Erdődiné vagy Draskovicsné Petróczi-leány, ez őt
                     egy lépéssel sem vezette közelebb az igazsághoz s a talány megfejtéséhez; mert
                     a rejtély kulcsa az volt: hogy Amadil maga-e ama Petróczi leány s Bercsényi
                     éppen ezt nem tudta.</p>
                  <p>Petróczi nemcsak Amadil iránti vonzalomból volt ily titoktartó - mert hugát
                     nagyon megszerette - hanem a bájos nő története nem a legszebb világot derítvén
                     anyjára és atyjára, óhajtandá a történteket önmaga előtt is örök feledségbe
                     hozni; Amadil pedig nem vágyott mindenkivel tudatni, hogy a fényes bánné és
                     országbiróné sem több sem kevesebb, mint Kálmán úrfi, Bercsényi apródja.</p>
                  <p>Állíthatjuk tehát elhatározottan, hogy Bercsényi mind ez óráig nem volt
                     tökéletesen tisztában Amadil iránt: ha azon két esetben, mikor őt
                     megpillantotta, a hölgy képe, melyet e szilaj és nyers férfiú megóvott
                     emlékezetében, előtte állt; ha esküt mert volna tenni, hogy a kit lát - Amadil
                     - nem más, nem lehet más; távol tőle néha kétkedett s hinni kezdé, hogy tán
                     valami nagy hasonlatosság csalta meg érzékeit s csak lelkéből szállt ki
                     egyetlen szerelmének képe, nem kocsiban ült az, nem robogott el előtte vidor
                     méneken, mint irigy álom s szeszélyalkotta tündérzet.</p>
                  <p>Amadillal utoljára Egerben találkoztunk vagy legalább Bercsényi levele után,
                     melyet Rákóczinak írt, azt kell gyanítanunk, hogy valóban ott volt: mi annál
                     hihetőbb, mivel akkor tájban néhány ismerője Egerben mulatott.</p>
                  <p>Hová ment később, nem lehet tudni, de mikor Rákóczi Szeged alatt állt, míg a
                     ráczok elleni vadászat tartott s a herczeg kifáradva a sok nyugtalanságtól s
                     nélkülözéstől, egész táborozása alatt orvosoktól volt körözve: addig Amadil Rózsát elvitte Clermonthoz
                     Debreczenbe, ki éppen e tájban érkezett vissza XIV. Lajostól. Onnan érzékeny búcsú után Pozsonyba indult,
                     hol eddig senki sem bántotta őt s hol szeretett koronkint megjelenni, hogy
                     közelebb legyen Rákóczinéhoz és Aspermontnéhoz. Amadil gyanú kikerülésére kevés
                     kisérettel járt, kényelmes hintójába négy pompás ló volt befogva; egy öreg
                     huszár lovagolt a hintó előtt s a bakon két inas ült, míg benn, szemközt
                     urnőjével, nőcselédei egyike foglalt helyet. Nem messze Karczagtól haladott; az
                     est már szétöntötte homályát a tágas pusztán, midőn egyszerre valami ronda
                     tanya mögül néhány lovas robogott elő. Oly gyorsan jöttek s jól el valának
                     eddig az épülettől födve, hogy Amadil csak akkor hallotta meg az érkezők
                     dübörgését, mikor azok alig tíz lépésnyire voltak a hintótól.</p>
                  <p>Az öreg huszár, Tökölyi egykori harczosa s Draskovicsnak régi hűséges szolgája,
                     azonnal a hintó mellett termett s az inasok a bak mellé illesztett
                     pisztolyaikat előragadták.</p>
                  <p>Amadil lélekjelenlétét s bátorságát volt már alkalmunk csodálni s így
                     állíthatjuk, hogy ő legkevesebbé sem ijedt meg. Pillanatra sem vesztvén fejét,
                     átlátta, hogy a védelem ily körülmények közt még nagyítja a veszélyt s legjobb
                     a haramiáknak megadni a kivánt adót s őket fel nem bősziteni; azért mihelyt a
                     dübörgésre a hintóból kitekintve, látta hogy a zsiványok - mert azoknak kelle
                     őket hinnie - kétszer is túlhaladják cselédei számát, azonnal felkiáltott: -
                     Egy se merjen lőni! majd végzek én ezen emberekkel.</p>
                  <p>A parancs jókor jött, mert az idősb inas már czélba vette a haramiák egyikét s
                     éppen lőni akart, a huszár pedig kirántá hatalmas pallosát, míg a másik inas
                     pisztolya sárkányát húzta fel.</p>
                  <p>- Megálljatok! - kiáltott a támadók elseje, ki most a sietve haladó hintó mellé
                     érkezett s majdnem legázolván a huszárt, a kocsis mellett termett.</p>
                  <p>- Megállj Palkó! - szólt Amadil oly nyugodtan, mintha a hintó szállása elé ért
                     volna.</p>
                  <p>A kettős parancsra a kocsis megvonta a gyeplőt, a lovak hirtelen megálltak s a
                     kocsit kilencz haramia fogta körül.</p>
                  <p>Amadil legkevésbbé sem kétkedett ezen úri emberek minőségén, csak az lepte meg
                     őt, hogy képeiket bőr-álarcz födte. Mindnyájan csinos s jól felkészült lovakon
                     ültek s öltözetük láttatá, hogy nem egy úri ruhatárhoz fértek hevenyészett
                     életükben - máról holnapra. Míg az, ki legelőbb a kocsisra kiáltott, el nem
                     mozdult mellőle, addig a másik, kinek magas, karcsú termete lovon ülve is
                     feltűnt, udvarias hangon s a nélkül, hogy fegyverhez nyulna, szólt:</p>
                  <p>- Asszonyom, nagysádnak ki kell utjából térni s követni bennünket, vagy inkább
                     mi leendünk oly szerencsések, kisérni.</p>
                  <p>- Hová uraim? - kérdé Amadil büszkén, míg a nőcseléd reszketett s a huszár
                     csikorgatta fogait.</p>
                  <p>- Azt meglátandja nagyságod, - felelt a haramia mindig udvariasan - remélem,
                     nem teszi fel rólunk, hogy pillanatig tudnók feledni, minő tisztelettel
                     tartozunk nőnek, ha nem volna is Draskovics grófnő.</p>
                  <p>Míg ez álarcza daczára érthetően nyilatkozott, addig Amadilnak ideje volt
                     körültekinteni ezen emberek közt. Mindnyájan jól fel voltak fegyverkezve, de a
                     főnökét kivéve, egyetlen hang sem lebbent el a többiek ajkáról.</p>
                  <p>- Nekem Pozsonyba kell mennem, - mond Amadil, kinek egész lelki erejére volt
                     szüksége, hogy felindulását fékezze.</p>
                  <p>- Ha nagyságodnak valami elintézni valója van Pozsonyban - viszonzá a főnök -
                     azon tüstént segíthetünk. Nagyságodnak négy férfiú-cseléde van itt, háromnak
                     ezek közől lovakat adatok, a negyedik jó lovon ül, küldje őket előre
                     Pozsonyba.</p>
                  <p>- Előre? - kiáltott fel Amadil. - S ki fogja a lovakat hajtani, kocsimat
                     tartani, ezeken a gyalázatos, dülős utakon. Uram, ez férfiatlan erőszak!
                     Szóljon kegyed, ha pénz kell, oda adom, a mi nálam van, elhiheti, igen jó
                     fogást tőn, mert nem megvetendő összeg van kezeim közt.</p>
                  <p>- Bocsánat, nagyságos asszonyom! - szólt a főnök büszkén: mi nem vagyunk
                     haramiák, sőt ha nagyságodnak volna pénzre szüksége, kötelességünknek tartanók
                     avval szolgálni. Azután embereihez fordulván, változtatott hangon, - mely
                     mutatá, hogy udvariasságának határai vannak - folytatá: uraim lássanak dologhoz
                     kegyetek!</p>
                  <p>- Le kell szállni inasok, ama bakról! - kiáltott a lovasok egyike.</p>
                  <p>A cselédek vonakodtak, de Amadil parancsoló hangon szólt. - Ezen vitéz urak,
                     úgylátszik nekem, nem pénzemre, de kocsimra s lovaimra vágynak; szálljatok le
                     barátim, nincs mit tenni, érettem egy csöpp véretek se folyjon, -
                     parancsolom!</p>
                  <p>- Kocsis, le a nyeregből! - kiáltott az, ki mind eddig a kocsist tartotta
                     szemmel. - Siess koma, mert nincs időnk veled hosszasan értekezni, ha nem
                     iparkodol, lerántlak nyergedből.</p>
                  <p>Mit tehettek? engedelmeskedni kellett s ezt annál is inkább, mivel a haramiák
                     mind elővonták pisztolyaikat s az egész jelenet fenyegető, veszélyes alakot
                     kezdett magára ölteni.</p>
                  <p>Alig vánszorogtak le a kocsis lováról, az inasok a bakról, azonnal -
                     hirtelenebben mint az ember gondolná, - három e kalandorok közől leugrott
                     lováról; egyik a kocsis helyét foglalta el rögtön, míg a szép nyerges fülét
                     hátraszegte, a másik kettő a bakra ült.</p>
                  <p>Mindez az öreg huszárnak folytonos morgása közben történt, kinek szeme
                     szikrázott s alig birta fékezni dühét. Egyszerre béketűrésének fonala
                     megszakadt s előrántván a naptár minden szenteit s a tétovátlan iparlovagok
                     egész családi fáját, iszonyún kezdett káromkodni, magasra emelvén kardját s
                     asszonyára kiáltván: - Nagyságos asszonyom, csak egyet hadd vágjak le! - aztán
                     jó szívvel meghalok.</p>
                  <p>- Egyet sem fogsz levágni szolgám, - mond Amadil. - Ereszd hüvelyébe kardodat,
                     s ha ezen úri emberek, - tevé éles gúnynyal hozzá - nem hazudtak, - akarom
                     mondani igazat szóltak, tehát nem fogják ellenzeni, hogy Pozsonyba menj s ott
                     várj reám. Gyalog járni huszárnak, elég baj, de Isten neki! - Karczag nem lehet
                     távol, ott majd szerezhetsz magadnak szekeret vagy lovat.</p>
                  <p>- Nagyságos asszonyom! - kezdé újra a karcsu ifjú; - három üres lovunk van,
                     rendelkezésére állnak nagyságodnak; majd megtaláljuk azokat Pozsonyban, hová
                     nagyságod is, úgy hiszszük, nemsokára elmehet, ha kedve tartja. Pénzre,
                     kincsre, lovakra nincsen szükségünk, minden kivánságunk abból áll: hogy
                     nagyságodat minden legkisebb baj s kedvetlenség nélkül elhatározása helyére
                     kisérjük.</p>
                  <p>- Elhatározásom helyére? - kiáltott fel Amadil hévvel - s minő jogon, ki
                     parancsából?</p>
                  <p>- Bocsánat, ha mindezekre adós maradok a felelettel, - viszonzá a főnök, míg
                     Amadil ajkait szorította össze s nem tudta megfogni az egész dolgot.</p>
                  <p>- Ime! - folytatá amaz, Amadil kocsisához s két inasához intézvén szavait -
                     három jó paripa, rá kell ülni, menjetek azután, hova akartok, arra csekély
                     gondom; de a lovakra ügyelet legyen, mert számon fogom azokat kérni.</p>
                  <p>Míg a főnök beszélt, addig a haramiák egyike leszállt lováról s a három lónak
                     kantárát összefogván, a tátott szájjal rábámuló kocsis kezébe nyomta, evvel
                     újra felpattanván lovára, a huszár mellé lovagolt.</p>
                  <p>- Ne haragudjék, öreg úr! - szólt fél tréfásan, fél komolyan, már ez egyszer
                     megvan, ezen Herkó páter sem segít. Jobb, ha ráriaszt e pocsolyakerülőkre, hadd
                     vegyék inuk közé e szép marhákat s menjenek, merre szemök lát.</p>
                  <p>- Indulj, kocsis! - kiáltott fel egyszerre a főnök.</p>
                  <p>- Egy szót még, - mond Amadil, kihajolva a kocsiból. - Nem maradhatnának-e ezen
                     emberek kiséretemben? hiszen ha kegyetek félnek tőlök, vegyék el a mi csekély
                     fegyverzetük van.</p>
                  <p>- Ha nagyságodnak nincsen semmi elintézni valója Pozsonyban, szabadságában áll
                     cselédeit megtartani, de sem a kocsis nem fog többé nyergébe ülni, sem az
                     inasok bakra. Olyan emberek kellenek, kik tudják az utat, mert messze megyünk
                     ám.</p>
                  <p>- Messze? - kiáltott fel Amadil haraggal, azután indulatosan rázván fejét
                     folytatá - isteni béketűrés, ne hagyj el! Látom uraim, itt szám és szemtelen
                     erőszak ellenem vannak; engedek tehát, de cselédeim mellettem maradnak. Az idő
                     telik, intézkedjék kegyed - ha már menni kell, menjünk! Vágyom tudni, meddig
                     tart e férfiatlan önkény határa.</p>
                  <p>- Nagyságod meg leend velünk elégedve - viszonzá a főnök, ki pillanatig sem
                     feledte az udvariasságot.</p>
                  <p>- Hallgasson kegyed, szemtelen ember! - riasztott reá Amadil, azután a szöglet
                     vánkosához nyugasztva fejét, egy hangot sem szólott többé.</p>
                  <p>A főnökön a büszke megvetés legkisebbet sem billentett, s igen derült hangon
                     mondá: - Lóra ficzkók, a ki jőni akar, jöhet; - indulj kocsis!</p>
                  <p>A kocsis, vagy inkább a fekete álarczos egyén, ki annak nyergét betöltötte,
                     kieresztette a suhogót, s a lovak gyorsan ügetve haladtak az úton elő.</p>
                  <p>A lovasok közől kettő elől nyargalt, a többiek a kocsi után haladtak. Az öreg
                     huszár, kinek a haramiák egész fegyverzetét meghagyták, a kocsi ajtaja mellett
                     lovagolt; míg a kocsis s az inasok, nem akarván gyalog a pusztán maradni,
                     felkaptak az ajánlott paripákra s a kocsi másik oldalán igyekeztek versenyt
                     futni a többivel.</p>
                  <p>Amadil sem az öreg huszárnak, sem a nőcselédnek nem felelt, kik néha egy-egy
                     alkalomszerű szót koczkáztattak; némán ült lágy vánkosán, s vonásai szintoly
                     szigorú, mint nem egészen gond és aggodalom nélküli kifejezést nyertek.</p>
                  <p>Akkor tájban nem volt szokatlan dolog embereket eltűnni látni, a nélkül, hogy
                     valaki sejtené, hová lettek; polgárharczokban sok olyan történt, mi rendezett
                     időkben erkölcsi lehetetlenség, vagy legalább a kivételes események sorába
                     tartozik.</p>
                  <p>Ha tehát némán ült, elméje igen is el volt foglalva s gondolatai bőven
                     beszéltek a nélkül, hogy ajkai mozognának.</p>
                  <p>A kocsi kitért az útból s egyikén a pusztákon ismeretes számtalan útvonalaknak
                     vagy nyomásoknak haladott.</p>
                  <p>Mi történt vele? - Amadil meg nem foghatta: egyik gondolat a másikat űzte,
                     egyik eszme vagy sejtelem a másikat czáfolta meg. Minden visszaemlékezéseit
                     összeszedte, ha egynek vagy másiknak azok közől, kik őt fogva vitték, hangját
                     hallotta-e valaha? ha termete, öltözete, lova feltűnt-e neki? Emlékezete olyan
                     volt, mint a tiszta írlap, egyetlen vonás vagy betű nem volt rajta: mindezek
                     ismeretlen alakok voltak, szavaik pedig sohasem hallott hangok.</p>
                  <p>A német vezérek egyike fogatta-e őt el s mi szándékból? kurucz főnök merte-e a
                     legelőkelőbb hölgyek egyikének szabadságát rövidítni? ezt kérdezte magától, a
                     nélkül, hogy megfoghatná, mi adott erre okot s ürügyet.</p>
                  <p>Hogy nem közönséges rablókkal van ügye, azt átlátta; mert valódi haramiák nem
                     sok ünnepiességgel bántak ez időkben s bánnak mindig; az ily nép őt megtámadta
                     s kifosztotta volna; talán lovait fogatandá ki, és - - Amadil összeborzadott
                     mindazon véletlenségekre, s lehetőségekre, melyek előtte álltak, vagy melyeket
                     kikerült: maga sem tudta, mit higyjen e kettő közől.</p>
                  <p>A nőcseléd folytonosan zokogott, hol egyikre, hol másikra emelte szemét az
                     álarczos férfiak közől, ha valamelyik előbbre lovagolt, s mindannyiszor a
                     kétségbeesés környezte; ijedelmei közt magát tartván e veszélyes helyzetben a
                     legveszélyzettebbnek.</p>
                  <p>A hintó e közben gyorsan haladott s az új kocsis más körülmények közt Amadilnak
                     teljes tetszését megnyerendné; mert nemcsak a sok vágást ügyesen tudta kerülni
                     s a hintót úgy vinni, hogy az sem jobbra, sem balra nem billent, hanem még e
                     fölött oly egyenlően hajtott, mikép Amadil az igen gyors haladásnak legkisebb
                     alkalmatlanságát sem érezte. Meg kell azonban vallani, a kocsis nem kímélte a
                     lovakat, magyar közmondásként gondolván: ha nem püspök, húzzon, a ki lelke
                     van!</p>
                  <p>Hátha - ez jutott utoljára Amadil eszébe, - e karcsú termetű ifjú, azon
                     utálatos álarcz alatt, valami szerelmes kalandor, ki ily sajátos modorban akar
                     kegyeimhez jutni? Mihelyt ezen eszme felvillant elméjében, vonásai még
                     szigorúbb kifejezést nyertek s a nő egész erélye és büszkesége fölébredt! Ha a
                     hintót nem környezné már sötétség, könnyen észrevehetendé az öreg huszár, ki
                     úrnőjét jól ismerte, mikép a nagyságos kegyelmes országbiróné homlokán azon
                     viharok egyike vonul össze, melyek nem valának ujság előtte s többnyire -
                     miként a hirtelen kerekedett fergeteg - pár csattanással s egy hideg mosdóval
                     véget értek.</p>
                  <p>Mikor már a tágas térséget éj födte s a holdtalan ég csak egy kis karajt
                     derített kétes, reszkető szürkületével a szem határának: a kalandorfőnök a
                     hintóhoz közeledett s tanuságát akarván adni társalgási ügyességének,
                     beszélgetést ügyekezett kezdeni az időről, e menedék tárgyáról a kénytelen
                     társalgóknak; vagy Rákóczi eddigi gyors és sikerrel koronázott előhaladásáról,
                     de Amadil egy szóra, egy tekintetre sem méltatta őt.</p>
                  <p>Hogy ezen emberek kikerülték az e környéken egymástól oly távol eső helységeket
                     s egész éjen át egyetlen falut, sőt még tanyát sem értek, azt Amadil
                     megfoghatta; de midőn a hajnal a távoli látkört világléhével körülöntötte s az
                     első derűt az ég hasadó pírja követte, Amadil lovait kezdette megsajnálni.
                     Egész éjen át gyors ügetve vonták a nem igen könnyű hintót e gyönyörű állatok,
                     s még mindig úgy tetszett, mintha a vakmerő kalandorsereg folytonosan haladni
                     akarna.</p>
                  <p>Ha tehát saját érdekében e nő büszkesége alattinak tartandá ily szemtelen
                     erőszakoskodókkal egyetlen szót is váltani, lovainak fáradsága megoldotta
                     nyelvét. A huszár felé fordította fejét s parancsoló hangon szólt: - Meg kell
                     állni, beszédem van ezen urakkal.</p>
                  <p>Mihelyt a parancs ki volt mondva, a főnök a kocsihoz ugratott s leemelvén
                     kalapját, tiszteletteljesen mondá: - Nagyságos asszonyom, ha valamivel
                     szolgálatára lehetek, tessék nyilatkozni.</p>
                  <p>- Állíttassa meg kegyed a lovakat, hadd fujják ki magukat, - szólt Amadil, -
                     úgy kergetteti, mintha soha lova, hintaja nem lett volna.</p>
                  <p>- Nagyságod aligha téved, - felelt a főnök - mert valóban, ha lovaim voltak is,
                     még pedig a legjobbak, hintóm eddig csak e száraz füredi nyereg volt. De
                     parancsa teljesítve leend, eddig is csak arra vártam. - Evvel felemelte hangját
                     és kiáltott: megállj kocsis!</p>
                  <p>A kocsis, lassítván a lovak menetét, a jövő perczben megállt.</p>
                  <p>A főnök megszokván, hogy a nyájas országbiróné nem sokat ad beszédére, elszánta
                     magát csak akkor felelni, ha kérdeztetik.</p>
                  <p>Leszállván kiséretével együtt a lóról, embereivel beszélgetett, de oly hangon,
                     hogy Amadil egy szavát sem vehette ki.</p>
                  <p>Alig pihentek a lovak öt-hat perczig, midőn Amadil küzdve felindulásával, újra
                     megszólalt.</p>
                  <p>- Valamit akarok kegyedtől kérdeni uram főnök, vagy tiszt - nem tudom miként
                     czímezzem.</p>
                  <p>- Kész vagyok felelni, - viszonzá a kalandorvezér, kihez e szavak intézve
                     valának, átadván lovát társai egyikének, a hintó ajtajához lépett.</p>
                  <p>- Lovaim, - így kezdé Amadil, - ha még az enyimeknek nevezhetem azokat,
                     fáradtak; de legyenek a kegyetekéi bár, átlátandja, mikép az ily hosszas és
                     gyors menetet nem győzhetik, s nekem szabad őket sajnálnom, ha mostoha kézre
                     jutottak is.</p>
                  <p>- Nagyságos asszonyom, - viszonzá a megszólított - kétszer volt szándékom már
                     kérdést tenni, ha nem parancsolja-e, hogy valami tanyába betérjünk, s a
                     lovakat, melyek most is szeretetreméltó úrnőjükéi, mint eddig azok voltak,
                     kipihentessük s jól tartsuk; de nagyságod feleletre nem méltatván legalázatosb
                     szolgáját, nem maradt egyéb hátra, mint menni, míg megállít; pedig mi tagadás
                     benne, én is kissé meguntam saját hintómban ülni.</p>
                  <p>Amadilnak legkisebb kedve sem volt a tréfára s a kalandor udvarias, de enyelgő
                     modora egyáltalán ínye ellen volt. Komolyan kérdé tehát, mellőzvén minden
                     feleletet a mondottakra: - Meddig fogunk még így szanaszét nyargalózni a
                     pusztán keresztül-kasul?</p>
                  <p>- Itt közel egy tanya van nagyságos asszonyom, - felelt a főnök, - egyenesen
                     oda hajtatok, hol ügyekezni fogunk a lovaknak jó helyet keresni. Ily tanyákon
                     mindig vannak ólak, de takarmány is ritkán hiányzik; mert a német vitéz urak
                     nem szeretnek sokat portyázni az alföldön, sőt ha oda vitte balcsillagzatuk,
                     mielőbb elhordják irhájukat.</p>
                  <p>- Jó, tehát menjünk! - mond Amadil visszamélyedvén a hintó kényelmes vánkosai
                     közé.</p>
                  <p>A kalandor még pár perczig pihentette a valóban fáradt lovakat, azután
                     felülvén, parancsolta a kocsisnak, hogy egy kanyarodást tegyen balra, s azon
                     tanya felé hajtson, melyet a mindinkább világoló látkörben jól ki lehetett már
                     venni.</p>
                  <p>Egy hosszú, náddal födött alház volt ez mindössze, úgy építve, mint a magyar
                     sváb helységekben szokás; mert szobák, ólak, fészer mind együtt voltak, az
                     égésnek nagy előnyére, ha véletlen, vagy szándékosan valaki veres kakast ültet
                     a kéményre.</p>
                  <p>Már közel voltak a házhoz, mikor nem csekély meglepetésükre egy öreg nőt
                     pillantottak meg a pusztai lak ajtaja előtt, valószinűleg annak egyedüli
                     vendégét, ki alkalmasint néhány tyúkjával együtt a nap leáldoztával nyugodott
                     le s a hajnallal ébredett.</p>
                  <p>A magyar nép nem ijedős természetű; ha ily véletlen látogatás s annyi álarczos
                     lovag - hasonló az ördöghöz - valahol a híres művelt és felvilágosodott
                     országok egyikében egyszerre valami öreg anyó előtt megjelenne, alkalmasint oly
                     hatást gyakorolna, melynek legjobb esetben ájulás vagy jajveszéklés lenne
                     eredménye. De az öreg nő, ki meghaladta a 70 évet s olyan volt, mintha bőrét
                     apró redőkre szedték volna, mindjárt tudta, vagy legalább sejtette, hányat
                     ütött az óra.</p>
                  <p>Engem tesztek bolonddá?! gondolá magában, - na hiszen azt várjátok; jár is az
                     ördög négy lovas hintón s farkasbőrös kisérettel! alkalmasint valami
                     akasztófára való labanczok. Hm! lássa az ember, hogy beaggatták képeiket valami
                     régi csizmaszárakkal.</p>
                  <p>Csak fizetne aztán a semmirekellő gaz haramia, zsivány, tolvaj nép, még
                     megjárná. No de semmi, az enyimet nem pusztítja; lássa a nemzetes úr, mi éri,
                     nem az én gondom, eleget mondottam, hogy nem kell itt hagyni a takarmányt.</p>
                  <p>Míg az öreg nő e magánbeszédet folytatta gondolatiban, a hintó megállt a ház
                     előtt s a kiséret leugrált lovairól, a kalandor főnök pedig kiapadhatlan
                     udvariasságában - a szűk méltánylat daczára - a hintóhoz sietett, hogy abból
                     Amadilt kisegítse.</p>
                  <p>A huszár nyomatékosan félre tolta őt s maga segítette le asszonyát, a félig
                     halálra vált nőcseléddel együtt, ki már azt hitte, hogy itt ütött végórája s
                     kezdette magában a bűnrovásokat s a kissé gyanús életszámadást rendezni, hogy
                     elhagyván a siralom völgyét, a nagy biró előtt kegyelmet nyerhessen.</p>
                  <p>Az oly emberek, kikben tapintat s gyakorlati felfogás van, és azok közt, kik
                     helyzetükbe későn, vagy sohasem tudnak egészen beleokulni, az a különbség: hogy
                     míg az elsők csak azt és annyit tesznek, a mi elkerülhetlen s a helyzet által
                     fejtetik meg: addig emezek erejüket s képzelő tehetségüket kifárasztják
                     czéltévesztő erőlködéssel, vagy kedélyt sorvasztó ijedelmekkel.</p>
                  <p>Amadilt lelki ébersége s tapintata itt sem hagyta el.</p>
                  <p>Szégyenlendné e sivár nép előtt csak pillanatra is elárulni aggodalmát, bár
                     aggodalom híján nem volt; azért egészen úgy, miként másszor is cselekedett
                     útközben, rendeletet tőn, hogy a szobák egyikébe a hintóból behozzák - a mi
                     akkor semmi utazó járművön nem hiányzott - az élelmiszereket s a
                     pinczetokot.</p>
                  <p>Az öreg pusztai nő megpillantván a szép úrhölgyet s azonnal ráismervén, hogy
                     minő személylyel állította sorsa szemközt: egész udvariassággal felnyitotta az
                     ajtót s őt tágas gerenda-padlazatú szobába vezette, melynek minden bútorzata
                     egy asztalból, néhány fenyőszékből s nyoszolyából állt; az utóbbi fejedelmi
                     módon felkészülve - egy szalmazsákkal.</p>
                  <p>Amadil minden negély és czélzás nélkül s legtermészetesebb módon nem vett
                     tudomást a bagaria-képü kiséretről, hanem azt nem-létezőnek tekintvén, a
                     behozott eleségből csak saját cselédeinek adott valamit, egy serleggel a
                     pinczetokból szívderítőül.</p>
                  <p>- Mihály! - szólt az öreg huszárhoz, ki folytonosan morgott magában, - nézz
                     körül, ha van miből, jól kell tartani a lovakat, megmondhatod a madárváznak, ki
                     e bagolyfészekben lakik, hogy magam, cselédeim s lovaim számára fizetek
                     becsületesen. A többi - gaznéppel, akará mondani, de a gazt kihagyta, - lássa,
                     miként boldogul; gondolom, ha az öreg harang nem fizet helyettük, várhatja, míg
                     az áldásból telik.</p>
                  <p>Amadil kocsisát s inasait az álarczos kiséret nem eresztette a lovakhoz, a
                     pitvarban ültek tehát darab kenyérrel és sódarral, suttogván s tanácskozván
                     egymással, mi lesz mindezekből.</p>
                  <p>A kalandor-főnök - úgylátszék, - nem akarta tolakodását folytatni. Amadil tehát
                     csak az öreg huszárral s nőcselédjével maradott a szobában. Mindamellett halk
                     hangon beszélt öreg hű emberével, kinek még most is kedve lett volna negyed
                     magával a tíz zsiványt - mikép nevezte - verni.</p>
                  <p>- Bolondság! inté őt Amadil. Jobbat és okosabbat kell gondolnunk, Mihály
                     szolgám! Valahova, akkor, a mikor, meg fogunk érkezni s aztán elválik, miben
                     törik fejüket. Gyanítom, csak nyelvük magyar, lelkük valami német bérben van;
                     de legyen bármiként, a világ végéig nem hurczolnak bennünket, - szemed tehát
                     legyen nyitva s füled résen álljon. Tanítsd be a többit is; ha alkalom nyilik s
                     a helyet jól kiismertétek, valamelyik közületek, ki bízik magához, megoldja a
                     kereket és alkalom szerint Károlyi Sándorhoz, vagy Aspermont grófhoz siet,
                     tudtukra adván, mi történt. Jól megérts szolgám! alkalom szerint, azaz: ha
                     kuruczok kezébe jutottunk, akkor Károlyi segíthet, leginkább pedig bátyám,
                     Petróczi, kit elébb feltaláltok ezek közől; ellenkező esetben, ha tudniillik e
                     bőrös ládakint belemezett gaz kölykök labanczok, akkor Aspermont gróf s neje
                     tehetnek legtöbbet. Bárki máshoz mentek a német hősök közől, segély helyett
                     veszedelmet hoztok fejemre.</p>
                  <p>- Istenem! - zugolódott a huszár, pödörvén hosszú ősz bajuszát, - bizony
                     tehetnénk egy kis csavarát! négyen vagyunk, nyolcz pisztolyunk, két puskánk
                     van; azt a hosszú tolvajt magam lepukkantom.</p>
                  <p>- Szót sem akarok erről többet hallani, Mihály! - vágott közbe Amadil komolyan.
                     - Nem érek én annyi vért! s ha vérnek folyni kell, nekem is megvan még kétcsövű
                     puskám, osztozom a veszélyben.</p>
                  <p>- Jaj Istenem! - rikkantott a nőcseléd.</p>
                  <p>- Fogd be szádat, Erzsi, egy hangodat se halljam többé! - riasztott rá Amadil.
                     - Nekem is helyén van szívem, ha kell. Mihály szolgám, de ez csak utolsó
                     szükségre való, míg meg nem támadnak.</p>
                  <p>- Hiszen már eléggé megtámadtak a gaz kölykök, - mond a huszár.</p>
                  <p>- Mihály nem rád bizták azt! - dorgálá Amadil. - Ha megértettél, a szerint
                     cselekedjél, miként mondottam, számolok hűségedre; ha pedig úgy fordul a
                     koczka, hogy fegyvert kell használni, várj parancsomra, nem fog az késni, ha
                     szükség. A huszár egy sugarát a reménynek látván Amadil utóbbi szavaiban, hogy
                     még a hadd el hadd is bekövetkezhetik, - hunyorított szemeivel s halkítván
                     hangját, viszonzá:</p>
                  <p>- Elég ennyi, asszonyom! majd helyt állok én a gáton, s minden úgy lesz, miként
                     parancsolta.</p>
                  <p>Van-e a haramiák nyeregzsákjában vagy szerdásában eleség? ennél Amadilnak kisebb gondja is nagyobb volt. Miként
                     félelmét, vagy inkább aggodalmát nem árulta el, úgy semmi a világon rá nem
                     birandá, kegy-előlegezésekkel lekenyerezni üldözőit.</p>
                  <p>Gyanítjuk azonban, hogy a martalóczok gondoskodtak magukról, mert öt órai
                     pihenés után dalolva, és fütyülve fogták be a lovakat s tevék indulási
                     készületeiket.</p>
                  <p>Hosszas lenne az egész utat s annak egyes jeleneteit leírni, azért röviden
                     mondjuk, hogy három napi bolyongás után oly helyeken, hol Amadil sohasem járt,
                     hegyes vidékbe s szűk völgybe értek. A negyedik napnak estéjén egy kis
                     várfészek emelkedett előttük magas dombon, mely mögé a hanyatló nap tágas
                     sugár-ernyőt feszített. Jobbra balra erdőség borult a bérczekre s a várdomb
                     felé kanyargó út mutatá, hogy nem igen sok vendége jár e szürke falaknak.</p>
                  <p>- Miféle vén kőhalmaz ez? - kérdé Amadil a huszártól.</p>
                  <p>- Soha hírét sem hallottam, asszonyom - felelt Mihály s kedvetlenül hunyorított
                     az épületre mely, minél közelebb értek hozzá, annál inkább elveszté mogorva
                     tekintetét.</p>
                  <p>Négyszögű kastély volt ez, körözve erős falaktól; szögletein karcsú tornyok
                     emelkedtek s köztük egy-egy góth ízlésű erkély keskeny ablakokkal rúgott ki az
                     épület oldalaiból. A várfalakat széles árok kerítette s a toronyalakú kapu
                     felett pár szoba létezett keményen rostélyozott ablakokkal: hegyesen felnyuló
                     csúcsán nemzeti zászló lobogott.</p>
                  <p>- Jó helyt járunk! - kiáltott fel a huszár, mihelyt az esti szellő
                     kigombolyította a zászló honi színeit, itt kurucz őrizet van.</p>
                  <p>- Meglátjuk, - felelt Amadil, hirtelen elhallgatva, mert a csapat vezére, ki
                     darabig hátra maradott, most előre nyargalt s parancsára két álarczos ficzkó,
                     kik mindig a hintó előtt lovagoltak, sebes vágtatva száguldott a vár felé.</p>
                  <p>Mihelyt ezek megindultak, a főnök a hintóhoz sietett s megemelintvén kalpagját,
                     mint mindig, mikor Amadillal szólt, ekkép nyilatkozott:</p>
                  <p>- Asszonyom, valódi örömömnek tartom nagyságoddal tudatni, hogy utunk czéljához
                     jutottunk. Ama szép és kényelmes kastély leend szerencsés, árva honunk egyik
                     legszebb hölgyét vendégszerető falai közé fogadni.</p>
                  <p>- Hol vagyunk, minő vár ez? - kérdé Amadil röviden.</p>
                  <p>- A legjobb helyen vagyunk, nagyságos grófnő, - felelt a kérdett, s oly vár ez,
                     hol nagyságod nemcsak kényelmesen kipihenheti magát, hanem melynek körözetében,
                     mint sajátjában rendelkezhetik.</p>
                  <p>- Fogva? - kérdé Amadil megvetőleg.</p>
                  <p>- Ez kétséges, nagyságos asszonyom. Én inkább arra mernék fogadni, hogy ha
                     fogoly leend a várban, az nem Draskovics grófnő lesz, ki annyi szívet tart
                     fogva, hanem valaki más.</p>
                  <p>- Tartsa kegyed ízetlen udvariasságát magának - utasítá őt Amadil vissza, - s
                     feleljen kérdésemre.</p>
                  <p>- Semmit sem óhajtanék inkább tenni, mint ezt, viszonzá a lovag, de nem tőlem
                     függ. Egyébiránt a talány oldása közel van s megbizásom végét éri.</p>
                  <p>Amadil kedvetlenül rázta fejét: ettől a semmiembertől ki nem lehet egy sugarát
                     a világnak csalni, - gondolá. A főnök utóbbi szavait egy azon éles elodázó
                     feleletek közől követendé, minők senkinek sem voltak úgy hatalmában, mint e
                     nőnek, de az fordított lova fején, s a hintó mögé tért vissza.</p>
                  <p>Nemsokára az előküldött lovasok eltűntek szem elől, s a hintó a domb aljához
                     ért, hol a várig kanyargó széles út kezdetét vette.</p>
                  <p>Mikor a kapu irányában a várárokhoz értek, már a dobogó le volt eresztve s
                     annak végén a kapu öble alatt majd ölnyi magas, férfias tekintetű fegyveres
                     állt, fényes alabárddal kezében.</p>
                  <p>Hasztalanul törekednénk Amadil kedélyállapotát leírni. Azon eszme, hogy e
                     nemtelen erőszaknak oka személyes ellenségeskedés, mindinkább erőt vett
                     elméjén. Néha rövid időre úgy rémlett előtte, mikép kiséretének udvariassága
                     arra mutat, hogy reá, bárhova vezessék, nem durva bántalom s erőszak vár; de ez
                     kevés vigaszt nyujtott neki. Annyi történt ama háborgós időkben, mi napfényt
                     sohasem látott, hogy az egyedüli alap, melyre támaszkodhatott, lelki ereje
                     maradt.</p>
                  <p>Feltette erősen magában, minden helytelen bánást visszautasítani s pillanatig
                     sem feledtetni üldözőivel, hogy úrhölgygyel van ügyök s ez Petróczi Amadea,
                     Draskovics országbiró özvegye.</p>
                  <p>Mihelyt a hintó a várépület elé érkezett, Amadil azonnal látta, hogy nem üres,
                     elhagyott fészekbe jött, hanem oly lakba, hol minden készület meg volt téve,
                     valami kedves és tisztelt vendég elfogadására.</p>
                  <p>Mielőtt erről szólnánk, legyünk udvariasak és ne várakoztassuk a nőt, ki itt
                     talányok s meglepetések elé sietett, legalább a körülmények e sejtelmünket
                     kimentik.</p>
                  <p>Az egészen ép, bár ódon tekintetű kastélynak magas főajtaja előtt a főhomlokzat
                     széles erkélyének oszlopai nyúltak le, úgy, hogy a hintó az erkélytől födve,
                     egészen az ajtó közelébe állhatott. A tágas előteremben tisztes agg férfi várt,
                     még akkor tájban is már régies, barna öltözetében; térden alól nyult ez, s
                     nyuszttal volt prémezve, az öreg oldalán ezüstös kard csüggött s alacsony
                     kalpagját kezében tartotta.</p>
                  <p>Tisztes arcza, kerítve ősz szakálltól kellemes benyomást tett Amadilra, ki
                     vonásainak szigorú kifejezését ez öreg alak előtt önkénytelenül szelidülni
                     érezte. A csapat eddigi vezére, még mindig fekete álczájától födve, az öreghez
                     sietett s mellette foglalt helyet, míg Amadil két oldalt hat csinosan, sőt
                     fényesen öltözött csatlóst pillantott meg, tetőtől talpig veres posztóban,
                     gazdag arany sujtásokkal.</p>
                  <p>Nem volt nő, kinek arcza inkább hatalmában leende, mint Amadilnak: senki sem
                     fürkészhetendé ki legkisebb árnyalatát a meglepetésnek vonásaiban. Az öreg
                     úrnak, ki nem volt más, mint a várnagy, tiszteletteljes bókját, úgy mint a
                     többiekét, egyszerű főbillentéssel viszonozta; a huszár pedig pillanatra sem
                     tágítván asszonya mellől, kimondhatlan megvetéssel nézegette szemeivel a veres
                     csatlósokat s a várnagyot.</p>
                  <p>A huszárt senki sem akadályozta szolgálati készségében. Az egyet merjük
                     mindenesetre állítni, mikép Mihály úr haragja elérte a pohár karimáját s nem
                     leende tanácsos neki egyetlen rossz szót mondani, mert ha mindjárt meghal is
                     utána, kardja megbélyegzendi a vakmerőt, ki útjába áll. A nőcseléd a
                     legijedtebb arczczal, mely valaha bizonyos veszedelem elé ment, - követte
                     úrnőjét; minden lépte botlás volt. Mikor a veres csatlósokat megpillantotta,
                     óriási rákoknak nézte őket, feléje meredező ollókkal s Jézus Máriát
                     kiáltott.</p>
                  <p>- Nagyságos kegyelmes asszonyom - szólt az öreg várnagy, - áldom a napot, mikor
                     nagyságod e küszöböt átlépte s szerencsésnek tartom magamat, hogy első lehetek,
                     ki annak kényelmes szobáit felnyithatom új úrnője előtt.</p>
                  <p>Amadil hevessége daczára nem akart a tisztes öregnek - ki talán akaratlan
                     eszközévé lőn egy gazságnak - sértő feleletet adni: de béketűrését annyira
                     kimerítette az út s rablójának úgynevezett udvariassága úgy kifárasztotta őt,
                     mikép a jámbor öregnek üdvözlő szavai a kelyhet túlárasztó csöppet
                     képezték.</p>
                  <p>Amadil arcza felgyúlt, hirtelen megállt s fönséges kifejezésű szemeinek egy
                     megsemmisítő tekintete esett a várnagyra.</p>
                  <p>- A gazság s erőszak, - szólt éles, szigorú hangon, - sohasem undokabb, soha az
                     elvetemültség s romlottságnak nem viseli oly gyalázatosan Kain-bélyegét, mint
                     mikor a kor ezüstöt hintett már a gonosztevő fejére s nem becsületes redőkkel
                     szántotta át homlokát! E nyomorú kalandornak, - folytatá a kiséret főnökére
                     mutatva ujjával, - arczát nem láttam; jól tette, hogy azt és gaz czimboráiét
                     elfödte előttem; de kegyed, agg férfiú: miként szánhatta el magát, hogy kezet
                     nyújtson e férfiatlan önkényre? Emelkedjék el előlem, nem akarom többé látni!
                     Jelöltesse ki börtönömet s hagyjon azután magamra.</p>
                  <p>Ezzel Amadil megindult, míg a huszár asszonyának egész szónoklatát kitünő
                     tekintetekkel kisérte s szemeit váltva a várnagyon, az álczás férfin s a
                     csatlósokon jártatá.</p>
                  <p>- Nagyságos asszonyom, - felelt a várnagy szembetünőleg megszégyenülve: -
                     hallgatok, ez minden felelete egy öreg hű szolgának, ki nehéz időkben
                     bizonyította be hűségét, s kinek becsületén egy szennyfoltocska nincsen.</p>
                  <p>Ezzel az öreg egy vádteljes tekintetet vetett az álczás férfiúra s daczosan
                     szólt: - Menjen kegyed, mutassa ki ő nagyságának lakosztályát, s ha mind
                     ezekben több s gonoszabb lappangana, mint én gyanítom, kegyed lelke számoljon
                     róla, én ez órától fogva egy lépést sem teszek többé.</p>
                  <p>Míg a várnagy szólt, addig Amadil a tágas előteremben néhány lépést tett már, a
                     kétfelől szép hajlásban felkanyaruló hágcsók felé, - de mihelyt az öreg
                     nyilatkozatát hallá, jó szíve túláradott, újra azon Amadil lett, ki Honoria
                     előtt leborult egykor s kezét bűnbánólag ajkaihoz vonta: megfordult s az agg
                     férfiúhoz sietvén, a legszívélyesebb hangon szólt:</p>
                  <p>- Bocsánat, becsületes öreg, ha ennyi alávalóság közepette indulatom
                     túláradott, - bocsánat, - íme kezem szíves, feltétlen békére - mi szövetségesek
                     leendünk! Üdvös, ha a jók szövetkeznek, mikor a gazság már diadalt énekel.</p>
                  <p>Az öreg arcza komoly volt s vonásai nem látszottak nagy hajlamot elárulni olcsó
                     ároni kibékülésre; de Amadil ha akarta, ellenállhatlan tudott lenni. Mikor
                     kedves, nyájas képe az öreghez fordult s szemeinek szelíd, békítő sugára esett
                     rá, a várnagy is hódolt a bájnak s némán nyujtotta oda kezét.</p>
                  <p>- Most, - folytatá Amadil kimondhatlan megvetéssel tekintvén az álarczos
                     lovagra: ha úrnő vagyok e várban, ha parancsolok, távozzék kegyed szemeim elől,
                     az öreg úr itt, majd ide nyujtja nekem karját s elvezet börtönömbe.</p>
                  <p>Valóban a várnagy maga sem tudta, mi történt rajta, annyira meghódította őt a
                     hölgy; akaratlan, alig eszmélvén arra, a mit cselekszik, nyujtotta karját
                     Amadilnak, ki azt elfogadván, a hágcsón felhaladott.</p>
                  <p>Olyan volt, mint a teljes rózsa zúzfödte tölgy alatt e kiséretben, de
                     vonásaiból látszott, hogy haragja elmúlt s önbizalom foglalta el annak
                     helyét.</p>
                  <p>Csak a huszár mormogott s szemmel tartotta az egész személyzetet, mintha
                     támadást várna. Mikor Amadil a hágcsón felfelé ment, a huszár mindig sarkában
                     volt s mérges szemeket vetett a csatlósokra, kik mint automatok, némán s
                     mozdulatlanul álltak.</p>
                  <p>Ha Amadil a várba érkezvén, békés szándokot sejtett, ennek megfejtése az, hogy
                     az agg épület valóban ünnepies színt öltött.</p>
                  <p>Az udvart fényes zöld gyep borította; pár magas oszlopon négyágú aranyozott
                     lámpa állt s a mogorva falakon télizöld inadéka csillámló szőnyeget képezett.
                     Az egész előtermet virágok lepték el s a hágcsókat a legszebb szőnyegek
                     takarták. Szeme mindenütt gondos tisztasággal találkozott s kénytelen lőn
                     megvallani, mikép börtöne elég szenvedhető.</p>
                  <p>Az udvar távol attól, hogy magányos lenne, sürgött a cselédség benne s az
                     egésznek azon honias és lakályos színezete volt, mely akkor tájban a tehetős
                     magyar urak háztartását jellemezte.</p>
                  <p>Az egész felső emeletnek számos szobái s termei fényes bútorzatot s feles
                     aranyozásokat tártak ki s a nagy ebédlő terem falairól egész ismeretlen
                     családnak ősei tekintettek reá.</p>
                  <p>Mikor Amadil a felső szobákba ért, a várnagy tisztelettel tudatá vele, hogy
                     mind a szobák felett tetszése szerint rendelkezhetik.</p>
                  <p>Amadil minden ilynemű nyilvánítást hidegen fogadott; kedélyének mostani
                     hangulata több vigaszt találanda egy sötét czellában, mint e virág és fénytelt
                     szobákban. Mindez megzavarta eszméit s komoly gondolatokat kezdett benne
                     ébreszteni.</p>
                  <p>Amadil föltette magában, a várnagyot egészen meghódítani azon finom
                     kaczérsággal, mely agg és ifjú hiuságnak egyaránt hizeleg. Pár szives szót
                     mondani, vagy egy hálás tekintettel tanusítni bizodalmat, nem nagy áldozatba
                     került. Azonban óvatos volt s nem akarta őt megrohanni kérdésekkel s előre
                     mindjárt elijeszteni nyiltabb vallomásoktól. Azért mellőzvén ezúttal minden
                     tudakozódást, a várnagy felszólítására, hogy szolgálata fölött rendelkezzék,
                     csak ennyit felelt:</p>
                  <p>- Várnagy úr, nekünk mindjárt tisztába kell egymással jőnünk. Kegyed, - meg
                     vagyok győződve - becsületes ember s nem egy nyarat s telet látott már; nyiltan
                     kimondom tehát, miként akarok egész fogságom alatt tekintetni. E vár nem enyim,
                     fölötte az uralmat elvállalni nem hozzám illő, annak pedig házi nője s
                     gazdasszonya nem akarok lenni, kinek e vár birtoka, s ki nem tudom mi okon - s
                     még kevesebbé mi czélból - hurczoltatott ide. Tekintsen engemet, jámbor öreg,
                     nem úrnőnek, sem vendégnek, hanem fogolynak a szó szigorú értelmében: ez
                     egyedül az, - mi által balsorsomat könnyítheti s irántami jóindulatát és
                     szánalmát bebizonyíthatja. Én sem magam, sem cselédeim számára követeléseket
                     nem teendek. Minden előny, mely itt kinálkozik, sértés és megszégyenítés.
                     Mennyivel egyszerűbb leend tehát tartásom, annál szivesebb tanuságául veendem,
                     hogy kegyed az egyedüli, kiben itt bizhatom s ki alávalóságra képtelen.</p>
                  <p>Az öreg szembetünő elfogultságot mutatott. Világos, hogy nem tudta, mi
                     czéloztatik e nővel, vagy kevesebbet tudott, mint hogy magának idehozatása
                     talányát egészen megfejthetné. Látszott, hogy megszégyenülést érzett Amadil
                     szavaira, azért nem csekély tétovával felelt:</p>
                  <p>- Nagyságos asszonyom, nekem adott szó kötve tartja ajkaimat; de Isten látja
                     lelkemet, szivem fáj, ha nagyságodat aggódni látom; ha valamit saját ínye és
                     hajlama szerint tehetek busulása felejtésére, boldognak érzendem magamat azt
                     pontosan teljesíteni. Méltóztassék mindent úgy intézni s elrendelni, a hogy
                     legjobbnak látja; mihelyt tudom, miként akarja, hogy cselekedjem, ahhoz fogom
                     magamat alkalmazni s remélem - ellenem legalább - sohasem leend panaszra
                     oka.</p>
                  <p>Evvel a várnagy elbucsúzott s Amadilt a szépen kivilágított szobákban egyedül
                     hagyta az öreg huszárral s Erzsivel.</p>
                  <p>Mihelyt a várnagy behúzta az ajtót maga után, a huszár földhöz vágta vitorlás
                     csákóját s e tisztelet-elleni nyilatkozat után mérgesen felkiáltott: - Gazság,
                     szemtelenség! Oh ha az öreg országbiró élne, hogy kalodába rakatná ennek a vén
                     rókának lábait! Ne higyjen neki, nagyságod, ez sem jobb a Deákné asszonyom
                     vásznánál; egyik eb, a többi kutya.</p>
                  <p>- Ne haragudj, szolgám! - békíté őt Amadil - majd meglátjuk, mit főznek, azután
                     segítünk rajta. Most pedig kövessetek, hadd válaszszak magamnak a sok üres
                     szobából egyet lakásul, hol te és Erzsi közelemben lehessetek.</p>
                  <p>- Drága nagyságos, kegyelmes asszonyom, - mond a huszár - engedje meg, hogy
                     csak egy pofont adhassak.</p>
                  <p>- Nem szabad - viszonzá Amadil.</p>
                  <p>- Csak egyetlen kis pofont fültőn! - esdeklett a huszár.</p>
                  <p>- Ha hű emberem vagy, szolgám, legyőzöd mérgedet, - csitította úrnője. - Szót
                     sem többet!</p>
                  <p>Evvel Amadil megindult s végig haladott négy vagy öt szobán, míg a nagy családi
                     termet érte s kettős ajtóhoz jutott, melyet a huszár azonnal felnyitott.</p>
                  <p>A hézagba, melybe most belépett, szép ezüst tartókban gyertyák égtek márvány
                     asztalokon. De a mi a vár akaratlan vendégét inkább meglepte mindennél, a mit
                     eddig látott, azon észrevétel, hogy e szobát lakják, még pedig hölgyek: mert
                     nemcsak szép hárfa, akkor tájban legkedvesebb hangszere a hölgyeknek, volt a
                     pamlag közelében a falhoz támasztva, hanem egy asztalon elkezdett hímzéseket,
                     nyitott könyvet s több apróságokat pillantott meg, melyek a használás
                     rendetlenségével hevertek azon.</p>
                  <p>Amadil megállt s felkiáltott: úgy látom, nem vagyok egyedüli foglya az elég
                     czifrán felkészült börtönnek! Nézd Erzsi, amott egy széken csomó apró kulcs,
                     amott egy zsebkendő.</p>
                  <p>Éppen mikor e szavakat kimondá, félig megnyilt a szemközti ajtó, s azon egy
                     fiatal leányfő tekintett be igen kiváncsian, azonnal visszahúzván magát. Amadil
                     nem tudta, hirtelen visszatérjen-e vagy tovább menvén, valahára ennyi rejtély
                     kulcsát keresse fel, midőn az ajtó újra kinyilt - - s kit látott? aligha valaki
                     képes lenne kitalálni - nem kétkedhetett - Rózsa, Clermontné, lépett ki a
                     mellékszobából.</p>
                  
               
               <!-- milestone type="subChapter" n="III"/ -->
                  <p>A meglepetés mindkét részről oly nagy volt, hogy darabig szótlan tekintettek
                     egymásra, mintha szemeiknek nem hinnének.</p>
                  <p>* * *</p>
                  <p>Messze az ázsiai sivatagon egy tatár száguld, lováról a tajték szakad, nyergén
                     egy fiatal hölgy ül; halvány mint az őszi levél; szemeiből a könnyek kiapadtak,
                     ajkain az ima elnémult. - - Honnan jött? talán egy gazdag basa háreméből
                     ragadták el, vagy a tatárfutások közben hozták őt távoli országból - s anyja,
                     testvére, szeretője siratják? A durva rabló lova száguld untalan, csillagos
                     ostor veri a mén bordáit, míg távolról a puszta ködében sátortanya bontakozik.
                     A tatár az öröm vad felkiáltásával kettőzi futását. Most az első sátorhoz
                     értek, leemeli martalékát, a sátor leplei felnyílnak.</p>
                  <p>Mi történt vele? minő szemfényvesztés! a puszta eltűnt, a rabló nincs többé s
                     mikor ama durva vászonszárnyak föllebbentek, a paradicsom kapuja nyilt meg
                     előtte! Dicsőn mint álmak országában tündérkertbe lépett s a virágos bokrok
                     közől elébe siettek a kedves otthoniak: anyja, testvére, szeretője! - - az élet
                     visszatért a szép vonásokba, a fáradtság minden érzete eltűnt - boldog volt és
                     üdvezült.</p>
                  <p>* * *</p>
                  <p>Ilyen lehetett az érzés, mely Amadilt megkapta, ilyen az öröm, mely mint a nap
                     melege áthevült Clermontné szivén! - Egy másodpercz még s a két hölgy
                     örömsikoltással egymás karjai közt volt.</p>
                  <p>- Boszorkányság! - kiáltott fel a huszár - beste lélek, ilyen, amolyan fia, - -
                     a mennyi szép virágszál van az országban, mind ide gyűjti. Pokolbeli
                     rezedenczia! - Erzsit pillanatig sem hagyta el kétségbeesése. Ily
                     természeteknek sajátja, ha egyszer a félsz ördöge nyakukon ül, a legkedvezőbb
                     meglepetésben sem találni egyebet, mint okot új kétségbeesésre. - Jaj Istenem!
                     - rikkantott - végünk van. Sodomába és Gomorába jutottunk, miként a tisztelendő
                     úr szokja mondani.</p>
                  <p>- Hogyan, kedves anyám? - szólt végre Rózsa - kinek örömkönnyek csillogtak
                     szemeiben - minő nem remélt szerencsének köszönhetem e boldogító
                     meglepetést.</p>
                  <p>- És te Rózsám, kedvesem - mond Amadil - miként jöttél ide? hol vagyunk? kié e
                     vár? mi történik itt velünk? E hirtelen egymást követő kérdések tanusíták, minő
                     megfoghatlan volt Amadil előtt e találkozás.</p>
                  <p>Rózsa darabig hallgatott. - Nem tudom! - szólt végre - nem tudom, hol vagyunk,
                     kié e vár, mi történik velünk. Néhány nappal ezelőtt férjemnek távozni kellett
                     Francziaországba; első gondolatom volt, hozzád sietni, drága anyám, de férjem
                     kiséretet rendelt mellém s arra kért, hogy azt kövessem, mert biztos helyre fog
                     vezetni.</p>
                  <p>- Nem volt-e álarcza e kiséretnek? - kérdé hevesen Amadil.</p>
                  <p>- Álarcza? - nem - felelt Rózsa - sőt vezetőjét ismerem. Egy volt ez azon
                     emberek közűl, kikre a legkétségbeesettebb merényeket szokta Rákóczi Ferencz
                     bízni. Egy öreg ezredes, Ursza nevű, vagy miként a táborban hivják, - Medve. Már egyszer elkisért hozzád s megvallom, egész
                     biztossággal utaztam, de nem tagadom, kissé feltűnt, hogy nem akarta
                     megmondani, hova vezet. Kérdésemre azt felelte, hogy maga sem tudja s
                     kifürkészhetlen volt. Itt szives fogadtatásban részesültem; mindennel el
                     vagyunk látva, de hasonló titkolózás. Utközben darabig ismeretes vidéken
                     haladtunk át, de mivel többnyire éjjel utaztunk, képtelen valék magamnak az
                     irányról számot adni, s később erdők közt s szűk völgyeken, ismeretlen utakon
                     értünk idáig. Itt hasonló hallgatás minden részről: - furcsa!</p>
                  <p>- Éppen ugy jártál, mint én - mond Amadil - csakhogy férjed tanácsából jöttél
                     ide, ha csak - mitől félni kezdek - kisérőd meg nem csalt.</p>
                  <p>- Ah! - kiáltott fel Rózsa - miből gyanítod ezt?</p>
                  <p>- Miből? elmondom; de üljünk le Rózsám - szólt Amadil, a pamlagon foglalván
                     helyet kedves gyámleányával; azután Mihály uramhoz fordult, ki Erzsit pár
                     huszáros teremtette kiséretében igyekezett felbátorítani tüneményszerű
                     ijedelmei közt s folytatá: - Mihály, eredj vissza azon szobába, honnan
                     megindultunk, hozzatok mindent rendbe, járj végire, hol van kocsisom, s az
                     inasokból mi lett; ne feledd lovaimat is megtekinteni, azután várjatok rám.</p>
                  <p>A huszár, ki haragja mellett igen kiváncsi is volt, kedvetlenül s mormogva
                     távozott, maga után huzván Erzsit, kinek tagjai úgy függöttek s léptei úgy
                     inogtak, mintha vesztőhelyre vinnék s minden idegzete olvadásnak indulna.</p>
                  <p>Mikor eltávoztak, Amadil elbeszélte mindazt, minek találkozásaig Rózsával tanúi
                     valánk; azután heves felindulással folytatá:</p>
                  <p>- Akármiként töröm fejemet, nem tudok e megfoghatlan bánásmódnak nyitjára
                     akadni! Óvatosságból hoztak-e bennünket ide, hogy talán valami ellenséges csel
                     kijátszassék; vagy - mitől azon pillanat óta, mikor megláttalak, tartani kezdek
                     - ármány, és még gonoszabb valami vezetett össze? - Isten megmondhatója! Annyi
                     igaz, hogy mind ez bármi czélból történjék, nincsen maga helyén. Nekünk, kedves
                     leányom, azon kell lennünk, hogy innen mielébb meneküljünk.</p>
                  <p>- Egészen elrémítesz, - felelt Rózsa. - Meg nem foghatom, mi birhatta férjemet
                     arra, hogy engemet ide küldjön, egyéb, mint a legjobb szándék? Azt kell hinnem,
                     hogy csak biztosításomról gondoskodott most, midőn alig van szöglet az
                     országban, hol baráttól, ellenségtől ne lehetne tartani.</p>
                  <p>- Értem - viszonzá Amadil; - férjedről egyebet fel nem teszek jónál, ez
                     természetes; de vajjon az oroszlán, a ki veled jött - -</p>
                  <p>- Medve, - igazítá ki Rózsa.</p>
                  <p>- Jó, legyen Medve; de vajjon nincsen-e valamelyiknek ezen gazdag féktelen urak
                     közűl bérében, kik maguknak sohasem engedtek annyi szabadságot, mint
                     jelenben.</p>
                  <p>- Miféle ember az a Szusz - vagy Medve? Úgy-e medve?</p>
                  <p>- Ursza, - viszonzá Rózsa. - Csak annyit tudok róla, hogy valami öreg oláh vagy
                     czigány, talán a 80 évet is meghaladta már; Tökölyinek, mondják, kedves embere
                     volt s a híres Brenkovics czimboráihoz tartozik: most ezredesi minőségében hol
                     egyik, hol másik hadvezér használja.</p>
                  <p>- Előttem az egész dolog gyanús, nekünk menekülnünk kell. Van-e valami értelmes
                     férficseléd veled? - kérdé Amadil.</p>
                  <p>- Egy életrevaló inas jött kiséretemben s a kocsisban is bízhatom.</p>
                  <p>- Saját lovaiddal jöttél tehát?</p>
                  <p>- Igen.</p>
                  <p>- Mit tartasz a várnagyról?</p>
                  <p>- Hogy philosophus, mert ritkán szól s akkor is semmit, mi egy vonallal elébbre
                     vezetné az embert. Csupa titkolózás minden oldalról! Eddig nem igen
                     nyugtalanított ez; végre is férjem akaratából vagyok itt, vagy legalább az ő
                     akaratából kelle magamat Medve uram által vezettetni.</p>
                  <p>- Istennek hála, hogy együtt vagyunk - szakítá Amadil félbe. - Egyébiránt nekem
                     négy ügyes emberem van, kikben bízhatom. Tudod, hogy igen kényes vagyok
                     cselédeim választásában; csak azt bánom, hogy komornám helyett ezt az ostoba
                     Erzsit hoztam magammal. Azt hittem, jobban kiállja az utat, de több baj van
                     vele, mint egy herczegnővel. Igy tehát hat emberünk van, kikben bízhatunk; majd
                     szólunk erről holnap kimerítőleg. Kedves Rózsám, most jer velem; keressünk egy
                     szobát számomra s cselédeimnek; ma éjjel szeretném jól kipihenni magamat, mert
                     halálosan fáradt vagyok.</p>
                  <p>- De elébb estebédelünk együtt, ugy-e? - kérdé Rózsa. - Ha parancsolod, ide
                     teríttetek.</p>
                  <p>- Jó! Végre is enni kell az embernek, akármiként boszankodik - mond Amadil
                     toppantva lábával. - Veled együtt fogva, remélem nem együtt függve, mint a
                     német mondja, könnyebben tűröm sorsomat.</p>
                  <p>- Én is úgy hiszem - mond Rózsa: - legjobb, ha el nem válunk többé egymástól;
                     hálószobám elég tágas, talán ágyadat is oda lehetne vettetni?</p>
                  <p>- Helyes - felelt Amadil. - Nappal ellehetünk itt. Egyet mondj még nekem:
                     szabad-e kijárnod? Voltál-e már a vidéken?</p>
                  <p>- Senki sem tiltotta eddig, - viszonzá a kérdett; - sőt a várnagy lovakkal
                     kinált, ha lovagolni akarok; igaz, hozzá tette, hogy a vidék nem biztos, az
                     erdő tele rablókkal s hogy tegnap este is egy hullát találtak a vár árka
                     mellett.</p>
                  <p>- Köszönöm szépen! felséges mulatság! - kiáltott fel Amadil. - De gyanítom,
                     édes jó gyermekem, hogy ha el akarnád hagyni e várat, a jámbor várnagy aligha
                     beleegyeznék.</p>
                  <p>- Gondolod? csak nem vagyunk foglyok!</p>
                  <p>- Némi sejtelmem van, hogy igen is azok vagyunk; de elég erről ma ennyi; nem
                     akarom újabb gyanításokkal terhelni képzelő tehetségemet, melyben ugy is
                     tündértánczot járnak egymástól ellenkező eszméim és sejtelmeim. Jer Rózsám,
                     rendezzük el tüstént kis háztartásunkat, azután elköltjük együtt az estebédet s
                     lepihenünk; holnap ki kell menekvési tervünket főznünk s ha ez megvan, haladék
                     nélkül végrehajtásához látnunk.</p>
                  <p>* * *</p>
                  <p>Minden úgy lőn, miként Amadil akarta, s mióta annyira szeretett gyámleányával
                     találkozott, nem volt ugyan kevesebbé indulatos és ingerült, de vidámságának
                     egy része visszatért.</p>
                  <p>Másnap reggel Amadil és Rózsa azon szobában, hol először találkoztak együtt,
                     ültek a reggelinél. Erélyes természeteknek kevés egyensúlyozásra van szükségük,
                     hogy az alapot visszanyerjék. Amadil a háborítlan éj után edzettebbnek,
                     elszántabbnak érezte magát, mint valaha. Derültség nem tűnt fel vonásain; túl
                     volt az ifjúság azon szakán, hol bizonyos esetekben a sorsnak csapásai is élvet
                     nyujtanak, s ama korban nem málladt el az emberi szeszély még annyira, hogy
                     kétségbe jőjjünk: szerencsét vagy szerencsétlenséget kivánjunk-e egy hölgynek,
                     hogy vágyát igazán eltaláljuk.</p>
                  <p>A rendkívüli s nem mindennapi, ha Amadil ellene nyilatkozott is, birt érdekkel
                     előtte. Nem akarjuk tehát tagadni, hogy mindaz, a mi vele történt, oly
                     kiváncsisággal s az idegek oly ingerével szövetkezett, mi nem egészen
                     kellemetlen hatással lőn reá.</p>
                  <p>- Mindenekelőtt - szólt Amadil - azt szeretném tudni Rózsám, hol vagyunk? ez
                     legtöbbet megfejtene! Szerencsémre, a természet követelte jogait, a mult napok
                     izgatottsága s fáradalmai álmot hoztak szemeimre: ez jó volt, szelid Rózsám,
                     tisztábban látok, eszméim kevésbbé elfogultak.</p>
                  <p>- Kedves anyám - felelt a fiatal nő - egyről felelni mernék: az öreg Medve
                     sokkal ismeretesebb a táborban s különösen férjem iránt sokkal több jóindulatot
                     bizonyított, mint hogy részéről ellenséges szándéktól tarthatnék; de megvallom,
                     az, a mi veled történt, fogalmaim látkörén túlmegy. Hogy rossz szándék
                     mindezekben alig van, remélem. Ellenségeid nincsenek, ki gyűlölne téged, kedves
                     anyám! minden egyéb pedig hatalmunkban áll: mert ha sokat tud eltiltani az erős
                     férfinem, cselekvésre nem bir kényszeríteni, csak akaratunk szilárd legyen.</p>
                  <p>- Igazad van, Rózsa: bezárhatnak, lánczra tehetnek, de kihivom a férfiút, ki
                     tenni kényszerítsen, ha nem akarunk. Azonban én szabadságomat mindennél többre
                     becsülöm s bármi eszelős terv, bárminő szándék vezette azon semmirekellőt, ki
                     feljogosítva érzé magát ily nemtelen erőszakra, emberére talált. Nekünk innen
                     szabadulnunk kell, mert bárminő hited legyen ama tevében - medvében akarám
                     mondani - ki ezen, kimondom, mert oldalamat fúrja, ki téged e hárembe csalt -
                     itt erőszak vár reánk, - erőszak!</p>
                  <p>- Hárembe! - kiáltott fel Rózsa.</p>
                  <p>- Ugy van - viszonzá Amadil - míg fehér homlokán újabb felleg vonult fel.</p>
                  <p>- Lehetetlen! - szólt Rózsa, - de látszott vonásaiból, mennyire igyekszik a
                     balsejtelemnek ezen oda vetett villámát elvitatni magától.</p>
                  <p>- Semmi sem lehetetlen, leányom! Nem hallottál-e száz meg száz ehhez hasonló
                     történetet. Tekints magad körül: e szokatlan kényelem, e fényüzés, a felvont
                     híd, a cselédség titkolózása - szóval minden arra mutat, hogy valamelyikének e
                     féktelen kényurak közül jöttünk titkos bűnei színhelyére.</p>
                  <p>- Irtózatos! - riadt fel Rózsa.</p>
                  <p>- Nem történik-e fülünk hallatára, szemünk láttára - folytatá Amadil - annyi,
                     mitől az értelem elborzad, a szív megjegül! Ne csald magadat, nekünk
                     menekülnünk kell! Tervem kész. Csel vagy megvesztegetés! ez marad hátra, csak
                     az lehető! - de mielőtt ezt tennők, kisértsd meg szerencsédet az öreg
                     várnagynál, mondd neki, hogy egy sétalovaglást szeretnél tenni.</p>
                  <p>- Tüstént - felelt Rózsa - hirtelen fölkelvén. Látszott a fiatal nőn, mennyire
                     megzavarták Amadil sejtelmei eddigi nyugodalmát.</p>
                  <p>Egy csengő zsinórját vonta meg s az öreg huszár jött be fölfegyverkezve, mint
                     egy harambasa. Nemcsak súlyos kardja függött oldalán, válláról pedig lánczon
                     jókora buzogánya, hanem kék dolmányának veres zsinór-öve mögé két pisztoly volt
                     illesztve.</p>
                  <p>- Te vagy az, szolgám? - kérdé Amadil - az öreg katonára tekintve, ki némi
                     kaczérsággal tett ki magáért, mert hadias ruházatát szépen kitakarította, s
                     sűrű ősz hajára és bajuszára nagy gondot fordított, mely utóbbi mint hosszú
                     csavar örvényelt le kétfelől.</p>
                  <p>- Gondolom - a grófné szobaleányának csengetett, - folytatá Amadil.</p>
                  <p>A huszár ajkain egész serege ült az ujdonságoknak, homlokredői s jelentő
                     tekintete pedig elárulták, minő készen áll első biztatásra, kitárni
                     sejtelmeinek vagy fölfedezéseinek kincstárát.</p>
                  <p>Amadil utóbbi észrevételére csiptetett szemeivel, azután oly állást vevén, minő
                     senkitől mástól ki nem telik, mint huszártól, legyen az öreg vagy fiatal, egész
                     méltósággal felelt: - Nagyságos, kegyelmes asszonyom, bántás nélkül legyen
                     mondva: mikor a kés nyakunkon van, akkor a vászoncseléd fadorombot sem ér!
                     Azért jöttem én - sokat tudok - sokat láttam! Csak gondolja fel valaki, - e
                     pogány nép! - éppen most a vár kápolnájában - -</p>
                  <p>A huszár úgy neki gyujtott a közléseknek, hogy Amadilnak némi ügyességébe
                     került előadási malmát megakasztani.</p>
                  <p>- Megálljunk csak, szolgám! - szakítá őt Amadil félbe - majd elbeszéled később,
                     a mit tudsz, most egyébről van szó.</p>
                  <p>- Mihály uram! - szólt Rózsa - ha már maga jött, annál jobb, menjen keresse fel
                     a várnagyot s kérje nevemben, hogy sziveskedjék ide jönni.</p>
                  <p>- Kérni! - az volna még! - tört ki a huszár haraggal. - De biz arra e gaz népet
                     nem szoktatom!</p>
                  <p>- Jó, Mihály uram - folytatá Rózsa - cselekedjék maga személyében, miként
                     legjobbnak látja, de most az én nevemben fog szólni, s azt úgy teendi, mikép én
                     akarom, vagy nőcselédemet küldöm; kérni fogja tehát ez úttal udvariasan, miként
                     oly vitézhez illő mint kegyed, ki ha ér is, kilátszik szeméből, hogy
                     parancsolni is tud, szükség esetében.</p>
                  <p>A huszár megrázta fejét s mormogva megfordulván sarkán, eltávozott.</p>
                  <p>Alig lehetett a nagy terem közepén, mely e szobából nyilt, s már a nők élénk
                     beszédet hallottak.</p>
                  <p>Úgy tetszett, mintha rövid kérdések és feleletek cseréltetnének; pár percz
                     mulva megnyilt az ajtó s azon a várnagy lépett be, ünnepies öltözetben, roppant
                     ezüst gombokkal rókatorkos zöld mentéjén, s rémítő hosszú kócsagtollal
                     kalpagjában, melyet kezében tartott.</p>
                  <p>A huszár nyomban követte őt, s mikor a várnagy a hölgyek szobájába lépett, a hű
                     szolga betette az ajtót s annak közelében megállt, mint oda rendelt őr.</p>
                  <p>- Bocsánat, nagyságos asszonyom, - szólt a várnagy - ha háborgatom, éppen ide
                     szándékoztam jönni, mikor e becsületes vitéz tudtomra adá nagyságtok
                     parancsolatát.</p>
                  <p>- Várnagy úr - mond Rózsa, míg Amadil a pamlagon ülve, rövid üdvözlés után némi
                     kiváncsisággal jártatta tekintetét az öregen. - Várnagy úr, kegyed nekem azon
                     ajánlatot tevé, hogy ha kivánom, hátas lovak állnak rendelkezésemre. Eddig nem
                     volt kedvem ily mulatságra; most e kedves barátnémmal vezetvén össze a sors, s
                     mivel az idő is felséges, szeretnénk sétalovaglást tenni, számolhatok-e
                     igéretére?</p>
                  <p>A várnagy nehány másodpercznyi gondolkozás után udvariasan felelt: - Legnagyobb
                     biztossággal nagyságos asszonyaim. De bocsánatot kérek, ha ez csak délután
                     történhetik, mert látván, hogy a lovak eddig igénybe nem vétettek,
                     előkészületre leend szükség. Ebéd után azonnal minden rendben leend s magam
                     fogom nagyságtokat kisérni.</p>
                  <p>- Vén róka! - mormogta magában a huszár, öklével fenyegetvén a várnagyot - háta
                     mögött.</p>
                  <p>- Legyen, - viszonzá Rózsa - ki átlátta, hogy az előny, mely nekiek
                     kinálkozott, megérdemli a béketürést. Nők tapintata ily esetekben rendkívüli;
                     senki sem tudja inkább mint ők, mit kell sürgetni s minek halasztását
                     elfogadni.</p>
                  <p>- Mi hozta kegyedet ide, ha szabad kérdenem? - szólt Amadil oly hangon, mely
                     által nem akarta tegnapi szivességét s bizodalmi nyilatkozatát megczáfolni.</p>
                  <p>- Nagyságos asszonyom, - felelt a várnagy - a közel lakó tisztelendő esperes
                     éppen negyedórával ezelőtt érkezett a várba - -</p>
                  <p>- Többen is érkeztek, - kottyantott bele a huszár - láttam -</p>
                  <p>- Ne szakítsd félbe a várnagy urat, Mihály, - feddé őt Amadil. - Folytassa
                     uram; - a tisztelendő esperes érkezett meg tehát, s mi czélból?</p>
                  <p>- Gondolom - viszonzá a várnagy - azt senkinek sem lehet jobban tudni, mint
                     nagyságodnak, ha - miként úgy is van - hogy nagyságos gróf Draskovics Jánosnak
                     özvegye, Petróczi Amadea, elébb a horvátországi bánnak, gróf Erdődinek
                     neje.</p>
                  <p>- Az vagyok valóban - mond Amadil felingerlett kiváncsisággal; - de mi közöm
                     nekem kegyetek esperesével? Én sem meghalni, sem kereszteltetni nem akarok.</p>
                  <p>- Tudom, - viszonzá a várnagy, míg ajkai körül mosoly vonult el. - Az elsőtől
                     őrizzen Isten, a másiknak pedig eljöhet ideje; de nagyságod remélem, nem
                     feledte, miért utazott ide? - és - -</p>
                  <p>- Miért jöttem ide? Semmi okom, uram! - vágott szavába Amadil hevesen; - nem
                     jöttem, hanem hurczoltattam ide! Valóban bámulnom kell, hogy kegyed ez ügyben
                     egészen a tudatlant s avatlant akarta játszani tegnap s ma azt meri állítni,
                     mikép: tudnom kell, miért vagyok itt?</p>
                  <p>- Nagyságos asszonyom - mond a várnagy alázattal, de szilárd hangon - én magyar
                     ember vagyok, minden nemzetségem az volt, s szegény legény bár, nemeslevelem
                     oly jó, mint akárkié az országban, sőt régibb, mint sokaké; a magyar pedig, az
                     igazi tudniilik, meggondolkozik, míg hűséget igér valakinek, de ha azt tette,
                     hű is tud lenni. Nekem is van főnököm, e vár ura, kinek hűséget esküdtem, kinek
                     atyját szolgáltam már, ki nekem soha magához és hozzám illetlent nem
                     parancsolt. Ez fejtse meg nagyságtok előtt, hogy most, midőn parancsa lakatot
                     vetett ajkaimra, azt le nem vehetem addig, míg maga föl nem oldja nyelvemet.
                     Annyit azonban mondhatok, mikép én azt hittem, hogy nagyságod mindenbe be van
                     avatva, s csak tegnap, megérkezte után, ébredtek bennem kételyek. Azt is
                     erősíthetem, hogy szigorú engedelmességem főnököm iránt sohasem fog arra
                     kényszerítni, hogy ősz szakállamat semmirekellőséggel beszennyezzem. Ennyi
                     felelettel tartoztam magamnak s azon főúrhölgynek, kiben, hitem szerint, tegnap
                     óta e kastély uraságát, s főnököm aráját tisztelem.</p>
                  <p>- Aráját! - kiáltott fel Amadil és Rózsa egyszerre, mintha villám csapott volna
                     közikbe.</p>
                  <p>- Aráját! - ismételte Amadil, nem fékezhetvén tovább felindulását. - Aráját?
                     kinek? mi jogom? ki beleegyezéséből? Gondolom, várnagy uram, hogy a név, melyet
                     viselek s melyet elébb viseltem, elég fényes arra, hogy minden vakmerő kalandor
                     merészségét lehűtse, ki a magáét szemtelenkednék ajánlani helyette, ha feledné
                     is, mikép két ily név birtokosa, Petróczi Amadea! - Aráját! - kiáltott fel újra
                     - hallottad, Rózsa? Tehát itt álarczos haramiákkal az országúton fogdossák az
                     arákat?... Egyszerre Amadil félbeszakította beszédét, úgy tetszett, mintha egy
                     új eszme villant volna fel elméjében.</p>
                  <p>Míg a várnagy, vonásainak mentegetődző kifejezésével illesztette kényszerült
                     némasága jeléül ujját ajkára, addig pár percznyi szünet lőn s Amadil egyszerre
                     felkiáltott:</p>
                  <p>- És az esperes? folytassa kegyed, nem utolsó kenetet feladni s keresztelni
                     jött, hanem, mondja kegyed, esketni úgy-e?</p>
                  <p>- Úgy van, nagyságos asszonyom - viszonzá a várnagy.</p>
                  <p>- Lámpás teringettét! - kiáltott fel egyszerre a huszár - az volna még! De
                     engem úgyse, két vőlegény lesz belőle, mert kétfelé hasítom, a ki lelke
                     van!</p>
                  <p>- Csitt, Mihály - mond Amadil. - Akkor beszélj, szolgám, ha kérdeznek, akkor
                     vágj, ha parancsolom. - Azután a várnagyhoz fordulva, csodás nyugalommal
                     folytatá:</p>
                  <p>- Hol ara van, várnagy uram, ott természetesen vőlegénynek is kell lenni, hol
                     pedig esketésre készülnek, ott tanúk sem hiányozhatnak, mint szintén a
                     násznép.</p>
                  <p>- Úgy van - felelt a várnagy, kiváncsi meglepetéssel tekintvén Amadil
                     kifürkészhetlen vonásaira, melyeknek talányos kifejezése Rózsát is
                     meglepte.</p>
                  <p>- Felségesen! - mond Amadil, míg hirtelen gúnymosoly vonult el ajkain. - S ez
                     az, mit kegyed, várnagy uram, jelenteni jött?</p>
                  <p>- Igen - viszonzá a kérdett - A kápolnában minden készen van, a gyertyák
                     meggyujtva, a tisztelendő esperes úr papi ékben; nagyságodra vár az egész
                     gyülekezet.</p>
                  <p>- Gyülekezet? - mond Amadil, - és a vőlegény? talán amaz udvarias lovagok
                     egyike, kik engemet kisértek?</p>
                  <p>A várnagy hallgatott.</p>
                  <p>- Dicső, valóban! - folytatá Amadil - oda illenék azon könyvek egyikébe,
                     minőket most a párizsi s versailles-i termekben a franczia Lucrétiák
                     olvasgatnak. Mit gondolsz, Rózsa, én úgy hiszem, udvariatlanság volna tőlünk
                     ennyi embert, ily díszes gyülekezetet várakoztatni?</p>
                  <p>- Anyám! - kiáltott fel Rózsa.</p>
                  <p>- Nesze neked! - mormogott a huszár magában, ki az utóbbi parancs után hangos
                     szót nem mert koczkáztatni. - Országbiróné, bánné, Isten tudja, mi, s lám!
                     ilyen a nőcseléd! Még felcsap, ha Istentől jő!</p>
                  <p>- Természetesen, gyermekem - felelt Amadil Rózsa felkiáltására - de ily
                     ünnepélyre ez úti vállban, e nehéz öltönyben meg nem jelenhetek. Várnagy uram,
                     legyen szíves a gyertyákat eloltatni a kápolnában, s a szeretetreméltó
                     vőlegénynek s a díszes násznépnek kijelenteni, hogy nem sokáig fogom őket
                     várakoztatni, csak öltönyömön változtatok. Rózsa, szólítsd elő
                     szobaleányainkat! - folytatá - ki kell a ládákat nyitni.</p>
                  <p>Rózsa nem hitt saját füleinek.</p>
                  <p>- Anyám! - kiáltott fel - reád nem ismerek.</p>
                  <p>- Hallotta kegyed, a mit mondottam, várnagy úr? - kérdé Amadil.</p>
                  <p>A várnagy rázogatta fejét, mélyen meghajtotta magát és távozott; Amadil pedig
                     egy fényes tekintetet vetvén Rózsára, leírhatlan fönséggel mondá:</p>
                  <p>- Reám fogsz ismerni, mikor kell! Te pedig, Mihály szolgám, gyűjtsd egybe
                     embereinket, mosakodjatok, öltözködjetek - azután közelebb lépve az öreg hű
                     emberhez, valamit sugott fülébe.</p>
                  <p>- Értettél? - kérdé élénken Amadil.</p>
                  <p>- Tökéletesen asszonyom! - viszonzá a huszár. - Jól van, így már jól van! -
                     szólt, s eltávozott.</p>
                  <p>Alig volt az ajtó betéve, Amadil Rózsa karjai közé vetette magát, hevesen
                     ölelte szivéhez, s a felindulástól fuldokolva, rebegte inkább, mint mondta:</p>
                  <p>- Ég és pokol nyiltak meg előttem! Soha boldogabb, soha szerencsétlenebb nem
                     voltam, mint e pillanatban.</p>
                  <p>Rózsa még mindig karjai közt tartá a szép nőt, ki ritkán volt szebb egész
                     életében, mint ez órában, hol őt legjobb barátnéja, választásának gyermeke, a
                     kedves Rózsa, szintoly kevéssé értette, mint Amadil maga magát.</p>
                  <p>- Miként vegyem mindezt - e felindulást, e változást? - mond az ifjú nő aggódó
                     részvéttel.</p>
                  <p>- Csitt! - inté őt Amadil, Rózsa zsenge ajkaira illesztvén ujjait. - Csitt! egy
                     kérdést ne koczkáztass; nem akarok gondolni semmit, látni semmit, a sötétség
                     jótevő nekem! Jer, menjünk, szép és dicső akarok ma lenni, szebb mint valaha;
                     egyik kezemben a liliom - e szavaknál egy könny szivárgott Amadil szemeibe - a
                     másikban a villám - szólt, míg arcza fenyegető kifejezést nyert. - Menjünk!</p>
                  <p>Rózsa és Amadil a másik szobában tűntek el.</p>
                  
               
               <!-- milestone type="subChapter" n="IV"/ -->
                  <p>Egy óra telt el, míg Amadil úti málnáiból a legszebbet s legékesebbet
                     kiszedette, mit magával hozott, s míg egészen készen volt öltözködésével.</p>
                  <p>Végre kilépett a hálószobából. Fehér nehéz selyem födte tagjait, széles, gazdag
                     csipkékkel; gyöngyei s gyémántjai a legszebbek voltak, melyeket valaha szem
                     látott Magyarországon, bár ékességeinek kis részét vitte magával. Történetileg
                     tudva van, mikép szenvedélyei közé tartozott a fényüzés, mely ha sok irigyet szerzett neki, mint a vagyon s gazdagság,
                     főleg szegény országban, s egyenetlen osztály után támaszt; azok, kik őt
                     közelebbről ismerték, annál könnyebben bocsájtották ezt meg neki, mivel több
                     nagylelkűség s valóságos adakozási szenvedély, mint e nőben, kevés nőben
                     létezett, s őt szerényebbnek s természetesbnek sohasem látták, mint mikor
                     fényesen, mint a nap, lépett egy társaságba.</p>
                  <p>Szép volt Amadil így, a liliom szinében, s a földnek jegedt könnyeitől
                     körülsugározva, csak az arakoszorú hiányzott.</p>
                  <p>Kiséretében Rózsa jött, anyai barátnéjának példáját követvén, jött, mint szép,
                     szerény virág, kit gazdag öltöny borított ugyan, de nem emelhetett ki, erre
                     szüksége nem volt.</p>
                  <p>A két nő a hat férfi cselédet jól felfegyverkezve, a nagyteremben találta, hova
                     kevéssel ezelőtt a várnagy is jött, kinek nyugtalan kifejezésű vonásain
                     látszott, mennyire szeretné, ha már minden talány oldva lenne s minden rendbe
                     jönne békés háztartásra.</p>
                  <p>Mit beszéltek öltözés közben Amadil és Rózsa, nem tudjuk megmondani; de
                     cselédek jelenlétében aligha sokat, most azonban a várnagy kérdésére: ha
                     parancsolják-e, hogy őket a kápolnába kisérje? egyetlen főbillentés lőn Amadil
                     felelete.</p>
                  <p>A huszár éles figyelemmel kémlelte a várnagy minden mozdulatát.</p>
                  <p>Így haladtak a nagy ebédlő-termen át, a széles folyosóig, minők az ily régi
                     kastélyok építészi rendszeréből kimaradhatlanok. Mikor a hágcsóhoz értek, az
                     előcsarnokban Amadil, két sora közt az ünnepiesen öltözött cselédségnek,
                     folytatta útját.</p>
                  <p>Senki sem tartóztatta föl fegyveres kiséretét, sehol egy fegyverbe sem ütközött
                     a szem s a czifra cselédségen semmi ellenséges indulatnak nyoma.</p>
                  <p>Végre a kápolna közelébe értek, melynek kettős ajtaja nyitva állt. Amadil és
                     Rózsa látták, hogy minden gyertya meg van gyujtva s a lóczákon a helyek el
                     vannak foglalva. Az itt egybegyűlt nép aligha gyanította, hogy az ara
                     vőlegényét sem ismeri.</p>
                  <p>A várnagy Amadilt és Rózsát egy mellékszobába vezette, hol az egész násznép,
                     mikép a magyar házasságoknál szokásban van, együtt volt.</p>
                  <p>Mindnyájan a csinosan, részint gazdagon öltözött férfiak és hölgyek Amadilt és
                     Rózsát a legszivesebben üdvözölték. A násznagy tisztes öreg férfiú volt; a
                     nyoszoló lányok szépek és ifjak, de az első szerep Rózsának jutott, kit erről a
                     násznagy azonnal értesített.</p>
                  <p>Amadil vonásai megtartották kifürkészhetlen kifejezésüket, maga Rózsa alig
                     gyanította, mit forral e nő elméjében, s mi birta őt arra, hogy az arai
                     szerepet elvállalja. Látszott a fiatal kedves nő vonásaiból, elméje minő
                     feszültségben, kedélye minő ellentétben volt a násznépnek derültségével.</p>
                  <p>Az öreg huszár s Amadil többi kisérete a nyitott ajtó előtt maradtak a
                     folyosón; Mihály uram oly állásban, honnan mindent láthatott.</p>
                  <p>Amadil a számos szerencsekivánásokra rövid, általános kitételekben felelt;
                     olyan volt tekintete, mint a feszített ív. A férfiak s nők közt egyetlen
                     ismerős arczra nem talált.</p>
                  <p>Azok voltak-e, kik őt álarczosan ide kisérték, vagy vidékiek, kiket a kastély
                     gazdag birtokosa meghivott? Amadil nem tudta tisztába hozni magában. Végig
                     nézett a többnyire hadias tartású, de minden fegyver nélküli férfiakon, kiknek
                     még kard sem függött oldalaikon; de egy arczra sem talált, melyben elég
                     merészséget vagy szemtelenséget olvashatna arra, hogy vele szemközt, mint
                     vőlegény merjen föllépni; tisztelet és rokonszenv leheltek e tekintetekben.</p>
                  <p>- Ha úgy tetszik - szólt a vőfély, egy magas, karcsú ifjú, jelentő vonásokkal,
                     s gazdagon öltözve - megindulhatunk, úgy tudom, minden készen van az
                     ünnepélyre.</p>
                  <p>Amadil eddig, mikép láttuk, csak egyszerű feleleteket adott a soknemű
                     nyilatkozatokra, most egyszerre, midőn a vőfély hozzá közeledett s a násznagy
                     ismételte annak felszólítását, Amadil éles tekintetet vetett maga körül s kissé
                     összevonván szemöldeit, hideg szigorú hangon szólt:</p>
                  <p>- Mielőtt indulnánk, hölgyeim s uraim, a vőlegényt akarom látni. Menjen kegyed,
                     uram, ki, mint látom, a násznagyi szerepet ölté magára, s hivja ide a
                     vőlegényt.</p>
                  <p>- A vőlegény a kápolna sekrestyéjében vár, - szólt a násznagy - éppen oda
                     fogunk most menni.</p>
                  <p>- Nem fogunk oda menni, násznagy úr - viszonzá Amadil oly nyugodtan, mintha a
                     legérdektelenebb tárgyról lenne szó - hanem a vőlegény fog ide jönni s engemet
                     az egyházba kisérni, ha tudniilik szándékom leend oda menni.</p>
                  <p>Amadil felelete, úgy látszott, nagyon felizgatta a jelenlevők kiváncsiságát,
                     kik ha tudtak valamit arról, a mi terveztetik, mégis mintegy szavukat
                     látszottak egymásnak adni, hogy egy hanggal sem árulják el, a mit tudnak, vagy
                     sejtenek, különösen a vőlegény nevét. Amadil méltósága alattinak hitte,
                     egyetlen kérdéssel tanusítani kiváncsiságát, de nehéz is leende szavakba
                     áttenni, a mit érzett, s híven előadni kedélyének állapotját.</p>
                  <p>A násznagy tisztelettel meghajtotta magát s távozott.</p>
                  <p>Míg oda volt, az egész társaságot valami kellemetlen, jegesztő elfogultság
                     kezdé környezni. Senki sem szólt, mindnyájok szemei a nyitott ajtón függöttek.
                     Amadil maga, mint szobor állt, el nem fogadván a kényelmes támlásszéket,
                     melylyel megkináltatott. Rózsa sem mozdult oldala mellől; piruló arczczal,
                     lesütött szemekkel várt, de nyugodtan, mert tudta, vagy legalább hitte, hogy
                     akármi történjék, Amadil magához méltóan oldandja fel, vagy vágja ketté a
                     csomót.</p>
                  <p>A násznagy nehány percz mulva visszatért, a jelenlevők arczán látszott a
                     meglepetés, hogy egyedül jő, csak Amadil maradt tökéletesen nyugodt, s mint egy
                     királyné, várta a násznagy jelentését.</p>
                  <p>- Nagyságos asszonyom - szólt ez - a vőlegény a legnagyobb készséggel fog
                     engedelmeskedni, csak arra figyelmezteti nagyságodat, mikép egy eskü
                     következtében vonásait álcza födi s azt esketés előtt le nem veheti; ha
                     nagyságod tehát parancsolja...</p>
                  <p>- Eskü? - mond Amadil mindig hidegen, de éles gúnynyal. A vőlegény csak esketés
                     után akarja álczáját levenni? Jó, ez tőle függ; de ki felel nekem arról, hogy
                     valóban avval fogok összeeskettetni, kit kegyetek vőlegényemnek hisznek?</p>
                  <p>- Mi mindnyájan! - felelt élénken az öreg násznagy, a fiatal vőfély s az egész
                     násznép.</p>
                  <p>Rózsa szemmel kisérte Amadilt, a legkisebb árnyalat, mely vonásain átlebbent,
                     ki nem kerülte figyelmét. Mikor Amadil az utóbbi szavakat kiejtette, mosoly
                     vonult el ajkain, de ez oly sajátos volt, mikép Rózsa, ki gyámanyját oly jól
                     ismerte, összerázkódott. Fenyegetőbb s veszélyesebb volt e rövid mosoly,
                     erőlehellőbb e hidegség mindannál, mit a nő mondhatott a harag minden
                     hevültségével.</p>
                  <p>Amadil, ezen összes nyilatkozatára a násznépnek, elhallgatott; de rövid szünet
                     után a násznagyhoz intézve szavait, ekkép szólt:</p>
                  <p>- Legyen, ily általános kezességre a személy azonosságán kétkednem sértő lenne:
                     maradjon tehát födve az arcza, de jelenjék meg itt előttem!</p>
                  <p>A násznagy másodszor távozott el, s nemsokára két férfiú kiséretében jött
                     vissza. Mindkettőnek arczát állig fekete bársony álcza födte, olyan, minőt
                     akkortájban Német- és Francziaországban főleg hölgyek, utazás alkalmával,
                     használtak.</p>
                  <p>Egyike a férfiaknak magas, erőteljes alak volt, a legszebb termettel, melyet
                     kivánni lehetett: a másik kevesebbé emelt, de mégis közép termeten felüli.
                     Mindkettőnek öltözete bármi kényes ízlést és követelést kielégítende.</p>
                  <p>- Ime, asszonyom, a vőlegény! - szólt a násznagy, azon férfiúra mutatva, kiről
                     utóbb szóltunk, s kinek alakja, s minden mozdulata erélyre, élénkségre
                     gyaníttatott.</p>
                  <p>A jöttek meghajtották magukat Amadil előtt: az, kit a násznagy mint vőlegényt
                     jelölt ki, némán s nyugodtan állt.</p>
                  <p>E közben a huszár, Mihály gazda, az utóbbi jövés-menés által okozott
                     szórakozottságát s elfogultságát a vendégeknek arra használta, hogy társaival
                     együtt a szobába jőjjön és szép csendesen, mindig a falhoz simulva, Amadil és
                     Rózsa mögött helyet foglaljon.</p>
                  <p>Udvariasságból-e, vagy hogy a kápolnábai bemenetelre a főszemélyeknek elsőséget
                     engedjenek, a vendégek azon pillanatban, mikor a násznagy a két álarczos
                     férfiúval belépett, hátrább vonulva, elég tágas kört képeztek, úgy hogy most
                     Amadil, Rózsa, a násznagy, a két álarczos férfiú, e körnek közepében álltak, a
                     huszár s társai pedig kissé el valának födve.</p>
                  <p>Rövid szünet után Amadil komolyan megszólalt:</p>
                  <p>- Uraim s hölgyeim, nem tudom, be vannak-e nagyságtok s kegyelmetek azon tervbe
                     avatva, melynek következtében ezen álczás lovagok illőnek s helyesnek látták,
                     engemet bérenczeik által s akaratom ellen ide hozatni, s mely tervnek
                     következtében engemet, mint foglyot, arra akarnak most kényszerítni, hogy
                     kezemet s vagyonomat, gyanítom, csak
                        ezekről van szó, valaki, előttem ismerősnek vagy ismeretlennek, ez
                     egyre megy, szivem nélkül, birtokul adjam? Ha tudva van kegyelmetek előtt
                     mindez, akkor kinyilatkoztatom ünnepélyesen, mikép számításaikban csalatkoztak:
                     és soha senkitől magamat kényszeríttetni nem engedem, s embereket, kik födött
                     arczczal járnak...</p>
                  <p>E pillanatban a férfiak egyike lerántotta bársony álczáját; ama magas alak
                     volt, kit először neveztünk.</p>
                  <p>Amadil, mint varázsvesszőtől illetve, félbeszakítá szavait, s a legnagyobb
                     meglepetéssel felkiáltott:</p>
                  <p>- Te magad, István bátyám!</p>
                  <p>A férfiú nem volt más, mint a harczedzett, hősies lelkű Petróczi István, kinek
                     nagylelkűsége, és igazságérzete őt egygyé tette Magyarhon leggazdagabb
                        hölgyeinek.
                  </p>
                  <p>- Én vagyok, Amadil! - szólt Petróczi, ki, mikép mondtuk, vitézsége mellett
                     szeszélyeiről éppen oly ismeretes volt, mint eredetiségéről eszméinek. -
                     Folytasd, hugom! ott hagyád el: «kik födött arczczal járnak...»</p>
                  <p>Amadil vonásaiban félreismerhetlen lőn egy sugára az örömnek, mely hirtelen
                     átvillant arczának inkább nyugodt, mint szigorú kifejezésén:</p>
                  <p>- Kik födött arczczal járnak - mond a nő - nem mindig birnak becsületes
                     arczczal, mint az, mely most előttem lelepleztetett. Bátyám, István, nem
                     tagadom meglepetésemet, hogy tégedet itt és ily szövetségben talállak. Nyiltan
                     kimondom, ez sem örömet nem okoz nekem, sem elhatározásomat meg nem
                     változtatja. Kegyelmednek pedig - folytatá büszkén fölemelve hangját s szavait
                     a még mindig álczával födött másik férfiúhoz intézvén - ezennel tiltom, hogy
                     előttem levegye álczáját. Mily nagyon fel volt ingerelve kiváncsiságom a merész
                     kéjhős szeme közé tekinteni, ki vakmerősködött engemet erőszakosan ide
                     hurczoltatni, annyival inkább tartozom most e derék férfiúnak, bátyámnak, s
                     önmagamnak avval, hogy ez arcz örökre födve maradjon előttem s ne legyek
                     kénytelen, mikép szándékom volt, ezen úri embernek itt, egy leczkét...</p>
                  <p>- Most rajtam lenne a sor, asszonyom, leemelni az álczát, nem kevésbbé
                     becsületes vonásokról, mint bárkié széles Magyarországon! - szakítá Amadil
                     szavait ketté, kezét parancs jeléül előre nyujtván az álczás férfiú. - Ezen
                     álczát, asszonyom, kegyed borította e vonásokra, melyeknek nincsen okuk a
                     leleplezéstől félni.</p>
                  <p>- Én? - kiáltott fel Amadil, kire a hang, mely megcsendült fülében, sajátos
                     hatást látszott gyakorolni.</p>
                  <p>- Igen, asszonyom! - folytatá a férfiú, oly hangnyomattal, melyből egyszerre rá
                     lehetett az emberre ismerni, ki állításában biztos, s parancsolni szokott
                     inkább, mint parancsot fogadni. - Igen, asszonyom - ismétlé komolyan - kegyed
                     kényszeríti ez álczát reám, s íme, tisztelem parancsát s vonásaim födve
                     maradnak. De engedje nekem, épen azért, mivel állításom igaz, hogy nyiltan
                     szóljak azon hölgyhöz, kit mindenek fölött tisztelek, s ki első és utolsó, kit
                     szeretek.</p>
                  <p>Amadil egész valóján feszültség tűnt fel, szólni akart, maga sem tudta mit, de
                     valami ellenállhatatlan erő kötve tartá nyelvét.</p>
                  <p>- Asszonyom - folytatá a férfiú - nem minden álcza készül bársonyból, vannak
                     láthatlan álczák, melyek mégis képesek, ha nem egy arczot, egy egész
                     életregényt, feledt esküket s hiusult reményeket leplezni!... Akarja-e kegyed,
                     hogy egy történetet beszéljek itt el, egy haldokló ifjuét a pusztán? hogy
                     felidézzem a multból a leghősiebb csatát, s egy haldokló hős ifjú szavait,
                     kinek álczáját a véletlen ejté el, s titkát akaratlan árulta el, titkát,
                     asszonyom, melyet én híven megőriztem! Akarja-e kegyed, hogy e tisztes, úri
                     násznép előtt felfödözzem jogomat, így jutni életem rejtélyének megoldásához?
                     miután kegyed mindig álczát viselt és mindent feledett, míg az én arczom elég
                     födetlen volt arra, hogy egész Magyarország ismerje, s szivemben minden
                     árnyalata élt és él a boldogságnak, melyet egykor fiatalabb éveimben, fiatal
                     még most is, kirajzoltak vágyaim? Akarja-e kegyed, szóljon, engedelmeskedni
                     fogok.</p>
                  <p>Amadil a férfiú egész előadása alatt le nem vette róla szemét; akaratlanul ért
                     keze a Rózsáéval össze, melyet hevesen szorítva tartott. Mikor elhallgatott,
                     Amadil félreismerhetlen elragadtatással hirtelen felkiáltott:</p>
                  <p>- Nem, nem! a kárpótlás, melyet kegyed követel... a legenda éveinek hajnalából
                     kettőnket illet csak; tartsa meg kegyed az álczát... kész vagyok az oltár elé
                     követni; nem, hogy ott szívemet adjam át, nem! mert ez nem volt soha másé, mint
                     a kegyedé, de hogy kezemet nyujtsam zálogául azon eskümnek, mikép nem fog
                     reményeiben csalatkozni, s a jó, ha későn jő is, mindig jókor jő és
                     boldogító.</p>
                  <p>- Erről ismerek reád! - kiáltott fel élénken Petróczi, megragadván Amadil
                     kezét.</p>
                  <p>Az álczás férfiú mély bensőséggel szólt:</p>
                  <p>- Amadil!... levegyem-e álczámat?</p>
                  <p>- Nem! - viszonzá a hölgy azon hevességgel, melylyel akaratának teljesítést
                     tudott szerezni. - Bizodalmamnak nem tudom szebb, s biztosb tanuságát adni,
                     mint ha ezen arczba, mint férjemébe akarok először tekinteni.</p>
                  <p>Mihály huszár, ki már azt hitte, hogy támadóra fújnak, mihelyt Petróczira
                     ismert, azonnal általános zavarba jött eszméivel, s e percz óta ingerült
                     kiváncsisággal, de minden harcz és hajba-kapás vágya nélkül várta a kifejlést.
                     Néha csiptetett szemeivel, s Amadil utóbbi nyilatkozata után, csendesen
                     mormogta magában:</p>
                  <p>- Mennykő egy asszony!... ritkítom párját! Ej, de semmi... ismeri, világos! Na
                     hiszen, kösse fel a... Mit mormogott tovább Mihály gazda, nem folytathatjuk,
                     mert a násznép megindult, s nemsokára a kápolnában látjuk azt, hol az esperes
                     már az oltár előtt várta az esketendő párt.</p>
                  <p>Minden a legszebb rendben ment véghez. Amadil s a férfiú, kivel szövetkezett,
                     érthető hangon kiejtették az elhatározó igen szót.</p>
                  <p>Mikor rájok lőn adva az áldás, s minden végrehajtva, az új férj karját nyujtá
                     nejének, s másik kezével leemelte álczáját.</p>
                  
               
            </div>
            <div type="chapter">
               <head>CONFOEDERATIO.</head>
               <!-- milestone type="subChapter" n="I"/ -->
                  <p>- - - Bercsényi Miklós volt! Amadil előtt új élet nyilt meg; szenvedélyes
                     kedélye végre azon elembe jutott, hová őt akaratlanul vonták titkos vágyai.</p>
                  <p>Álszégyen talán azon érzés, mely legjobban megfejti, miért kerülte Bercsényit
                     annyira első hűtlensége után; miért nem akart ő egy más férjnek neje s özvegye
                     találkozni azon emberrel, kinek élete legnehezebb órájában egész szerelmét,
                     örök hűségét igérte haldokló szava, megtört szeme; de éppen mivel e hűtlenség
                     után is szerette őt s a szerelem soha féltékenység nélkül nincsen, nem érzett
                     elég erőt magában Bercsényit maga iránt elhidegülve látni s előtte talányos
                     szinében a könnyelműségnek megjelenni.</p>
                  <p>Mondtuk, hogy Petróczi István híven megtartotta titkát: mert hogy huga és
                     Amadil ugyanazon egy személy, sohasem árulta el. Miként történt tehát, hogy
                     Bercsényivel saját hugának elragadására szövetkezzék? meg kell fejtenünk.</p>
                  <p>Mikor Amadil bátyjának nagylelkű tette után vele megbarátkozott s a szeszélyes
                     embernek nemes szivét jobban megismerte, ki bámulná, hogy előtte el nem
                     titkolta szerelmét. Az sem lephet meg senkit, hogy Petróczi Bercsényinek
                     meghitt barátja, az első pillanatban, mikor ez neki megvallá huga iránti
                     szerelmét s mindazt, a mit sejtett s a mi őt kételyek örvényében tartá,
                     beleegyezett barátjának eredeti merényébe, a nélkül, hogy Amadil és
                     Draskovicsné azoniságáról nyilatkoznék s azt hitte, hogy miután Bercsényinek
                     szenvedélye megbocsátotta hugának - - a két idegen nevet s kész Erdődy és
                     Draskovics özvegyével a magáét megosztani, Amadil a színleges erőszak daczára,
                     a feloldás pillanatában boldogabb leend mint valaha; mert ő is jól tudta, hogy
                     huga két első férje iránt, tiszteleten és rokonszenven kívül egyebet nem
                     érzett, bár feltünő férfiak voltak azok, főleg az utóbbi, Draskovics, kinek
                     dicső történeti alakja jellemerőben s tiszta honszeretetben magasan áll a
                     legtöbbek fölött. Ki ne tudná, hogy ez volt azon híres országbiró, ki a
                     hevenyészett pozsonyi gyűlésben, egymaga mert a törvénytelen végzésnek
                     ellenmondani. Ez oka, hogy hirtelen halálát a legtöbben mérgezésnek tartották.
                     Petróczi jól számított. Úgy tetszett az érdekes nőnek, mintha most, mint a
                     híres Bercsényi Miklós neje, kezdené meg az életet.</p>
                  <p>Miként telt el e nap, miért írjuk le hosszasan. Sohasem élénkebb a vidámság,
                     soha élvezetesebben ki nem tágul a kedély, mint oly időkben, mikor minden a
                     pillanat birtoka s jó s balsors egy koczkavetéstől függenek. Annyit megjegyzünk
                     mégis, hogy Apagyi, az esketés napjának estéjén, szép nejével, a kedves
                     Jernével, megérkezett s hogy Bercsényi a lakodalom ünnepélyét Rákóczi Ferencz
                     jelenlétében s keleties fénynyel akarta Rátkán megülni. De azért e várban, mely
                     nem volt más, mint Brunok, Bercsényinek elkobozott s a
                     had szerencséje által visszaszerzett s hirtelen felkészített ősi birtoka, az
                     előleges lakodalom megtartatott.</p>
                  <p>* * *</p>
                  <p>Bercsényi, miként láttuk, néhány napot meggazdálkodott terve kivitelére s
                     miután az utóbbi időben Ráfael, Bercsényi megbizásából, Draskovicsnénak minden
                     léptét tudta, ezt a merész ifjú által végre is hajtatta. Ráfaelre, a bőr álcza
                     daczára alighanem sejtheténk s hogy Bercsényi nem maga személyesen játszta a
                     rabló lovagot, semmi sem fejti meg inkább, mint azon óhajtása: hogy a
                     meglepetésnek egész érdekét s ha szabad így szólnunk, fűszerét megóvja.</p>
                  <p>Nemsokára megint elfoglalta a helyet, hová őt a haza érdekei szólították. Rózsa
                     és Amadil ideiglenesen a brunoki várban maradtak s Apagyi sem állhata ellen
                     Bercsényi kéréseinek s Jernétől rövid időre elvált, Magyarhon annyi érdekes
                     hölgyei közül hármát a legfeltünőbbeknek együtt hagyván.</p>
                  <p>A várőrizet megkettőztetett s parancsnokságát a vakmerő, de biztos Ráfael vette
                     át, kinek hogy Bercsényiné megbocsátotta, mit ez Draskovicsné ellen vétett,
                     alig szükség említenünk.</p>
                  <p>* * *</p>
                  <p>Míg ezek történtek, a békealkudozások folytak a nélkül, hogy a csaták
                     szűnnének, mert a német vezérek mitsem gondoltak a hadüzenetekkel s a szigorú
                     parancsokkal, ha ilyenek valóban adattak; s nem, miként a történet példákat
                     mutathat fel, két ellenkező parancs állt alkalomszerű rendelkezésükre.
                  </p>
                  <p>Leopold császár békekövetjei által kinyilatkoztatta: hogy diplomái tudta
                     akarata ellen szegettek meg; békét, bocsánatot igért azoknak, kik hitték, hogy
                     megbocsátani és igen sokat - rajtok a sor. De mennyi volt ebből igaz s mennyire
                     lehetett ez igéreteknek hinni, Rákóczi következő nyilatkozata bizonyítja:</p>
                  <p>«Áthágott törvények, ártatlan vér kiontása, üldözése a becsületes embereknek
                     puszta gyanúra, kötelességünkké teszik: győzni vagy meghalni inkább, mint hogy
                     az igát utódaink nyakára nehezítsük. Ki hihetne az ajánlott béke őszinteségében
                     és tartósságában; midőn éppen most szólíttatik fel titkon a fényes porta a
                     német kormány által fegyverre Magyarország ellen! mikor az orgyilkosnak, ki
                     életemre tör, jutalom igértetik! A király azt erősíti, hogy diplomái tudtán
                     kívül s akarata ellen szegettek meg s mégis a nyomasztó adóztatások könnyítése
                     valami jövő országgyülésre halasztatik: ily körülmények közt inkább az önkény s
                     törvénytelenségek megujítására s súlyosbítására számíthatni, mint az eddigi
                     erőszak és önkény megszüntetésére.»</p>
                  <p>Okolicsányi Pálnak cselszövényei nagyban kezdték megtermeni átkos
                     gyümölcseiket. Nemcsak a XIV. Lajossal kötendő béke s a poroszok segélye által
                     megerősbült német erő nagyított felhozásával igyekezett a félénkeket minden
                     újabb ijedelmekbe hozni, hanem e felett a protestánsokat minden úton módon
                     rémítette a katholika hiten lévő Rákóczitól. Sokat mondva, többet sejtetve,
                     mint elárulhatlan titkot zárt szekrénye, csúszott az ingadozók s kétkedők
                     rémhadába s mielőbb alattomos szürdéke felvetette habjait, a szakadás kész
                     volt, csak alkalomra várt, hogy kitörhessen.
                  </p>
                  <p>Rákóczi példás béketűréssel megujította a békealkudozásokat s talán leende is
                     ezeknek sikere, ha a féktelen Heister, a magyarok elleni dühét és bosszúját
                     képes leende fékezni s bevárni a tanácskozások eredményét; de míg ő a morva
                     széleken növelte a bajt és zavart, addig Forgách Simon és Eszterházy Antal a
                     Lajta, Dráva és Duna közt mindent meghódítottak.</p>
                  <p>Rákóczi hadi szerencséje annyira növekedett, hogy a király által a Savoyai
                     Eugen tanácsára sürgetett általános fegyverszünet, nem előnyére többé, hanem
                     kárára leende a fölkelteknek.
                  </p>
                  <p>Széchenyi Pál többszöri sürgetéseire, hogy az alkudozások folytattassanak,
                     Rákóczi őszinte nyiltsággal, de erélylyel felelt, kijelentvén, mikép saját neve
                     az oklevelekben megvetőleg mellőztetik s Heister, még magának Széchenyi Pálnak
                     is, a békítő küldöttnek, vagyonát pusztítja. Mondta, hogy ott áll az ügy, hol
                     kétség támad a fölött, ki az uralkodó s kinek akarata határoz?
                  </p>
                  <p>Semmi biztos nem lőn határozva. Malborough és Savoyai Eugen schellenbergi s
                     hochstädti győzelmei a bajorok s francziák fölött, azon balvéleményre
                     szédítették a német hatalmasokat, hogy az elégületlenek,
                     mert e nevet adták a hivatalos okiratokban a magyaroknak, bármi csekély
                     sugarára a kegy és bocsánatnak, térdet-fejet hajtandnak.</p>
                  <p>Csalatkoztak! nem ismerték a magyar jellemet. Ha valaha e szerencsétlen nemzet
                     nagy életcsatái közben a megtörhetlenségnek talán olykor káros makacsságát
                     mutatta, ez a legkétségesebb pillanatokban történt s hol minden egy
                     koczkavetéstől függött.</p>
                  <p>Ez okozta, hogy a békealkudozások eredményre nem vezethettek, hogy mindenki
                     újra a zászlókhoz, a szabad ég alá sietett s a gondolatok eltitkolására
                     összeszőtt szép beszédekre, az ágyúk dörgése felelt.
                  </p>
                  <p>Erdélyben a magyarok seregének száma folytonosan szaporodott, de Bussi
                     Rabutinban erélyes ellenségre talált, ki, ha minden lépteit nehezítette is, nem
                     volt képes gátat vetni az árnak; minden vesztett előny után a magyar sereg
                     növekedni, nem csökkenni látszott számában. Teleki Mihály, a második e néven, s
                     Kassai Pál, több mint 10,000 ember felett rendelkezett már s e hadseregen kívül
                     számtalan apró csapatok árasztották el az országot.
                  </p>
                  <p>Radvánszki, mikép láttuk, az erdélyi szabad seregek egyik legnevezetesebbikét
                     esketé fel Rákóczi hűségére, azután Gyula-Fehérvárra sietett, hol Rákóczinak
                     minden hívei egybegyűltek s ott ünnepélyesen erdélyi fejedelemnek
                     választották.</p>
                  <p>A félénkek s ezek közt a legijedtebb faja az ismert világnak, a szászok,
                     Szebenbe gyűltek, összebujván mint a gyermekek Miklós napján, ha a szent püspök
                     aranyozott vesszejével jő és ott ősi szokásként protestáltak. Egész Szeben egy
                     nagy protestatio volt; kit a kapun beeresztettek, első szava lőn: én is protestálok!
                  </p>
                  <p>Mindennek ellenmondottak, jónak, rossznak; nem hagytak fillérnyi becsületet sem
                     Rákóczin, sem hívein; s a földre vetették magukat, szerelmes buzgósággal
                     kiáltván: íme uram! itt vagyunk, meghajtott térdekkel s könnyes szemekkel
                     leborulva s várva, a mit felettünk határozol!
                  </p>
                  <p>S miután így elmálladt szívvel össze meg összepecsételték a protestáló
                     okleveleket, a szászok a magyar urak karjai közé omoltak s könnyeik
                     összeelegyedtek. Maga a hős szász gróf sírt mint a gyermek! Nagy pillanat volt
                     ez! Maig büszke minden igaz szász e hősies órájára nemzeti életének. Istenem,
                     minő szépek lehettek így sírva örömükben s az általános össze-visszaölelgetések
                     közben gomolylyá fonakodott karokkal!</p>
                  <p>Okolicsányi gonosz szelleme volt a színleges alkudozásnak s titkos szakadási
                     szándéknak. Minden szenvedélyt ki tudott aknázni; sivár lelke nem irtózott az
                     úgy is súlyos viszonyok közé vallási egyenetlenségeket is elegyítni, mikép
                     láttuk.</p>
                  <p>A protestánsok hatalmas követelésekkel álltak elő Leopold alatt elkobozott
                     egyházaikért. Okolicsányi magát a római pápát beszőtte ármányaiba, elhitetvén a
                     császárral, hogy Rákóczi a katholikusok vallási szabadságát meg akarja
                     semmisíteni s rábirván a pápát, hogy XIV. Lajost a magyar érdekekbeni
                     semlegességre intse.</p>
                  <p>Mindez megtörtént s a franczia király követe által tudtára adatta Rákóczinak,
                     hogy olynemű törekedésekre, mint az övéi, segédkezet nem nyujthat.
                  </p>
                  <p>Rákóczinak sikerült az embereket ellenkezőről meggyőzni s oly nagy volt az
                     igazság ereje, mikép a gyanú daczára, melyet Okolicsányi fenyegető nagyságra
                     növelt köztök, megismerték végre az ármányt s hívebben mint valaha,
                     szövetkeztek Rákóczival.
                  </p>
                  <p>Vay Ádám s Ottlik Sándor, mindketten Rákóczi buzgó hívei, fedezték fel, hogy
                     nem más, mint Okolicsányi volt koholója s kivivője a széles alapra vetett
                     árulási tervnek. Mert ha eddig csak az eredmények látszottak, maga a cselszövő
                     el tudta titkolni magát, sőt Rákóczi legbuzgóbb jóakarói közé akart
                     számíttatni, de még ekkor teljes hitelt nem nyert e fontos vád.</p>
                  <p>Selmeczen a király részéről megjelentek Széchenyi az érsek, Kohári István,
                     Lamberg Domonkos és a korlátolt eszű, makacs, de ügyetlen cselszövő Seilern
                     Tamás alkorlátnok. Rákóczi Bercsényi Miklóst, Mikes Mihályt, Jánoki Zsigmondot
                     s Ráday Pált küldötte oda, mint teljhatalommal felruházott férfiakat.
                     Megjelentek az angol s hollandi közbenjárók is.</p>
                  <p>Sehol világosabban ki nem tűnt, mint ezen alkudozások közben, melyeket két heti
                     hadszünet biztosított, hogy a bécsi kormány emberei csak oda törekednek: ezeket
                     húzni, vonni s időt nyerni.</p>
                  <p>Seilernnek szőrszálhasogatásai s azon gyermekies aprólékoskodás, mely a kákán
                     is csomót keres, végre magának Széchenyinek kimerítették béketűrését. Az öreg
                     érsek kinyilatkoztatta, mikép látja, hogy Seilern a császár elhatározott
                     jószándéka ellen, csak azért akad mindenbe bele, hogy időt nyerjen.
                  </p>
                  <p>Eredmény nélkül félbeszakadt a selmeczi gyülés is, mert Rákóczi, miután
                     Széchenyi hosszas kéréseire beleegyezett, a két hétre határozott
                     fegyverszünetet október végeig meg hosszabbítni, az utolsó határnap után
                     megindította seregeit s a megbizottak elszéledtek. Csak Széchenyi Pál maradott,
                     főleg az angol és hollandi megbizottak kérésére, Rákóczi mellett.</p>
                  <p>A herczeg a tanácskozások ideje alatt a vichnyédi fürdőben mulatott, egészsége
                     helyreállítása végett. Onnan írt Széchenyi
                     a császárnak, kijelentvén, hogy egyedül Seilern alkorlátnok ügyetlensége s
                     rossz szándéka okozta a gyülés eredménytelenségét, mert a magyaroktól nem
                     kivánt kevesebbet, mint hogy ők, a győztesek, a
                     veszélyben forgók előtt irgalomért esedezzenek; több mint száz mérföldnyi
                     területet ingyen visszaadjanak s letévén fegyverüket, alázattal nyakukba vegyék
                     a már lerázott igát.
                  </p>
                  <p>* * *</p>
                  <p>1705 május 8-án I. Leopold császár s Magyarország királya, néhány heti
                     betegeskedés után, 66 éves korában meghalt. Kevés híján, félszázadig ült a
                     trónon s ennyi ideig uralkodtak nevében teljhatalmasai.</p>
                  <p>Örökös csaták, sikeretlen tanácskozások s véres kivégeztetések közt folyt le a
                     zajos élet; halálát nem kisérték, hanem megelőzték a könnyek, a sírba nem hála,
                     hanem egy jobb jövő kétes reménye követte. Mint minden koronaörököstől,
                     Józseftől is sokat vártak azok, kik emberek cseréjében ügyek s elvek cseréjét
                     látják s szenvedések közepette enyhülést jósolnak, míg öröm közt vésztől
                     rettegnek; szóval a várók, félők és reménylők, de semmit nem mozdítók nagy
                     serege.</p>
                  <p>I. József azon pillanatban lépett a trónra, mely az uralkodó-ház
                     szerencsétlenségében a forduló pontot képezte. Tudva volt, hogy ő még atyja
                     életében nem leende idegen Rákóczival titkos egyezségre lépni Magyarország
                     függetlensége iránt, hogy azt mint a többi örökös tartományoktól külön vált
                     országot, még atyja életében, mint magyar király átvegye. Forgách Simonnak
                     általai megbizása, hogy Rákóczit ily egyezségre birja, átszivárgott a magyar
                     mozgalmak vezetőihez, bár teljes bizonyosságával e ténynek s I. József tervének
                     csak maga Rákóczi birt.
                  </p>
                  <p>Ez mindenesetre rokonszenvet idézett elő az új uralkodó iránt. Ha később a
                     jóindulat csökkent, oka az: hogy a király, felhatalmazottjai által
                     elszédíttetve, nem volt tiszta szándékkal a hitében s bizodalmában annyiszor s
                     oly keservesen csalatkozott nemzetnek, teljes félreérthetlen biztosítékot
                        adni.
                  </p>
                  <p>Hogy Rákóczi saját egyéni előnyére keveset, vagy semmit, de a haza
                     függetlenségeért mindent tett, ezt egész élete, saját emléklapjai s a
                     történelem tanusítják. Soha becsületes békétől nem vonakodott. Világos ez
                     mindabból, a mi már e részben mondva volt, de főleg azon körülményből, hogy oly
                     sok helyen s annyiszor elfogadta a felhivást békealkudozásokra.</p>
                  
               


               <!-- milestone type="subChapter" n="II"/ -->
                  <p>Augusztus hónapjában, ugyanez évben Rákóczi országgyűlést hirdetett a Rákos
                     mezejére, ősi szokás szerint, fel költeni akarván a nemzet kebelében régi
                     magasztos emlékeit. De később czélszerűbbnek vélte a gyülés helyét
                     megváltoztatni s Szécsényre, Nógrádmegyében áttenni, hol a király küldöttei
                     közelebb érhették azt.</p>
                  <p>Még eddig sem I. József, sem Rákóczi fel nem hagytak a kibékülhetési
                     reménységgel, ez okon a kalocsai érsek még mindig a herczeg kiséretében
                     maradott, de szemmel tartották, mert minő keveset hittek neki, Széchenyi maga
                     egy megmérgezési kisérletből gyanította.
                  </p>
                  <p>Rákóczi nem akart mint vezér és főnök, hanem mint magyar nemes résztvenni a
                     szabad tanácskozásokban, de Bercsényi honfiai szellemét aligha jobban nem
                     ismervén, arra igyekezett őt birni, hogy parancsolólag lépjen föl s a
                     tanácskozásoknak maga adjon irányt. Bercsényinek okoskodása s érvei meg nem
                     ingatták Rákóczi szerény s önzéstelen elhatározását.
                  </p>
                  <p>Magyarhon minden megyéi, öt híján, hol ideiglenesen
                     német sereg létezett, s minden királyi város képviselve lőnek e nevezetes, nagy
                     következményű gyülésben.</p>
                  <p>Okolicsányi Pál itt újra megkisértette, konkolyt hinteni a protestáns és
                     katholikusok közé. Ármányainak sikerült széles sebet nyitni az alig behegedt
                     viszálykodásokba, mert tanácsára a protestánsok Radvánszki Jánost választották
                     főnöküknek s elkülönzötten kezdettek értekezni.
                  </p>
                  <p>E szakadás igen rossz vért okozott s Bercsényi kinyilatkoztatta, hogy minden
                     onnan ered, mivel az országnak választott feje nincsen. Mindenekelőtt
                     szövetkeznünk kell, szólt, ha egységet s összetartást óhajtunk; válaszszunk
                     tehát egy főt, kitol az ország függjön, kinek személye bennünket egyesítsen.
                     Hozzá tette még ez időben, hogy a
                        szövetség nem I. József ellen köttetik, kinek békés
                        szándékában nem akar kétkedni, hanem a nemzetben magában létező
                     ármányok és cselszövények megszüntetésére, főleg pedig azért, hogy a nemzet
                     akarata gyors és biztos teljesítést nyerjen.</p>
                  <p>
                     E gyűlésben választatott Rákóczi Ferencz egyes akarattal
                        Magyarország fejedelmévé s a szövetség főnökévé.
                  </p>
                  <p>A közlelkesedés, mely őt e több mint királyi hatalommal járó méltóságra emelte
                     s a 25 tanácsos neve, kik melléje rendeltettek, elvitathatlanul tanusítják a
                     feltétlen bizodalmat, melyet a nemzet a 29 éves Rákóczi Ferencz esze, jelleme s
                     erélye iránt érzett.
                  </p>
                  <p>Rákóczi ünnepélyesen, az oltár előtt esküdt meg az evangéliumra: hogy a
                     szövetséget Magyarország törvényei s nemzeti szabadsága megőrzésére, mint saját
                     életét fogja védeni; soha e szövetség ellen nem szól, vagy cselekszik; hogy
                     annak megszilárdítására külhoni szövetségeseket is szerzend, s a szabadság
                     ügyét soha el nem hagyja; végre, hogy a nemzetnek alkotmányos és vallási jogait
                     sértetlenül megtartandja, s mindazt a mit a szövetséges karok és rendek
                     végzendnek, híven és erélylyel végrehajtandja.</p>
                  <p>Az eskü után, melyet a tisztes Öreg Telekesi, egri püspök, mondott el előtte,
                     az ország nagyjai leírhatlan lelkesedéssel paizsra ültették Rákóczit, s szűnni
                     nem akaró éljenzések s ágyúk durrogásai közt magasra emelték.</p>
                  <p>Rákóczi után az egyházi s világi rendek letették hűségesküjöket, s az ezekről
                     szóló oklevél mindenkitől személyesen s egyenkint
                     aláírva s a szokott pecsétekkel erősítve, három példányban elkészült. Egyike
                     ezeknek Rákóczinak adatott át, a másik a lengyelhoni primásnak, a harmadik
                     végre a hannoverai választó fejedelemnek küldetett el.
                  </p>
                  <p>A kincstár kezelésére egy elnök s tizennégy tanácsos lőn választva.</p>
                  <p>A többi nevezetes végzések közt nem szabad felednünk e gyűlés azon határozatát,
                     hogy a magyarhoni jezsuiták el legyenek az osztrák jezsuitáktól választva s
                     külön provinciát képezzenek. Önkénytelenül eszünkbe juttatja ez ama jelenetet,
                     midőn Hessen-Darmstadti Magdaléna Kellionak ehhez hasonló igéretet tőn Rákóczi
                     felszabadulása s ügye sikerének esetére.
                     Végzéssé lőn továbbá, hogy a jezsuiták tartozzanak a kicsalt s álnokul
                     elfoglalt egyházi javakat kiadni s ha mindezektől vonakodnának, az országot
                     elhagyni.</p>
                  <p>Tökölyi Imre maga s kívüle mindazoknak gyermekei, vagy utódai, kik Eperjesen s
                     annyi más helyeken lemészároltattak, elkobzott jószágaikba
                        visszahelyeztettek.
                  </p>
                  <p>Rákóczinak nem csekély bajjal, de végre sikerült a vallási egyenetlenségeket is
                     megszüntetni.</p>
                  <p>Így fejeztetett be e nevezetes végzetszerű gyülés, melyben a nemzet egész
                     méltóságában lépett föl s a tanácskozások illő komolysággal, bár élénken s
                     hévvel folytak.</p>
                  <p>Míg a szécsényi gyülés némi vigaszára az árváknak és özvegyeknek, visszaadatta
                     a legyilkoltak jószágait, míg Tökölyi Imre gazdag birtokairól le kelle mondania
                     a német kamarának s a jezsuitáknak, addig Tökölyi Imre, kit Rákóczi teljes
                     épségben gondolt lenni, nicodemiai számkivetésében meghalt.</p>
                  <p>Miért hervadnak el a százados csernek levelei? Talán az ősz sárgította meg
                     lombjait, vagy a villám sujtott végig sudarán? Nem; nem! - Oh hány tél
                     borította zúzzal kevély koronáját, hány vihar söpört el fölötte, s a büszke
                     növényóriás ifjadni, nem aggulni látszott. Más baja volt tehát: tövét féreg
                     rágta, gyökerében volt a rom istene!</p>
                  <p>Tökölyi 47 éves életén a vesztés szelleme rágódott. Sokat elbirt, sokat eltűrt,
                     mert napjai fölött angyal őrködött, - a kedves Zrinyi Ilona. Ah! de a férfiúnak
                     eleme a haza volt! távol attól, ki lőn sarkából vetve élete. Nem tudta, mi baja
                     van: nem volt beteg, nem érzett testi fájdalmat; valami zsibbasztó súly
                     nehezkedett lelkére s lassan, észrevétlenül zárta el életnedveit: egy reggel
                     neje halva találta ágyában.</p>
                  <p>Senki sem tudta megmondani, miként halt meg; arcza nyugodt volt s kibékült;
                     kezei összetéve keblén, szemei húnyva, mintha a mindig zaklatott honnak nemtője
                     nyomta volna le szemhéjait.</p>
                  <p>Neje, kinek szerelmi jóérzetét semmi sem csalta meg, látta e reménydús,
                     nagyszerű életet elenyészni; megszámlálta a leveleket, melyek elhullottak, az
                     ágakat, melyek megtörtek; egy reménye volt csak, meghalni férjével s elkisérni
                     őt egy jobb világba.</p>
                  <p>A sors nem úgy akarta. Ki kellett a kínnak egész kelyhét üríteni ez erőslelkű,
                     ritka némbernek. Úgy tetszett, mintha őt a fájdalom táplálná; oly növénynyé
                     vált, melynek gyökerét könnyek harmata élteti. Elszánt, hősies volt e néma
                     szenvedés s talán azért élte túl férjét,
                     mivel fájdalmát megszerette s attól nem tudott elválni, mint a földsarki lakos
                     honi havától s jéghegyeitől, hol ha a nap nem melegít, a hideg éjszaki fény
                     vonja fel díszkoszorúját.</p>
                  <p>A szécsényi gyülés után, Nagy-Szombatban újra megkezdettek a békealkudozások.
                     Október 30-án egy pénteki napon ültek össze tizenhárman késsel kezökben, a még
                     élő oroszlán bőre fölött végezni.
                  </p>
                  <p>Míg ott a tanácskozások a magyarok részéről férfias erélylyel s óvatossággal, a
                     császári megbizottak által egyrészt kétszín odaengedéssel, másrészt
                     szőrszálhasgató aprólékoskodással folytak, addig a császári seregek Erdélybe
                     törtek be.
                  </p>
                  <p>Herbeville Nagy-Várad alatt táborozott. Mihelyt Rákóczi megtudta, hogy onnan
                     Erdélybe szándékozik, azonnal oda hagyta a szécsényi gyülést s maga jól
                     begyakorlott sereggel megelőzte a német tábornokot.</p>
                  <p>Egrespataknál ütötte fel táborát, Karika és Sibó felé megerősíttetvén és
                     elsánczoltatván az utakat.</p>
                  <p>Maga előre sietett s Csáky Lászlót látogatta meg Szurdokon. Éppen Márton napja
                     volt. Csáky egy szabadon álló kősziklás hegycsúcsra nyitott sátort vonatott s
                     ott ebédeltek, áttekinthetvén az egész völgyet, Sibó felé.</p>
                  <p>Rákóczi, kémjei által, napról-napra megtudta Herbeville közelítését s
                     állomásait, mint szintén, hogy Karika felől jobbra Sibótól akar Erdélybe
                     törni.</p>
                  <p>Herbevillenek valóban ez volt szándéka, azért Rákóczi legelébb is - miként
                     mondottuk - a karikai szoros-utakat sánczoltatta el, de Sibó felől is czélszerű
                     erődítésekhez fogott.</p>
                  <p>A sibói lelkész, ki titkon a német vezérek bérében volt, hírül adta
                     Herbevillenek, hogy Karika felől az erődítések oly szilárdak, mikép siker
                     nélkül kisértendi meg szerencséjét, hanem Sibó felől még nincsen minden készen,
                     s ha siet, oda érhet, mielőtt a sánczolások bevégeztethetnének.</p>
                  <p>A lelkész maga vitte el éjnek idején a hírt a német táborra. Herbeville azonnal
                     balra fordult és siető menetekben Sibó felől Rákóczi sáncaira ütött.</p>
                  <p>Wesselényi István sibói udvarában élt ekkor, a nélkül, hogy a mozgalmakban
                     tettleges részt venne, de Rákóczinak nagy tisztelője volt.</p>
                  <p>Éppen ebédnél ült Rákóczival, Csákyval s nehány tiszttel a szurdoki sziklás
                     ormon, mikor nyargalva jött a hirnök azon tudósítással, hogy Herbeville a sibói
                     sánczok előtt áll.</p>
                  <p>Azonnal felugrottak mindnyájan s a szikla alatt készenálló lovaikra felkapván,
                     Sibó felé nyargaltak.</p>
                  <p>A herczeg, hogy az ellenség állását jobban áttekinthesse, felsietett
                     kiséretével a gúla-alakzatú hegyre, szemközt Sibóval, melyet azóta Rákóczi-hegynek neveznek.</p>
                  <p>Míg parancsára a hadsereg sietve kanyarodott Sibó felé, addig Herbeville a
                     Szamos bal partját foglalta el jobb szárnyával; a közép osztály s bal szárny az
                     erdőségekben voltak elrejtve.</p>
                  <p>Rákóczi megtette a rendeléseket; jobbszárnyát seregének Forgách Simon
                     vezényletté: Herbeville hirtelen megtámadta őt s a félig kész sánczokon s
                     erősítéseken áttörvén, az ország határiba lépett.</p>
                  <p>A csata rémítő volt s Forgách dühös védelmét semmi sem tanusítja inkább, mint
                     hogy 4000 embert vesztett el.</p>
                  <p>A lelkész tudósítása megtermette gyümölcseit: ezrei mellett a halottaknak, 20
                     ágyú s 50 zászló lőnek Herbeville martaléka. Még folyt a csata, midőn
                     Wesselényi megtudván a lelkész árulását, kit visszatérő utjában Herbevilletől,
                     a Szamos partján csiptek el, azonnal magas akasztófát emeltetett szemközt az
                     egyházzal s a tiszteletes urat rávonatta.
                  </p>
                  <p>Erdély a császár hatalmába esett s a Nagy-Szebenben összehivott rendek, a
                     hősies szászok örömköny-záporai közt újra esküdtek egy szelet alkalmi hűséget,
                     jelenben a császárnak; megsemmisítették Rákóczi választását s ájtatos
                     arczokkal, de hátok mögött öklözött kezekkel énekelték el a Te Deum-ot, mi
                     főleg szászul, fönségesen hangzik.</p>
                  <p>Míg az erdélyiek a császárnak hódoltak, s
                     fejükbe általában nem akart férni a reájok váró boldogság, addig József császár
                     alkalmatlan napokat ért Bécsben. A bécsi udvaronczok a vadászatot különösen
                     méltóztattak szeretni s gyakran kegyeskedtek a nyulakat s egyéb dühös állatokat
                     személyesen üzőbe venni, de jelenben e nagy és hasznos gyönyört nélkülözni
                     kellett.</p>
                  <p>Oka e kellemetlenségnek: Vak Bottyán udvariatlan gyöngédtelensége volt;
                     Rákóczinak e közvitézből saját hősiessége által tábornokká emelkedett híve
                     annyira feledett minden illedelmet, hogy mitsem gondolván a vadász urak
                     mulatságával s avval, hogy Kinszki, Stratmann, Kaunitz és több nagyúri
                     személyek laknak Bécsben, a goromba ember Tótország szélétől kezdve Bécs
                     külvárosáig égetett, pusztított és sok egyéb illetlenségeket követett el.
                     Elfoglalta Földvárt, Pápát, Simontornyát, Székes-Fehérvárt; Kőszeget
                     kiraboltatta, Pálfi János horvátországi bánt kikergette az országból s
                     Bécsujhelyig űzte.
                  </p>
                  <p>A császár mindent elkövetett, hogy Rákóczit békességre, vagy míg az megforr,
                     fegyverszünetre birja. Az egész 1706-dik év elejét Miskolczon és Nagy-Szombaton
                     a hadszünet föltételeirőli vitatkozások töltötték be, míg végre Pozsonyban,
                     május elején, két hónapi fegyverszünet lőn elhatározva.</p>
                  <p>A császár használni akarta ez időt s tudván, mennyire szereti Rákóczi nejét s
                     minő régen van tőle s két fiától elválva, Amáliának első nyilatkozatára
                     engedelmet adott neki, hogy gyermekeivel együtt férjét meglátogassa, ki akkor
                     Nyitrán táborozott.
                  </p>
                  <p>Rákóczi udvara a szécsényi gyülés után egészen fejedelmi színt nyert, mint
                     Magyarország s a confoederatio főnöke s erdélyi
                     fejedelem; méltósága megkivánta, hogy udvartartása a magas helyzetről
                     tanuskodjék, melyre őt a nemzet bizodalma emelte.</p>
                  <p>Rákóczi több fényt fejtett ki s udvara sokkal népesebb volt, mint akkor, midőn
                     őt sárosi várában láttuk. Nemcsak udvari lovagjai s minden más hivatalnokai,
                     hanem különösen pompás testőrei, az úgynevezett palotások növelték annak
                     díszét. Egy ezredből állt ez, tetőtől talpig veresben s tigrisbőrökkel.</p>
                  <p>Asztala, szobái, ha saját jószágai egyikében volt, királyi fénynyel felkészült
                     sátorpalotája táborozásaiban, - szóval minden azon nagyszerű s több mint
                     királyi hatalomra mutatott, melyet a rendkívüli férfiú honában gyakorolt.</p>
                  <p>Rákóczi nemzetének s a méltóságnak, melyet viselt, áldozatul hozta a
                     szertartások s udvari ildény nyomasztó
                     terhét, mely szabad lelkét s egyszerűségét lenyűgözte.</p>
                  <p>Rákócziné tavasz kezdetén érkezett két fiával Nyitrára, hol férje által ritka
                     fénynyel fogadtattak.
                  </p>
                  <p>Az első magános pillanat a szertartásos fogadtatás után Rákóczi szebb órái közé
                     tartozott. Olyan volt ez, mint egy gyémánt csat, mely az idő megszakadt
                     palástját tartja össze s a nyugpontokat képezi a visszaemlékezések tág
                     határiban.</p>
                  <p>Nyitráról elébb Kis-Tapolcsányba, onnan Érsekujvárra ment nejével, hol őt
                     fényesebb s kényelmesb lakban fogadhatá el.</p>
                  <p>Mennyire vágyott Rákóczi nejét látni, a bécsi udvar igen jól tudta s I. József,
                     ki szerette Rákóczit azon hiedelemben tartani, hogy iránta személyes
                     hajlandósággal viseltetik, nem akarta
                     Amáliát semmivel megbízni; azt hitte, hogy Rákóczi több hittel leend a császár
                     őszinte béke szándoka iránt, ha ez nejét fel nem használja férje
                     megnyerésére.</p>
                  <p>Ez eddig szépen hangzik, de a czél még sem lőn az udvar által pillanatig is
                     tévesztve szem elől.</p>
                  <p>Gróf Wratislaw, csehországi korlátnok, a császár kegyelt embere s Aspermont
                     barátja, az udvartól titkon azon parancsot vette, hogy Rákóczihoz siessen,
                     valami elfogadható s valószinű ürügy alatt.</p>
                  
               
               <!-- milestone type="subChapter" n="III"/ -->
                  <p>Ugyanaz volt e Wratislaw, kivel a prágai kolostorban találkoztunk s kinek neje
                     később szoros baráti viszonyban élt Rákóczi Juliával.</p>
                  <p>Jobb ürügyet lehetlen leende a férfiúnak találni, mint egy látogatást a
                     herczegnőnél, neje barátnéjánál, a kit ő mélyen tisztelt s kinek férjével
                     egykor baráti viszonyban állt.</p>
                  <p>Wratislawot a császár megbízta, hogy mindent kövessen el; hogy Rákóczit
                     kibékülésre birja. Rákóczi úgy tetette
                     magát, mintha Wratislaw megérkeztéről semmit sem tudna; de mihelyt egykori
                     barátja a fejedelemnőnél a tisztelkedő látogatást tevé, Rákóczi oda sietett s a
                     két férfiú megújítván a baráti viszonyt, nyiltan és szabadon társalgott
                     egymással.</p>
                  <p>Wratislaw bizonyossá tette Rákóczit, hogy a császárnak szíves hajlama iránta
                     nem változott s kész leend nemcsak minden multat feledni, őt birtokai
                     élvezetében meghagyni, hanem ezenkívül egy német fejedelemséget neki adni, ha
                     az erdélyiről örökre lemond.</p>
                  <p>Míg beszélt, a herczegnőnek éles tekintete nyugodt férjének szép vonásain; úgy
                     tetszett, mintha gondolatait, elhatározását akarná kitalálni s mintha nem lenne
                     Wratislawval egy véleményben; bár ennek minden szavából kitűnt, hogy
                     meggyőződésből szól s hogy Rákóczira nézve nem tud, nem hisz üdvösebbet, mint a
                     hadi szerencse ingadozását tekintve, előnyös, becsületteljes béke által
                     megszüntetni a sok vérontást. Ő Rákóczit tisztelte, de életében, nézeteiben
                     elfogultabb volt, mint hogy képes lenne annak egész jellemtisztaságát s
                     önzéstelenségét felfogni.</p>
                  <p>A herczeg végig hallgatta barátját, ki nemcsak igéreteit kitárta, hanem
                     oklevelekkel bizonyította, hogy szavainak súlyt is képes adni, azután élénken
                     felkiáltott:</p>
                  <p>- Barátom, Wratislaw! saját érdekemben, a mit a császár nekem ajánl és igér,
                     mindenesetre jobb, mint a fegyver, melyet honom szabadságáért kötöttem fel; de
                     én személyes érdektől tisztán állok. Mióta a nemzet bizodalma, szabad
                     választása engemet az ügy élére állított, kétszeres kötelesség e hivatásnak
                     megfelelni! Az erdélyi fejedelemséget nem én kerestem; e részben elég, ha ő
                     felsége Apafivali egyezkedésének pontjait híven megtartja. Ha személyem ellen
                     van kifogás, kész leendek minden pillanatban választási oklevelemet visszaadni
                     az erdélyieknek, hogy ő felsége előtt kedvesebb fejedelmet választhassanak.
                  </p>
                  <p>Wratislaw átlátta végre Rákóczi nemességét s önzéstelenségét. Ha mindamellett
                     igyekezett őt engedékenyebbé tenni, nem csodálhatjuk: nem volt magyar, más
                     szemekkel látott. Miután okait siker nélkül kimerítette, komolyan szólt: -
                     Szemfényvesztve vagy barátom, Francziaország igéretei által! mely a megcsalt
                     fejedelmek kórháza s téged is mint a többit, rá fog szedni s meglátod, te is a
                     hiúsult remények ama rokkantak laktanyájában fogsz meghalni.</p>
                  <p>- Legyen - felelt Rákóczi nyugodtan - mi gondom nekem Francziaországra; én csak
                     kötelességemet teljesítem!
                  </p>
                  <p>Wratislaw semmit sem végezhetett. Mikor visszatért Bécsbe, azon méltányosság,
                     melylyel Rákóczi jelleméről nyilatkozott, felszúrta a lelki fönséget fel nem
                     fogható bécsi urak orrát, s a jeles férfiú maga sem kerülte ki a gyanút.</p>
                  <p>Eltávozása után - Rákócziné sok lelki gyötretések s boszantások által
                     megromlott egészségének helyreállítására, a carlsbadi fürdőbe akart menni; a
                     szükséges útleveleket Wratislaw meghozta volt már. Rákóczi nem örömest egyezett
                     ezen utazásba, mert tudta jól, hogy nejét gyanú s kémkedés fogják lesni és
                     üldözni, merre csak megy, magyar érzelme ismeretes levén. Forgách Simonnak
                     adott parancsot nejét tekintélyes őrséggel Magyarország határáig kisérni. Mi
                     történt továbbá, nemsokára látandjuk.
                  </p>
                  <p>A császár s a bécsi mindenhatók nem voltak a felelettel megelégedve, melyet
                     Rákóczi Wratislawnak adott. Mindenki azt hitte ama körökben, hogy Rákóczi a
                     hochstädti ütközet óta csak ürügyre vár kibékülni s megmenteni, a mi
                     megmenthető.</p>
                  <p>Öntagadását s önzéstelen hazafiúságát e nép nem tudta egyébnek, mint vakságnak
                     s gyarló itélőtehetségnek tekinteni. Rákóczi, ki a lengyel koronát
                     visszautasítja, ki egy német fejedelemség békés birtoka helyett a sátrat, a
                     szabad eget, a csaták riadásait választja, hogyan lehetett előttük egyéb, mint
                     eszelős!</p>
                  <p>A császár maga boszankodott makacsságán; de azt a herczeg körözete befolyásának
                     tulajdonította; azért nem mondott le a reményről megingatni e sziklát, melyen
                     annyi ármány szétszakadt már.</p>
                  <p>Tudta, hogy Rákóczi nővérét, gróf Aspermontnét nemcsak bensőleg szereti, hanem
                     sokat tart róla; azért magához hivatván a
                     kedves nőt, hosszasan beszélt vele s elküldötte őt Rákóczihoz.</p>
                  <p>Julia megérkezése a legkedvesebb meglepetések egyike volt. Rákóczi nem is
                     álmodta ezen örömet, mert tapasztalásból tudta, mikép mind kit szeret, irigy és
                     féltékeny rendőri felügyelet alatt van.</p>
                  <p>Julia kevés kisérettel jött, Rákóczi őt zajos örömmel fogadta.</p>
                  <p>A hadosztály, mely közelében volt, nem osztozott egészen ez örömben, mert a
                     gyanakodás talán sohasem harapózott a sereg minden idegzetén annyira át, mint
                     ez időben.</p>
                  <p>Ha az emberek jósérzetével birnának némely jelenségeknek, melyek önkénytelenül
                     s megfoghatlan okokból merülnek fel egyszerre, talán jobbkor segíthetnének azon
                     bajokon, minők létezéséről az ily jelenségek tanúskodnak. Minden bomlásnak
                     indult ügyet, s ha a szerencse hátat fordít, a gyanúskodók ezen uszálya kiséri.
                     Míg a nagy ember hisz, vagy nem hisz, de öntudatával bir érzésének, addig a
                     középszerűség gyanú és vérmes bizodalom közt hányatik, egyikből a másikba
                     esve.</p>
                  <p>Julia óhajtotta a békét s ez igen természetes. Azon légkörben, hol ő élt, sokat
                     más szemmel kellett látnia, mint a mozgalmak közepette lehetett az ügyet
                     megitélni. Bécsben a végeredményen a császár előnyére senki sem kétkedett.
                     Julia annyiszor és okos emberektől hallá, hogy bátyjának elébb-utóbb veszni
                     kell; mikép nem bámulhatunk, ha boldoggá tette őt, hogy oly fényes ajánlatok
                     hirnöke lehetett, minőket a császár reá személyesen bizott.</p>
                  <p>A fiatal nő mindazt ismételte bátyjának, mit Wratislaw igért; erősíté ő is,
                     hogy a császár igen jó indulattal van Rákóczi iránt s azt semmivel sem
                     bizonyíthatja be inkább, mint azon nyitott lappal, melyet úgyszólván felelősség
                     nélkül küld neki által s melyet Rákóczi kedve s vágyai szerint betölthet a
                     legelőnyösebb föltételekkel, ha egybe beleegyezik, tudniillik: lemondásba az erdélyi fejedelemségről.</p>
                  <p>Julia buzgón szerette hazáját s úgy vélekedett, hogy a hazára nézve alig lehet
                     kedvezőbb alkalom a legdicsőbb békekötésre, mint éppen ez, hol a császár a
                     zaklatásokat halálosan megunván, kész nagy áldozatokat tenni, hogy kormányát
                     rendezhesse s ennyi nyugtalanságon túl lehessen.</p>
                  <p>Rákóczi elveihez híven, semmit sem tehetett és semmit sem akart tenni a szövetség beleegyezése nélkül.
                  </p>
                  <p>Összehívta tehát Érsekujvárra a tanácsot. A császár küldöttjei s a külhatalmak
                     megbizottjai Pozsonyban voltak s ezek közt a császár testvére is, később trieri
                     választó fejedelem, most osnabrücki püspök. Rákóczi részéről a bizottmány
                     Nagyszombatban működött. A levelezések, kérdések, feleletek sűrűn
                     váltakoztak.</p>
                  <p>Lord Stepnern Angolhon részéről s Rechtern gróf Németalföld megbizottja,
                     mindent elkövettek, hogy Rákóczi igazságos követeléseinek sikert
                        szerezzenek, de a bécsi udvar
                     küldöttei húzták, halasztották a dolgot s makacsúl megtagadtak mindent.</p>
                  <p>Igy telt el két hónap. Miként bántak a császári megbizottak a magyarokkal, a
                     történet följegyezte; legyen elég itt mondanunk, hogy e bánásmód még a külföld
                     által is, különösen Londonban és Hágában, nem becsületesnek
                        bélyegeztetett.
                  </p>
                  <p>Semmi sem boszantotta fel a magyarokat annyira, mint az osztrák békeküldöttek
                     azon makacssága, melylyel a magyaroktól minden vitézséget megtagadván,
                     Magyarhon visszafoglalását a töröktől egyedül a külhoni vezérek hősiességének
                     tulajdonították; e mellett a hadköltségekről úgy szólottak, mintha azokat
                     egyedül a király nagylelküsége áldozta volna a magyarok előnyére, kimerítvén
                     örökös tartományait. - Nem ok nélkül neveztük ezt makacsságnak, mert senki sem
                     tudhatta jobban, mint éppen ezen urak: hogy Magyarország nagyobb részt külhoni
                     hadvezérek ügyetlensége, az idegen várparancsnokok hűtlensége s végre a bécsi
                     haditanács páratlan, soha utól nem ért hanyagsága miatt veszett el.
                     Elhamarkodott, ijedségszülte békekötések temették el a szép országot:
                     visszafoglalásakor pedig minden ütközetben, minden ostromkor éppen a
                     legkétségesb s legveszedelmesb helyre állították a magyar seregeket, melyek
                     győztek vagy meghaltak.</p>
                  <p>Elhallgatták, hogy huszonhárom év óta Magyarország több mint száz millió forint
                     rendkívüli adót fizetett stb. És ezen emberek merték az ország törvényeinek
                     áthágásával vádolni ama nemzetet, mely annyi áldozatért 46 évig minden törvény
                     s szabadság megvetésével a legféktelenebb önkény alatt sínylett.</p>
                  <p>Ki csodálná, hogy a magyar küldöttek minden vádat büszke önérzettel
                     visszautasítottak azok fejére, kiktől a gonosz jött.
                  </p>
                  <p>* * *</p>
                  <p>E közben Rákócziné, Forgách Simon s férje orvosának kiséretében, elérte a morva
                     határt; ott Forgách búcsút vett tőle s a közeli német parancsnok egy század
                     lovasságot rendelt melléje. Őrizték e nőt mint szemök fényét, - de nem
                     szeretetből. Még el nem érkezett a herczegnő Prágába, midőn megtudta, hogy a
                     hadszünet végét érte s az ellenségeskedések kettőzött hévvel megkezdettek.
                  </p>
                  <p>Mihelyt Prágába jött, azonnal körülvette őt a rendőrség. Legnagyobb figyelmét a
                     prágai határoknak egy átalag ingerlette fel, melyben
                     roppant kincseket gyanítottak. A fejedelemné a kérdésekre azt felelte, hogy a
                     hordócskában bor van, nem arany és gyémánt; de nem hittek neki, míg végre a
                     vizsgálat - leírhatlan bosszújára a rendőrtiszteknek, - igazolta a hölgy
                     szavait, bár a hordócskában csakugyan kincs rejlett, folyó arany, a világ első
                     bora, - tokaji nedv!</p>
                  <p>De a rendőrség emberei a mellett maradtak, hogy a fejedelemné számtalan pénzt
                     visz magával, hogy Csehországban forradalmat idézzen elő.
                  </p>
                  <p>Végre sok kedvetlenségek s udvariatlan tolakodások után a herczegnő megérkezett
                     Carlsbadba. De itt el kell a kedves hölgytől ideiglenesen válnunk, hogy azon
                     nagyszerű jeleneteket megközelíthessük melyek oly elhatározó befolyást
                     gyakoroltak Magyarország sorsára.</p>
                  
               
            </div>
            <div type="chapter">
               <head>ÓNOD.</head>
               <p>Rákóczi élete oly gazdag eseményekben, ama harcz, melyet vezérlett és képviselt,
                  annyira kimeríthetlen nagyszerű jelenetekben, mikép előadásunk terve lehetlenné
                  teszi, hogy azt nagy koczkavetéseiben s véres áradatában nyomról nyomra kisérjük.
                  De a hely, hová most értünk, elhatározó fordulati pontot képez s azon merevélyhez
                  vezetett, melynek párkányától kezdve eseményeink, ha nem az időt, hanem a haladás
                  gyorsaságát tekintjük, bevégzésük felé rohannak.</p>
               <p>Mielőtt a tett terére lépnénk - hol csak egy kiáltás hangzott: Nulla salus pacis, bellum te poscimus omnes! -
                  említsük itt, mennyire növekedett ez időben Rákóczi népszerűsége minden ármányok
                  és zsibbasztások daczára.</p>
               <p>A szebeni szász-magyar protestatio után, az erdélyiek illendőnek hitték, ünnepies
                  ellenföllépéssel annak hatását megsemmisítni: ez okon nem szűntek Rákóczit kérni
                  és sürgetni, hogy miután Gyula-Fehérváron úgyis fejedelemmé választatott, jelenjen
                  meg személyesen Erdélyben s iktattassa be magát a haza törvényei szerint a
                  fejedelemségbe.</p>
               <p>Rákóczi hosszasan vonakodott ily válságos pillanatokban elhagyni Magyarországot;
                  de végre ennyi rokonszenvet és buzgóságot erkölcsi lehetlenség lőn
                  visszautasítani.</p>
               <p>Elfogadta tehát a meghivást s lemenvén Erdélybe, Maros-Vásárhelyre, ott ünnepiesen
                  fejedelemmé beiktattatott.
               </p>
               <p>A fényes, lelkesedésteljes ünnepély után Rákóczi számos erdélyi kiséretében
                  visszatért nagyszerű működései színterére, Magyarországba.</p>
               <p>Minő romlatlan belső erő volt az országban s mennyi vitézség s áldozatkészség
                  összes, minden ajkú népességében, eléggé tanusítja azon körülmény, hogy a változó
                  szerencsével folytatott harczok és számos veszteségek daczára s bár az ármány és
                  cselszövény tetőpontját elérték - ez időben - azaz 1707 tavaszán, nemcsak
                  naponkint ki lőn egészítve a csatavesztések, megszökések és árulások által
                  meggyérült hadsereg; hanem több mint harmincz magyarországi megye híven és
                  tevékenyen szövetkezett Rákóczival.
               </p>
               <p>* * *</p>
               <p>Rákóczi 1707 május 16-án általános országgyűlést hirdetett Ónodra.</p>
               <p>Minden párt embereiben titkos vágy élt elhatározó lépésre. Harcz vagy béke,
                  ellenszegülés vagy hódolat legyen az, de valami bizonyos, hogy a nemzet tudja,
                  hányadán van s a mindig hiusuló remények szilárd elhatározással ütközvén össze, a
                  szétágazó szenvedélyek káros játéka véget érjen.</p>
               <p>Népesebb gyűlés mint az ónodi, alig volt ez időkben.</p>
               <p>Biztosság okáért szabad téren tartattak a gyűlések, sátrak alatt, ősi szokás
                  szerint, a Tisza és Sajó összefolyásánál, a körömi mezőn.</p>
               <p>Rákóczi sehol és soha oly pompával meg nem jelent még mint e táborban; mert hadias
                  eleinknek gyülései fényes táborozások voltak.</p>
               <p>Tízezer ember, legjobban fegyverzett s fényesen felkészült sereg, védték az
                  országgyűlést.</p>
               <p>A roppant kiterjedésű gyűlési sátor, melynek elrendelése, helyesen alkalmazott
                  ülései, valódi tanácskozási teremhez hasonlítottak, a tábor közepén
                  emelkedett.</p>
               <p>Egész erdeje a nemzeti zászlóknak lobogott tetején s számos bejárásai előtti
                  diadalemelvények, fényes fegyverekből, nyert zászlókból, réz dobokból s egyéb
                  hadiszerekből álltak.</p>
               <p>Többen az országgyűlésnek tagjai közül Ónodon szállásoltak, de számosan Rákóczi
                  közelében sátorokban tanyáztak.</p>
               <p>Nem lehet az élénkséget, a fényt, a hadias készületet s az egésznek utánozhatlan
                  nemzeti s lovagias tekintetét kellőleg előidézni.</p>
               <p>Mindenütt, a nagy országgyűlési sátort köröző szövethajlékok csillagszerűen
                  szétágazó utczáiban, egyes harczias csapatokat, keleti fényben ragyogó
                  országgyűlési tagokat, olykor zene kiséretében lehetett látni: míg a sátrak előtt
                  az akkor tájban oly nagy számú cselédség s vegyült csoportozatok foglaltak
                  helyet.</p>
               <p>A tehetősebbek a vidékről kocsikon s lóháton jöttek s a tábor utczái fővároséihoz
                  hasonlítottak élénkségben és sürgésben.</p>
               <p>A vármegyék követei mellett számos egyházi férfi, a többek közt Pettesi s az egri
                  püspök Telekesi, feles főurakkal az ország minden szögletéből megjelentek. Még
                  azon megyékből sem hiányzottak, melyek ideiglenesen császáriak hatalmában levén,
                  követeket vagy nem küldhettek vagy nem akartak küldeni.
               </p>
               <p>Rákóczi tanácsosaival s a fontosabb országgyűlési tagokkal előleges titkos üléssel
                  kezdette meg az értekezéseket.</p>
               <p>Legelébb is a turóczi alispán Rakovszki Menyhértnek s Okolicsányi Kristóf
                  szolgabirónak elkobzott levelei olvastattak fel, melyeket főleg a már említett
                  Okolicsányi Pálnak, Kristóf atyjának, nógatására írtak ezen urak a megyékhez:
                  nyiltan arra szólítván azokat, hogy Rákóczi Ferencztől elállván, föltétlenül
                  hódoljanak a császárnak.</p>
               <p>Egy más nevezetes levelet is közlött Rákóczi híveivel: XIV. Lajos franczia király
                  feleletét a herczeg utóbbi felszólítására, hogy a magyar ügygyel szövetkezzék. E
                  levélnek foglalata nem hagyott fel semmi kétséget többé, hogy a franczia király
                  inkább maga szeretne gyámolíttatni a magyar fölkelés által, mint annak segítségére
                  lenni. Válaszában nyiltan kimondta, hogy mindaddig, míg a magyarok meg nem szűnnek
                  a császár alattvalói lenni, méltósága alattinak tartja velök nyilt szövetségre
                  lépni.</p>
               <p>Rákóczi már ez idő tájban átlátta, minő kétséges erővel bir nagyobb rendezett
                  hadseregnek ellenállni, hacsak valami szerencsés fordulat nem történik, mely
                  vezéreinek folytonos vetélyét s irigykedését megszünteti. De nem élt többé aziránt
                  is csalódásban, hogy a franczia királynak igéreteiben ezután is bízni -
                  eszelősség. Ez okozta, mikép sohasem volt kevésbbé idegen, biztos és becsületes
                  békétől, mint éppen az ónodi gyűlés kezdetén.</p>
               <p>Miként történt mégis, hogy a férfiú, ki mindig mérsékletet és higgadtságot
                  tanusított, kinek lelkéről, mint tiszta aczélról, a vádaskodás, ármány s irigység
                  annyi nyilai lepattantak; most, midőn mindent tisztán látott, midőn szivében
                  létezett a mozgalmak ütere: először életében, de szerencsétlenségére éppen a
                  legválságosabb pillanatban, vesztette el hidegvérét? ez a munkáiban megfejthetlen
                  gondviselés titka.</p>
               <p>De ne előzzük meg e veszélyes napok peripetiáit, elég jókor s elég rosszkor
                  előjönnek azok.</p>
               <p>Hol vagytok ti régi képek: ti hadias alakok s nyerítő mének arany csujtáraitokban?
                  a nyers, de éber erő, mely az örvény s meredélyek szélén felkölti szive, lelke
                  végerejét? Ismétli magát az életben minden! nagyszerű és gyáva, világos és sötét.
                  A véres harczok nem szűnnek! a leső ármány, a szomjas bosszú csak úgy emeli
                  taréját, mint régen s a gyáva nem egyszer teszi lábát a sebhedt oroszlán nyakára?
                  A költőileg szép és magasztos ritkul a földön, a földien gonosz és rossz
                  megfeneklik.</p>
               <p>Egyben nem vagyunk arasznyival idább vagy tovább, mint régen: mindnyájan emberek
                  maradtunk s minden számításainkból első helyen éppen az marad ki, a mi bennünk emberi. Bizalmunk, mint gyanúnk, elménk e ferdeségén
                  törik meg. Kevesebbet hinnénk s következőleg kevesebbet csalódnánk, ha hitben angyalokra, gyanúban ördögökre
                     nem gondolnánk.</p>
               <p>Az előleges tanácskozások után Rákóczi fel volt ingerülve. Ő, Pettesi és Telekesi
                  kisebbségben maradtak béketerveikkel; hárman szemközt egész felbőszült seregével
                  azoknak, kik megunták a hitegetéseket s inkább szerettek becsülettel veszni, mint
                  üres igéretekért egy hazát vetni a latba!</p>
               <p>Ezt akarta-e Rákóczi? Nem! ő ezt nem akarta, nem akarhatta, de megmenteni vágyott
                  valamit, félvén mindent elveszteni.</p>
               <p>Mikor május 30-án az országgyűlési szövetpalotába belépett, fenséges szemle lepte
                  meg. Oh! még egyszer látta e nemzetet képviselőiben, még egyszer, mint
                  tündérképletek, vonult el szemei előtt a nemzeti élet hosszú története! Itt ültek
                  az areopagok, itélendők a nemzet élete vagy veszte fölött!</p>
               <p>Nagy és végzetszerű pillanat volt ez!</p>
               <p>Telekesi Rákóczit a karok és rendek nevében e szavakkal üdvözölte:</p>
               <p>
                  Most már békével elbocsátod uram a te szolgádat mert szemeim
                     látták a te dicsőségedet! Uram jelenj meg azoknak, kik itt ülnek a halál
                     árnyában és sötétségében s vezéreld lépteinket a béke útjára!
                  
               </p>
               <p>Az első ülés tisztelkedésekben tölt el, sok szép beszéd csendült meg a szellős
                  teremben, de végzéssé semmi sem lőn.</p>
               <p>A jövő napon volt az első fontos ülés; Labsánczki János korlátnoki szabálynok
                  előadta a herczeg indítványait.</p>
               <p>Síri csend fogadta azokat. Olyan volt ez, mint a szélszünet zajongó vihar
                  előtt.</p>
               <p>Ezen inditványok legnevezetesebbike a kibékülés terve volt. Rákóczi úgy
                  vélekedett, hogy egészen felmondani a hűséget a királynak nem tanácsos, mert a
                  hadi szerencse koczkája forgandó s ha végre a király előnyére fordulna: akkor
                  Magyarországot meghódított tartománynak tekintendi.
               </p>
               <p>Sokaknak ínyére esett Rákóczinak ezen eszméje, azért a sor e pontra kerülvén,
                  többen nyugodt higgadtsággal pártolták azt. Érveik közt nem akarjuk említtetlen
                  hagyni: a kevés bizalmat XIV. Lajos igéreteiben s azt, hogy
                  a magyar sereg ha számban több, fegyelemben gyengébb a német haderőnél; végre,
                  hogy ha a spanyol örökösödési háború végét éri, semmi sem hihetőbb, mint az, hogy
                  a császárnak csak egy kis erőfejtésbe kerülend, egyetlen, de hatalmas csapással
                  véget vetni a szabadsági harcznak.</p>
               <p>Mások a földmívelés és kereskedés pusztulását hozták fel okul a békére. A
                  forradalmi hadsereg legnagyobb része földmívelőkből áll - szóltak - s így minden
                  gazdaság pusztulásnak indul, mert a kóbor élethez s nagy izgatottsághoz szokott
                  nép elvesztette kedvét a szelidebb házi s gazdasági munkákra.</p>
               <p>Minő nyugodtan kihallgatták a Rákóczi inditványát pártoló szónokokat: annyira
                  felriadtak a kedélyek, mikor az utolsó ezek közül bevégezte beszédét.</p>
               <p>Élénk szinekkel festették az ellenvéleményüek a német vezéreknek képzeletet haladó
                  kegyetlenségeit, a pusztítást, melyet még jelenben, a békealkudozások közt is,
                  tesznek. Többen elősorolták az esküket, a számtalan igéreteket, melyek
                  megszegettek s nyiltan kimondták: hogy csak a harcz új s élénkebb folytatásában
                  látnak üdvet.</p>
               <p>A leghevesebbek vég-elszakadást az uralkodóháztól, hoztak inditványba. Rákóczinak
                  alig sikerült a felbőszült kedélyeket némileg lecsendesítni s a határozatot
                     meggátolni.
               </p>
               <p>A tábor sátraiban is élénk vitatkozás hangzott, mely a különböző pártok nevezetes
                  meghasonlására gyaníttatott.</p>
               <p>Mindenki szövetségeseket igyekezett szerezni, hogy kivihesse azt, mit véleménye
                  szerint legjobbnak itélt. De ha egy része a jelenlevőknek a válságos helyzet egész
                  fontosságának öntudatával bírt, mások azon könnyelmű odaengedést tanusították,
                  mely minden nagyszerű, de kétes sikerű ügynek uszályát képezi.</p>
               <p>Zene hangzott, serlegek jártak kézről kézre s a nyelvek megoldattak s a
                  legvérmesebb, legeszelősebb remények s álmok tarkán röpdöstek a sátrak alatt.</p>
               <p>Ki a hazai ügy egét nem ismerte - hogy mint a csillagász a jövőben olvasson -
                  fényes szivárványt látott ott, hol Rákóczinak higgadtabb lelke a közelgő vészt
                  pillantotta meg.</p>
               <p>Ezen uszálya a nagy ügyeknek, e bojtjai a védő palástnak, e gyermekei a hon
                  életének, nemcsak szavakat dobtak a légbe, mint sustorgó röpkéket, hanem azt
                  temették borba, mire a súlyos órákban legtöbb szükség van - eszüket.</p>
               <p>Rákóczi sohasem bámulatosabb és nagyobb, mint mikor őt e körözetben képzeljük;
                  olyan volt ő s még néhány az érettebbek közül, mint az oroszlán csaholó ebek
                  seregében.</p>
               <p>A nyilvános ülések végre megkezdettek s ezek harmadikán Rákóczi a karokat és
                  rendeket a hadi adóra figyelmeztette: pénz nélkül nem lehet sereget fizetni,
                  hadsereg nélkül nincsen védelem. Rákóczi ez utóbbi időben kénytelen volt híres
                  rézpénzét pro libertate veretni. Hogy ennek becsét emelje s
                  a rossz akaratú csökkentők ellen értékét megóvja, inditványba hozta, hogy e
                  pénzzel az ezüstben elzálogosított jószágokat is ki lehessen váltani.</p>
               <p>Ezen indítványra valódi vihar tört ki: minden oldalról hangoztak az ellenvetések;
                  a meghasonlás s bujtogatás nem volt többé eltitkolható.</p>
               <p>Rákóczi csendet intett, látszott tekintetéből, hogy fel van indulva s alig bírja
                  hevét legyőzni.</p>
               <p>- Nyilt szakadás, ármány és árulás a baj, nem egyéb! - kiáltott fel haraggal. -
                  Semmiből pénzt teremteni nem lehet; pénz nélkül háborút folytatni eszelősség! A
                  pénznek hitelét a nemzet közös értéke adja, s ha nyugodt idők jönnek, a mi most
                  vesztésnek látszik, nyereségnek bizonyuland. Legyen réz, ólom vagy vas, mivel
                  szükségeinket fedjük: ha a haza mentve van, arany s ezüst szolgálatát tette meg;
                  ha a haza szabad s gazdagsága nem idegen erszénybe foly, a réz aranynyá s ezüstté
                  változik kevés év alatt.</p>
               <p>- De ki csodálná, hogy az egyedüli mód, mely által még a hazát megmenteni lehet,
                  pénz s biztos béke annyi ellenszegülésre talál! - folytatá hévvel. - Köztünk
                  árulók s bujtogatók vannak uraim s íme a bizonyság, íme az érvek! - Erre Rákóczi
                  néhány levelet vetett a zöld szőnyeggel borított asztalra s szilárd hangon szólt
                  tovább:</p>
               <p>- Olvassák nagyságtok, kegyelmetek a turóczi alispán Rakovszki Menyhért levelét,
                  melyben az országot az ügytőli elszakadásra s zászlóink megtagadására szólítja
                  fel.</p>
               <p>- Halál az ily árulónak! - kiáltott Eszterházy Dániel - tüstént törvény elé idézni
                  kell s megbüntetni.</p>
               <p>Rakovszki Menyhért, ki Bercsényi mellett ült, hirtelen fölkelt.</p>
               <p>- Fönséges herczeg s tekintetes karok és rendek! - szólt szembetünő
                  ingerültséggel; - hol van a hazafi, ki ne óhajtaná ennyi iszonyúság, ennyi
                  pusztulásnak végét érni? Mindenütt önkény zsarolás, erőszak! a zaklatásoknak semmi
                  vége! Százankint elkoldusodtak a családok s főleg az értéktelen pénz az, melytől
                  végromlásukat várhatják azok, kiknek még valamijök maradott. Én nem vagyok se
                  áruló, sem bujtogató! Nyiltan írtam és csak annyit, nem többet, mint a mennyit itt
                  akarok és fogok az ország színe előtt kimondani - - - -
               </p>
               <p>- Ah nyomorú semmirekellő! - riadt fel Bercsényi, kinek szemei szikráztak s ki
                  haragjának nem tudott többé parancsolni.</p>
               <p>- Béke, urak! - szakítá őt Rákóczi félbe: - a mi mondatott, természetes
                  következése a háborúnak, melyet a bécsi hatalmasok önkénye idézett fel, nem én! Turóczmegyének legkevesebb oka van panaszra, mert
                  még eddig semmit sem szenvedett s csak a futó Schlicket látta átsietni határain.
                  Mivel pedig Turóczmegye tisztsége alispánja vezénylete alatt nem hozzám jött
                  panaszra, nem az ország gyűlése elé terjesztette sérelmeit, hanem alattomos
                  cselszövénynyel törekedett a szomszéd megyék hitét és buzgóságát megingatni,
                  hazaárulás bűnébe esett! A mi pedig a gyalázatos irományokban saját személyem
                  ellen mondatik, e sértésekért és rágalmakért, én kérek fényes elégtételt az ország
                  rendeitől! - Rövid szünet után így folytatá Rákóczi: - Ez-e jutalmam, oh hazám,
                  hogy szabadulásodért nyugalmamat, javaimat, nőmet, gyermekeimet, véremet, életemet
                  áldoztam! Ezt tűrni nem tudom! Isten, ki szívembe látsz s tudod, hogy magánérdek
                  sohasem vezetett; mindent a hazáért tettem, magamért semmit, itélj fölöttem!</p>
               <p>- Válaszszanak kegyelmetek más vezetőt, érdemesebbet, ügyesebbet nálamnál, én
                  távozom s magányban akarom életemet bevégezni.</p>
               <p>Evvel Rákóczi felkelt s az országgyűlési sátor nyilásához sietett.</p>
               <p>- Ne hagyjuk! Életünket, vérünket, Rákócziért s a hazáért! Le az árulókkal! -
                  kiáltottak fel minden oldalról, felugorván s Rákóczit körülfogván, ki minden
                  erejét felköltötte s heves védelem és küzdés közben igyekezett magának helyet
                  szabadítani.</p>
               <p>- Ereszszetek! - kiáltott fel. - Nem akarok árulók s gyávák közt ülni. Félre! nem
                  vagyok többé vezéretek!
               </p>
               <p>Klobusiczki Ferencz, atlétai termetű férfiú vívott leginkább a fejedelemmel s
                  kiáltott: - nem eresztjük herczegségedet; a hazát nem szabad egy Rákóczinak egyéni
                  indulatoskodásból feláldozni! - Evvel az erős férfiú fölemelte Rákóczit s végtelen
                  éljenzései közt az egybegyűlt országrendeknek, visszavitte elnöki székébe.</p>
               <p>Most egyszerre a jelenet megváltozott. Bercsényi, Károlyi, Ilosvai Imre és Bálint
                  kardjaikat kirántották; sok elhagyta ülését, hogy a veszedelmet elhárítsa.</p>
               <p>Egy pillanat alatt Rakovszki össze volt konczolva, Okolicsányi Kristóf, ki a
                  zavarban menekülni akart, néhány hatalmas vágást kapott.</p>
               <p>Minden egy gomolyba szorult, senki sem tudta, mi történik, hányan estek el.
                  Irtózatos kiáltás töltötte be a léget.</p>
               <p>Rákóczit meggyilkolták! hangzott egyszerre. Kik a sátorból kitódultak, az egész
                  tábort lázadásba hozták. Mindenki fegyverhez kapott.</p>
               <p>Szemközt a sátor egyik nyilásával, a széles tábori utczán vágtatva robogott elő
                  Rákóczinak franczia tüzérsége. Egy pillanat alatt az ágyúk a sátornak voltak
                  szegezve; a tüzérek égő kanóczczal kezeikben csak parancsra vártak, hogy mindent
                  összeromboljanak ágyúikkal s Rákóczi halálát megboszulják.</p>
               <p>Jobbra balra a lovasság nyargalt előre, harsogó trombiták kiséretében.</p>
               <p>E válságos perczben szabadított rést magának a tolongok közt Zay András s a
                  tüzérség vezénylőjéhez sietett, hangosan ordítva: Rákóczi
                     él! az Isten megtartja őt a nemzetnek! csak az árulók bűnhődtek! Éljen
                  Rákóczi! Éljen a haza!</p>
               <p>Mihelyt a tüzértiszt megtudta a dolgot, visszavonult az ágyúkkal, a lovasság, mely
                  már az országgyűlési terem körül rendezni kezdte magát, csapatonkint elvonult s
                  lassankint a csend - ha ily állapotot csendnek nevezni lehet - helyreállt.</p>
               <p>Okolicsányi Pálnak s fia Kristófnak minden ármánya napfényre jött, úgy szintén
                  Rakovszki Menyhértnek. Félelmes, messze terjedt összeesküvés, titkon a német
                  kormány kezére akarta az országot játszani.</p>
               <p>A gyűlés általános ingerültség közt oszlott fel s Rákóczi későn bánta meg
                  indulatos kitörését, mert nemcsak Okolicsányi Kristóf, hanem összesen
                  tizennyolczan a jelenlevő összeesküdtek közül, törvény elé idéztetvén, ki is
                  végeztettek.</p>
               <p>Rákóczi e nap óta a bizalmat maga s meghittjei iránt, csökkenni látta.</p>
               <p>A mi Bercsényi heves önfejűségének hizelgett, az a higgadt, szabadlelkű Rákóczit
                  megszégyenítette. S mi volt ez? a karok és rendek meghunyászkodása, az ellenzék
                  élének megtompulása s a csak köznapi szellemeknek hizelgő, szégyenítő eskü a mester szavára!
               </p>
               <p>A szabad szó elnémult; a nyilt tekintet, az őszinte szív kiáradása félénk
                  óvatosságnak adott helyet s Magyarország legszabadabb szellemű fia, Rákóczi,
                  gépek, nem férfiak közt találta magát.</p>
               <p>A mit ő, Bercsényi vagy Károlyi akartak, ellenmondás nélkül megtörtént. Apagyi
                  pedig, midőn az első felindulás áldozatának Rakovszki Menyhértnek
                  összevagdaltatását, mint indulati roham eredményét mentegetvén, a többiek
                  kivégeztetését meg akarta akadályozni, először hallotta életében az áruló szót személyére alkalmazni.</p>
               <p>Turóczmegye kitöröltetett a többiek számából s négy szomszéd megye közt
                  felosztatott.</p>
               <p>A híres ónodi gyűlés végzései egyetlen ellenmondásra sem találtak. Az uralkodó-ház
                  kitagadása, Magyarországnak egészen különvált országgá kinyilatkoztatása, szóval
                  minden, a hogy kimondva volt, úgy lőn el is határozva.</p>
               <p>* * *</p>
               <p>Rákóczinak 55 ezrede volt még ez időben, mind jól fegyverezve s díszesen ruházva.
                  Ezenkívül Andrási Miklós, egykori ferenczi barát, egy sereg kozákot és tatárt
                  vezényelt. Ennyi erővel kellett a végzetszerű elhatározásnak sikert
                  biztosítni.</p>
               <p>Mihelyt Eszterházy Pál, a nádor, az ónodi gyűlés végzéseit megtudta, azonnal
                  összegyűjtötte híveit s mindazokat, kik Rákóczitól elpártoltak. Ezekkel egyetértve
                  ellennyilatkozatot bocsátott ki. Két érsek, 20 püspök, 20 főispán, 13 királyi
                  város s egész Tót- és Horvátország résztvettek az ellenmondásban.
               </p>
               <p>A függetlenségi nyilatkozat után a harcz kétségbeesett elszántsággal megkezdetett
                  újra.</p>
               <p>
                  Az ónodi gyűlés, mint egykor Themistokles, a fölkeltek mögött
                     elégette a hajókat.</p>
               
            </div>
            <div type="chapter">
               <head>RÁKÓCZINÉ S ŐRANGYALA.</head>
               <!-- milestone type="subChapter" n="I"/ -->
                  <p>A hadnak magasztos hangversenye felriadt újult erővel a magyar földön. Ágyuk
                     dörögtek, trombiták harsogtak, s a síri utóhangok sóhajtottak éjféli órákban
                     vérmezők rémei felett.</p>
                  <p>Siessünk e zajtól, mely sarkunkban van, füleinkben megcsendül, mire lépteink
                     vezetnek!... haladjunk hegyen-völgyön át... Ah! még mindig süvölt e halálzaj,
                     még mindig harsít az agg arató
                     kaszafenése.</p>
                  <p>Most halkul a visszhang... távol egy völgyszorosból a mezei síp hangja édesen
                     és engesztelve üdvözöl... hol vagyunk?</p>
                  <p>Míg Rákóczi, karddal oldalán, a szent zászlóval kezében, harczok mezején nyujtá
                     czélul nemes mellét a halálnak: addig neje, a szép Amália herczegnő, kiüdülve
                     valamennyire a hosszas zaklatásokból, komolyan egészsége helyreállítása után
                     látott.</p>
                  <p>* * *</p>
                  <p>Carlsbad Csehországban fekszik, felséges, de keskeny völgyben, melyet magas
                     sziklabérczek öveznek.</p>
                  <p>A város a legvirítóbb természet bölcsőjében nyugszik. Merre a szem lát, fák és
                     bokrok borítják a magas hegységet, s alant a völgyben széles folyam rohan át,
                     nagy köveken zúgva, kéken és habzón.</p>
                  <p>A fürdői idényben tele van a város élénk néppel, mely a világ minden részéből
                     összesereglik.</p>
                  <p>A herczegnő kerülte a zajt s az embereket; legboldogabb volt, ha egyedül
                     lehetett. Aspermontné legjobb szándéka mellett sem követhette őt, Bercsényiné,
                     mióta a legfélelmesb magyar vezér neje lőn, nem is álmodhatott arról, hogy
                     Amáliát fölkeresse. Magyar nő volt Bercsényiné... féltek tőle!</p>
                  <p>Rákócziné oly szállást vőn a város végén, hol legkevesebb háborgattatásnak volt
                     kitéve.</p>
                  <p>Mindössze hat férfi-cseléd jött vele, csekély szám az akkori divathoz aránylag:
                     ezek közt az öreg Orbán deák, ki, Rákóczinak
                     parancsából, a herczegnő közelében lakott, kit most is deáknak neveztek, bár
                     írni még meg nem tanult. A jó öregre a deák név úgy
                     ragadott, mint latinul az erdőre a lucus elnevezés.</p>
                  <p>A herczegnővel, e kiséreten kívül, két komorna jött, kik közül egyiket
                     különösen szerette, s iránta kitünő bizodalmat mutatott.</p>
                  <p>A ház elég tágas volt, s a hegység harántékán, egy szép kertnek közelében
                     emelkedett. A herczegnő a felső s egyetlen emeletet lakta egyik komornájával; a
                     földszintet a többi cselédek foglalták el.</p>
                  <p>A fürdőorvos volt úgyszólván egyedüli látogatója.</p>
                  <p>Egy reggel a herczegnő, két komornája, az öreg Orbán deák, s egy vidéki vezető
                     kiséretében, hosszú gyalogsétát tőn a felséges vidékben, s haza érkezvén,
                     szobái egyikében, szép, világos teremben ült, himző munkával elfoglalva.</p>
                  <p>Komornája közel az asztalhoz állt., parancsára várva, míg a herczegnő, elég
                     derülten, érdektelen tárgyakról társalgott vele.</p>
                  <p>- Felséges vidék ez - szólt a komorna, kinek arczából könnyen ki lehetett
                     olvasni, hogy valami fúrja oldalát.</p>
                  <p>- Valóban - mond Amália - Csehország egyáltalában gazdag szép vidékekben. A
                     fürdőnek jó hatását tapasztalom, sokkal jobban érzem magamat, mióta szabadon
                     mozoghatok. Minő különbség e felséges természet, s a bécsi és prágai
                     kolostor-kertek közt!</p>
                  <p>- Csak az a szomorú, fenség - kezdé ujra a komorna - hogy mindenfelől lest
                     intéznek herczegséged ellen, s itt, a természet bájos ölében, mivel sem vagyunk
                     biztosabban és szabadabban, mint a sötét kolostorokban, Bécs és Prágában.</p>
                  <p>- Lest intéznek! - kiáltott fel a herczegnő - Hogyan, talán kémkedőket vettél
                     észre?</p>
                  <p>A komorna megkönnyebbült, mióta a kissé zárt kedélyű herczegnő e kivételes
                     kiváncsiságot tanusította.</p>
                  <p>- Úgy van, fenség - felelt - tudakozódnak is, kémlelnek is. Ha herczegséged
                     több figyelmet fordítna az emberekre, mint a felséges vidékre, tapasztalhatná,
                     hogy minden sétái s lovaglásai alkalmával ugyanazon arczokkal találkozunk. Alig
                     telik el nap, hogy egy, vagy más ürügy alatt, még a gyümölcs- és virágárusnők
                     is ne kérdezősködjenek kincseiről, itt mulatása okáról, s számtalan más
                     dolgokról, melyek őket nem illetik. Néhány nap óta katonaság is kerülgeti a
                     lakot, s egy-két jó ember, kivel itt megismerkedtünk, óva intett vigyázatra;
                     mert minden arra mutat, hogy el akarják herczegségedet fogni.</p>
                  <p>- Elfogni? - szólt a herczegnő meglepetve - miért? holott néhány hét múlva
                     magam visszatérek Bécsbe. - Evvel elhallgatott, s némi szünet után folytatá: -
                     szólítsd be Orbán deákot, beszélnem kell vele, óvatosság sohasem árt.</p>
                  <p>A komorna azonnal eltávozott s nemsokára az öreg Orbán deákkal együtt a szobába
                     visszatért.</p>
                  <p>- Orbán! - mond a herczegnő, felkelvén a pamlagról, s az egyik ablak közelébe
                     menvén - kegyed házunk leghívebb embereinek egyike, szóljon őszintén: hiszi-e,
                     hogy ellenem itt valami terveztetik, mert ez esetben segítnünk kell a
                     dolgon.</p>
                  <p>- Asszonyom! - felelt az öreg udvarnagy - mi tagadás benne, sok mindennemű
                     haszontalan beszéd kering, nálunk sem értenek jobban a pletykához, mint itt.
                     Mindenből világos, hogy herczegségednél mérhetlen kincseket gyanítnak, s azt
                     hiszik, hogy nem kevesebben törjük fejünket, mint e becsületes cseh embereket
                     fölfegyverezni, s egyenesen levinni a hortobágyi pusztára. Igaz, a mit mondok,
                     fönség; azért nem árt a becsesebb holmit jókor eltenni láb alól, míg a
                     szaglárok reá nem akadnak.</p>
                  <p>- Legyen nyugodt, öreg - mond Amália - e részben nem félek; a császárról föl
                     nem tehetem az ily kifosztás jóváhagyását, s nagyobb része drágább holmimnak
                     rég a Zamoiszkiaknál van.</p>
                  <p>- Na hiszen - mond Orbán - míg a császár ő felsége megtudja a dolgot, addig
                     Isten legyen nekünk irgalmas, kegyelmes; azért csak jobb lesz segítni a bajon,
                     a hogy lehet.</p>
                  <p>Amália egy tekintetet vetett az ablakra s arczából látszott, hogy ott valami
                     meglepte.</p>
                  <p>A szép, olasz ízlésű épület körül virágos kert terült, vas rostélyzattal
                     körözve; a kapu mindig nyitva állt, s e pillanatban egy lovas, pár cseléd
                     kiséretében, a kapu felé fordult s egyenesen a ház felé tartott.</p>
                  <p>- Minő fiatal uracska! - szólt a komorna, ki az ablakon át, a már igen közel
                     érkezett lovast szemeivel kísérte.</p>
                  <p>- Meg nem foghatom, ki lehet - mond Amália - senkit sem ismerek itt.</p>
                  <p>A komorna s Orbán a herczegnő intésére távoztak.</p>
                  <p>A lovas csinos, de nem hadias öltözetben volt, úgyszintén a két lovász, vagy
                     inas, fegyver nélkül.</p>
                  <p>Az épület előcsarnokához érvén, ő és cselédje leszálltak lovaikról.</p>
                  <p>- Lehet-e szerencsém ő herczegségénél tiszteletemet tenni? - kérdé a szerfelett
                     csinos szőke ifjú Orbán deáktól, kit kötelesség s vizsgaság az előcsarnokba
                     vezettek.</p>
                  <p>Orbán deák arcza kitágult, mint a tele hold, s örömteljes meglepetéssel
                     kiáltott fel:</p>
                  <p>- Ah!... isten bizony!...</p>
                  <p>- Csitt! - szakítá őt félbe a lovas - én Neustadti Brunó vagyok, ő herczegsége
                     ismerőse, siessen bejelenteni.</p>
                  <p>Orbán deák szokatlan fürgeséggel szaladt fel a hágcsón, s alig végezte
                     jelentését, s nyitott ajtót, mikor az ifjú az előterembe érkezvén, a jövő
                     perczben a herczegnő előtt állt.</p>
                  <p>- Amália! rám ismersz e? - szólt bensőséggel.</p>
                  <p>- Te vagy, kedvesem - szólt élénken Amália, az ifjú kiterjesztett karjai közé
                     sietvén - mindig te!... Oh hidd nekem, ez órában gondoltam, számítottam reád!
                     Olyan vagy, mint a hajnal, megelőzöd a napot; ha baj van, első jősz segíteni, s
                     vigaszt hozni.</p>
                  <p>- Vagy osztozni abban - szólt az ifjú, bensőleg viszonozván az ölelést.</p>
                  <p>- Tehát sejtelmem nem csal? újra haj, újra üldözés! - mond Rákócziné.</p>
                  <p>- Igen, Amália! újra üldözés, újra gyanú!... s te bámulhatsz-e, hogy e gyáva,
                     gyáva... gyáva nép egy Rákóczinétól retteg? s férjednek árnya elég arra, nekik
                     álmatlan éjeket szerezni!</p>
                  <p>- De ezúttal kikerüljük a bajt, s ha tanácsomat követni akarod: mindenkorra; de
                     még van időnk.</p>
                  <p>- Üljünk le - mond Amália, kit az utóbbi szavak kissé földerítettek.</p>
                  <p>Miután helyet foglaltak a pamlagon, az ifjú hevesen szólt:</p>
                  <p>- Amália, újra álruhában látsz; annyira megszoktam már elfödni alakomat,
                     nememet, véleményemet, hogy ha néha rövid időre saját nevemet viselem, úgy
                     tetszik nekem, mint ki pajzsát veszti a csatában. Egyébiránt most csak első
                     látogatásomra vettem ezen öltönyt magamra; ismerős helyen vagyok szállva, s
                     mivel a világba nem járok, nem tarthatok árulástól. Felséges rendszer, hol
                     hazugság és alakoskodás adnak egyedül biztosságot.</p>
                  <p>- Egy nem változik soha - viszonzá Amália barátsággal - szíved, jellemed, drága
                     Magdaléna.</p>
                  <p>Darmstadti Magdaléna, mert ő volt, megszorította barátnéja kezét, s
                     folytatá:</p>
                  <p>- Miután a bécsi kormány szándékosan nyujtotta, halasztotta a békeegyezkedést
                     férjeddel, a hadszünet lejárt s most a német vezérek a hadtörvény egész
                     szigorúságát kezdik újra boldogra, boldogtalanra alkalmazni.</p>
                  <p>- Férjed a harcz terén van, természetes tehát, hogy rajta mindenkép bosszút
                     akarnak állni. Az ifjú Strattmanntól, férjed majdnem egyedüli, előitélet
                     nélküli titkos barátjától tudom, hogy tégedet innen oly helyre akarnak elvinni,
                     hol senki hozzád ne férhessen, Olmützbe, a Spielbergbe, Kufsteinba, Isten
                     tudja, hova.</p>
                  <p>- Engemet! - kiáltott fel Amália - nőt, s mi okon? Hát valahányszor férjem egy
                     előnyt vív ki ellenök, mindannyiszor rajtam hűtendik bosszújokat? Minő
                     férfiatlan düh!</p>
                  <p>- Oh Amália - mond Magdaléna hévvel - minden kitelik e néptől! De tudod-e miért
                     szeretnék kezeiket rád tenni s téged elsikkasztani? megmondom: pénzt, kincset
                     gyanít nálad e mindig zsebelő s mégis koldus nép. Azt hiszik, hogy málháid
                     telvék aranynyal s gyémántokkal; ezeket szeretnék a mindig üres pénztár
                     felsegélésére kézhez kaparítani.
                  </p>
                  <p>Egyszerre elhalgatott Magdaléna, éppen az ablak felé tekintett, s hirtelen
                     megragadván Amália kezét, felkiáltott.</p>
                  <p>- Későn jöttem... oda nézz!... szólj, nincs-e valami más kijárás e házból, mint
                     az udvaron át?</p>
                  <p>- Három is - viszonzá Amália, azután az ablak felé tekintve, folytatá - egy
                     tiszt, s egy csapat fegyveres, mit akarhatnak ezek?</p>
                  <p>Rákócziné cselédei, s ezek közt legelől Orbán deák, az épület előcsarnokába
                     gyűltek újra.</p>
                  <p>A tiszt, ki negyven vasasát az utczán felállította, csak egy közvitéz
                     kiséretében jött a ház elé, s leszállván lováról, udvariasan kérdé Orbán
                     deáktól:</p>
                  <p>- Lehet-e szerencsém ő herczegségénél bejelentetni?</p>
                  <p>Orbán gyanús szemeket vetett az egyébiránt csinos fiatal tisztre, kinek
                     vonásaiból semmi paczkázást, s kárörömet ki nem olvashatott, azután megindulván
                     a hágcsók felé, hasonló udvariassággal felelt:</p>
                  <p>- Ő herczegsége mindig el szokta ő felségének, a császárnak tisztjeit fogadni,
                     legyen szives kegyed követni engemet.</p>
                  <p>Mikor a tiszt a herczegnő szobájába lépett, ez az egyik ablak közelében állt
                     Magdalénával, ki valami tizenkét-tizenhat éves ifjú tekintetével birt.</p>
                  <p>Amália egyszerű reggeli öltönyében, minden fény és csillám nélkül, szebb volt,
                     mint valaha. A rózsák eltűntek rég e bensőségteljes, tiszta vonásokról, de
                     szemeinek meg volt nemes világa, s a halványság még növelte e művészien
                     nagyszerű szépséget.</p>
                  <p>A tiszt, ki a herczegnőt soha sem látta, s alkalmasint annyi rosszat hallott
                     róla, a mennyit csak az irigység képes a tiszta erényre halmozni, szembetünőleg
                     meg volt a herczegnő szépségétől s azon szelíd méltóságtól lepetve, mely annyi
                     szivet meghódított már első látásra.</p>
                  <p>- Fenség! - szólt nem csekély elfogultsággal - sajnálom, hogy első
                     tiszteletemet herczegségednél reám nézve keserű és nyomasztó kötelesség
                     következtében teszem.</p>
                  <p>- Szóljon kegyed - viszonzá Rákócziné, kinek arczkifejezése s egész tartása
                     tanusítá azon önbizodalmat, mely senkinek sem volt inkább hatalmában, mint neki
                     - folytassa tiszt úr, megszoktam kegyetek részéről az ilynemű
                     udvariasságokat.</p>
                  <p>- Én katona vagyok - folytatá a tiszt - s csak e kabátot s parancsomat ismerem;
                     herczegséged ki fog tehát menteni, ha a nekem adott intézkedésnek nem tudom
                     okát adni.</p>
                  <p>- Intézkedésnek? - kérdé Amália - s miből áll ez intézkedés? miután ő
                     felségének, a császárnak engedelmével mulatok itt, s útleveleim a legjobb
                     rendben vannak.</p>
                  <p>- Fenség - viszonzá a fiatal hadnagy, le nem tudván venni szemeit Amália
                     halvány vonásairól, melyeknek a szigorú, önérzetteljes kifejezés ellenállhatlan
                     bájt kölcsönzött - nekem parancsom van herczegségednek minden léptét szemmel
                     tartani, s ajtaja elé őröket állítni.</p>
                  <p>- Ah! hogyan, uram! - kiáltott fel Amália nemes felindulással - őröket egy nő
                     ajtaja elé, ki kész első parancsra Prágába, vagy Bécsbe visszatérni! Itt idegen
                     helyen, hová a világ minden részéből jönnek a fürdői vendégek, engemet e sértő
                     felügyelet által a vizsgaság s gyöngédtelen mendemondák tárgyává tenni! Nem,
                     nem! ez lehetlen, ennyire alá nem szállt önöknél a lovagiasság... Törökhonban
                     nem koczkáztatnám ezt!</p>
                  <p>A tiszt vállat vont, azután oly hangon, melyen a mély felindulás észrevehető
                     volt, felkiáltott:</p>
                  <p>- Mégis úgy van, fönség! mindezt meg kell tennem, mert erre szigorú,
                     félreérthetlen parancsom van, de igyekezni fogok, a mennyire lehet, e
                     rendszabályt gyűlöletes színezetétől megfosztani.</p>
                  <p>- Valóban, uram! - szólt közbe Magdaléna, ki eddig hallgatott - miután kegyed
                     hadseregét csatarendbe állította e bevehetlen erősség előtt, nehéz leend a
                     világgal elhitetni, hogy mindez udvariasságból történt.</p>
                  <p>A tiszt, ki annyira el volt a herczegnővel foglalva, hogy az átváltozott
                     Magdalénát eddig egy tekintetre sem érdemesíté, különösen meg lőn lepetve az
                     ifjúnak hetykén kiejtett éles szavaira, összevonta szemöldeit s szemeit nem
                     csekély megvetéssel jártatván tetőtől talpig rajta, egy szó feleletre sem
                     méltatá őt, hanem a herczegnőhöz intézvén szavait, folytatá:</p>
                  <p>- Megmondottam herczegségednek, mit kell a tisztnek tenni, kinek nincsen
                     hatalmában felsőbbjeinek cselekvésmódját bírálgatni, de ha herczegséged a
                     férfiút, a lovagot szólítja fel bennem, remélem nem fog csalatkozni.</p>
                  <p>Rákócziné ajkai körül keserű mosoly vonult el.</p>
                  <p>- Uram - szólt rövid szünet után - legyen szíves kegyed, most egyszerre mindent
                     tudatni velem. Eddig, ha valahol egy kis szabadságot engedtek, azt lassankint
                     újra elszedték tőlem. Szóljon, tudni akarom ezen új boszantásnak egész
                     súlyát!</p>
                  <p>- Herczegségednek teljes szabadsága leend, gyalog, kocsin, lóháton, oda menni,
                     hová tetszik, de egy feltétel alatt: cselédei közt pár rendőr leend, saját
                     udvarának bérruhájában, ezek kisérendik, mi nem fog szemet szúrni. Ha
                     herczegséged kilovagol, vagy kocsizik, azon esetre szoros parancsom van
                     kiséretében lenni.</p>
                  <p>- Attól tartanak tehát a bécsi urak, hogy innen el akarok távozni?</p>
                  <p>- Fenség! - szólt a tiszt - nehány percz óta vagyok itt, s máris egész súlyát
                     érzem megbizatásomnak; nem tudom, miként fogom parancsom szigorúságát azon
                     óhajtással egyeztethetni, hogy herczegségednek a legkevesebb alkalmatlanságot
                     okozzam, de egyet becsületszavammal erősíthetek, rajtam nem fog múlni.</p>
                  <p>- Kegyed, uram, méltósága egész érzetében, feleletre sem érdemesíté eddig
                     szavaimat - szólt Magdaléna csintalan mosolylyal - de azért legyen szabad
                     legelőbb is arra figyelmeztetnem, hogy a vitéz hadsereget, mely ostromzár alatt
                     tartja várunkat, szíveskedjék eltávolítni.</p>
                  <p>- Ha herczegséged nekem becsületszavát adja - szólt a tiszt, rá sem nézve
                     Magdalénára - hogy innen távozni nem fog, míg útlevele lejár, s akkor egyenesen
                     Bécsbe indúl: úgy nemcsak teljes szabadsága leend sétálni, lovagolni, kocsizni
                     a vidékben, hanem kiséretet sem rendelek melléje, csak magam fogom polgári
                     öltönyben követni.</p>
                  <p>Amáliát a bécsi kormány oly gyakran s gyöngédtelenül sértette már, hogy készebb
                     volt minden újabb megszorítást tűrni, mint bármit ezen emberektől elfogadni, mi
                     kedvezéshez hasonlít. Azért a tisztnek jóindulatból eredt lovagiassága
                     kellemetlen hatással volt reá.</p>
                  <p>- Köszönöm - viszonzá hidegen - sem becsületszavamat nem adhatom olyan
                     embereknek, kik annyiszor szegték meg szavukat, sőt esküjöket, sem kedvezést el
                     nem fogadhatok. Kegyed szigorúan teljesítendi parancsát.</p>
                  <p>- Jól van, fönség! - szólt a tiszt sértődve s szembetünő kedvetlenséggel -
                     alávetem magamat e részben is parancsainak.</p>
                  <p>- És ezen várőrség csakugyan a ház körül fog tanyázni?... Istenem! hiszen ez
                     kiállhatlan! - mond Magdaléna.</p>
                  <p>A tiszt mélyen meghajtotta magát s eltávozott. Mikor az ajtóhoz ért, Magdaléna
                     elébe sietett, s közte és az ajtó közt állást vevén, felkiáltott:</p>
                  <p>- Még egy szóm van kegyedhez, tiszt úr!</p>
                  <p>A tiszt talán most először tekintett Magdaléna szép vonásaiba, melyek őt
                     meglepték, de az ifjú hetykesége ínye ellen volt, azért kissé félrenyomván őt,
                     az ajtó felé akart közeledni.</p>
                  <p>- Kegyednek ki kell engemet hallgatni - szólt Magdaléna. - Én nem férfiú, hanem
                     hölgy vagyok, a herczegnő meghitt barátnéja, rokona.</p>
                  <p>- Ah! - kiáltott fel Rákócziné.</p>
                  <p>- Kegyed - folytatá Magdaléna - természetesnek találandja, hogy Rákócziné,
                     Erdély fejedelemnője, s a magyarországi szövetség-oklevelek által is elismert
                     főnökének neje, a bécsi hatalmasoktól nem akar semmi kedvezést elfogadni. De,
                     ha nem mint katonatiszt, hanem egyedül mint férfiú, s becsületes ember, a
                     herczegnő kínos helyzetén, hozzá s magához illőleg könnyítní tud... én merem
                     állítani, hogy ő herczegsége ezt elfogadandja.</p>
                  <p>- Asszonyom - viszonzá a tiszt, megállván az ajtónál - bocsánat eddigi
                     udvariatlanságomért, ő herczegsége jelenlétében, megfejtendi kegyed, hogy másra
                     szemem nem volt.</p>
                  <p>- Igen természetesen - jegyzé meg Magdaléna, sajátos kifejezésével
                     vonásainak.</p>
                  <p>- Én távozom, fönség - mond a tiszt - s az időre bízom tanusítani, ha jól
                     fogtam-e fel kötelességemet: az elsőt, ez eredetit tudniillik, a férfiú kötelességét a legdicsőbb hölgy irányában! -
                     Evvel mélyen meghajtotta magát, s mielőtt a herczegnő vagy Magdaléna
                     felelhetnének, eltávozott.</p>
                  <p>- Miért árultad el magadat, barátném? - szólt Amália.</p>
                  <p>- Mert ezentúl, ha idő engedtetik erre, hölgyöltönyben látandasz, ez kevesebbé
                     tűnik fel, mint ha ily fiatal uracs van árnyadban s mert ezen ifjú tiszt nekem
                     tetszik - viszonzá a kérdett - s kész a tűzbe menni éretted!</p>
                  
               


               <!-- milestone type="subChapter" n="II"/ -->
                  <p>- Érettem? hogyan? - mond Amália, ki egyáltalában nem volt tréfás
                     szeszélyben.</p>
                  <p>- Igen, Amália, tapasztalni fogod újra, a mi mindig megtörtént, hogy ő is,
                     miként mindazok, kiket boszantásodra felettedi őrködéssel eddig megbíztak,
                     legbuzgóbb barátoddá fog válni.</p>
                  <p>- Magdaléna!</p>
                  <p>- Ugy van Amália, miért csalnók magunkat. A bécsi kolostor szüzei, szelid
                     jámborságuk közepette ármányokra s alakoskodásokra szánták árva fejüket,
                     csakhogy valamit tehessenek éretted. Nem hasonló szerencse kisérte-e lépteidet
                     Bécsujhelyben s mindenütt hol csak megjelentél?</p>
                  <p>- Minden kedvezés ezen emberektől csak megszégyenítés, el nem fogadhatom tehát
                     - viszonzá Amália.</p>
                  <p>- Helyesen, de ha ezen ifjú hajlandó lenne többet tenni, mint mennyit eddig
                     szavai el mertek árulni, - akkor?</p>
                  <p>- Nem, nem! - kiáltott fel Amália. Jut-e eszedbe a szerencsétlen Lehmann sorsa
                     Bécsujhelyben? Nem, soha nem fogok többé beleegyezni, hogy egyes becsületes
                     ember élete szabadságom bére legyen!</p>
                  <p>- Ugyanezt mondom én is, kedves Amáliám - felelt Magdaléna - de ama
                     szerencsétlenség főoka az volt, hogy Lehmann nem követte tanácsomat. Én őt
                     Rákóczival távozásra unszoltam, s maig sem tudom, micsoda szerencsétlen
                     rögeszme tartóztatta őt vissza.</p>
                  <p>- Legyen! - viszonzá Amália - de nem akarok semmit se tenni, mi által e
                     becsületes ifjú sorsa koczkáztatva legyen; még kevésbbé akarom pedig hajlamának
                     s rokonszenvének köszönni szabadságomat.</p>
                  <p>- Jó, állapodjunk meg ebben, - felelt Magdaléna - meglátjuk, mit hoz a jövő. -
                     Ezzel a hölgy az ablak közelébe ment.</p>
                  <p>- Ah! - szólt egyszerre, míg vonásai nagy megelégedést fejeztek ki - nézd csak!
                     a vitéz hadseregnek, mely ellened indult ki, semmi nyoma! Megvallom, nagy
                     kedvem lenne szabadságunkat megkísérteni: mit gondolsz Amáliám, ne
                     kocsizhatnánk-e a városba? ruhatárod azonnal eszközölhetné a szükséges
                     anamorphosist.</p>
                  <p>- A tisztnek kijelentettem - szólt Amália.</p>
                  <p>- Bizonyossá teszlek - szakítá őt félbe barátnéja, - hogy a bécsi hatalmasoknak
                     igen kedves tréfát teendsz, ha egészségedet áldozatul hozod nekik! - Gondold
                     meg jól, mit cselekszel s hogy egészséged megóvásával férjednek s kedves szép
                     gyermekeidnek tartozol. És barátném, a sok gyöngédség s a becsületérzet
                     legszebb sugallatai úgyis veszve vannak ezen emberek előtt, mit értenek ők
                     ahhoz! Ezek csak két dologra gondolnak: kezeiket azon kincsekre tenni, melyeket
                     nálad gyanítanak s bosszút állni azon férfiú nején, kinek tiszta jelleme
                     annyira eltörpíti őket.</p>
                  <p>Amália átlátta, hogy Magdalénának sokban igaza van, engedett tehát s
                     Magdalénának sikerült őt arra bírni, hogy lovait befogassa s kikocsizzanak.</p>
                  <p>A kisérlet jól ütött ki s a herczegnő Magdalénával s két fiával pár óráig
                     kocsizott a nélkül, hogy valami sértő őrködésnek nyomát látnák.</p>
                  <p>* * *</p>
                  <p>Később Magdaléna, mikép alig szükség mondanunk, ideje legnagyobb részét
                     Rákóczinénál töltötte s első látogatása után hölgy-öltözetben jelent meg.
                     Köztük ki lőn érlelve minden; nem éltek csalódásokban, nem vártak jobbat a
                     jövőtől, míg a német kormány sugárövén kívül nem lehetnek s Amáliát a sok
                     boszantás, a kedélyének folytonos izgatottsága erejétől fosztották meg: két
                     fia, György és József voltak minden öröme, ezek tartották olajjal a csendesen
                     lobbanó mécset. Oh a fővigasz hiányzott - férjétől mindig elszakadva, élte
                     elsötétült mint a hold világa, ha közte s a nap közt - a föld fekete árnyát
                     veti rá.</p>
                  <p>Minő jó szívvel váltandá meg szabadságát azon kincsekkel, melyekre a német
                     kormány annyira sóvárgott s melyekhez annyi egyéni fukarság vágyott jutni! -
                     Mert ha nem hozta is hordókkal az aranyat s nem vágyott is a prágai béke után
                     minden szabadságuktól megfosztott s a jármot még meg nem kedvelt cseheket
                     felkelteni: Rákóczinét férje sok pénzzel látta el s ékszereiben nagy kincset
                     tudott megmenteni.</p>
                  <p>Most, midőn újra szobájába lépünk, már a gyertyák égtek s Amália Magdalénával
                     elég derülten társalgott. Oly öltöny a fájdalom, hogy végre durva szövetét s
                     éles érintéseit megszokja az ember, ha sokáig viseli.</p>
                  <p>- Azt találod, hogy egészségesebben nézek ki? - kérdé Amália.</p>
                  <p>- Bámulatosan! - felelt a kérdett. - Igen okosan tevéd, hogy a bécsi urak jó
                     tanácsára nem hajtottál s gyermekeidet is elhoztad - ezek is egészen
                     föléledtek.</p>
                  <p>- S gondolom, még okosabban tettem, hogy őket Zamoiszkiékhoz küldöttem tegnap.
                     Elhiheted, kő esett le szívemről, mióta őket biztosságban tudom, - mert
                     Orbánban bízni lehet.</p>
                  <p>- Az is nyugtat - mond Magdaléna - hogy Zamoiszkiék embere leveledre tüstént
                     megjelent, hihetlen rövid idő alatt. Pompás faj ez a lengyel!</p>
                  <p>- Egyébiránt egészségemnek többet használt a szabad lég s a szabadság érzete,
                     mint a csodatevő víz - mond Amália. - Istennek hála, annyira megerősödtem, hogy
                     pár újabb gyötretést kiállhatok fáradhatlan kínzóinktól.</p>
                  <p>Éppen mikor e szavakat kimondotta, az ajtó hirtelen megnyilt s azon minden
                     bejelentés nélkül a fiatal tiszt lépett be.</p>
                  <p>A két herczegnő meglepetését nem szükség említenünk. A tiszt, mindamellett,
                     hogy Amália teljes bizodalmát megnyerte, sohasem mert bejelentés nélkül hozzája
                     benyitni.</p>
                  <p>- Bocsánat, fenség! - mond, mielőtt a nők szóhoz jöhetnének - hogy ily későn, e
                     harczias jelmezben s bejelentés nélkül vagyok itt. Valami kellemetlen körülmény
                     adta elő magát, de meg ne ijedjenek herczegségtek.</p>
                  <p>Hogy azt, a mi a tisztet ily szokatlan órában hozta ide, jobban érthessük,
                     elkerülhetlen kissé hátramennünk.</p>
                  <p>* * *</p>
                  <p>Néhány nap telt el azon idő óta, midőn Magdaléna Amáliát arra birta, hogy
                     szabadságukat megkisértvén, kikocsizzanak.</p>
                  <p>Mi történt ezen idő közben, annak emlékezetét még azon ritkább források sem
                     tartották fenn, melyek történeti buvárkodásunkban rendelkezésünkre álltak,
                     mindezt tehát csak az eredmények után sejthetjük.</p>
                  <p>Annyi bizonyos, hogy a tiszt, kire a felügyelet bízva volt, egész
                     alkalmazásában szembetünő gyöngédséget és kíméletet tanusított a herczegnő
                     iránt, mi újabban bizonyítja azon fölényt,
                     melylyel e nevezetes nő bírt azok irányában, kik őt megközelítették s azon
                     rokonszenvet, melyet szelid fönsége elő tudott idézni. A fiatal tisztnek
                     becsületessége fejti meg, hogy a két herczegnő őt naponkint és szívesen
                     látta.</p>
                  <p>Mintegy 9-10 nap mulva aztán, hogy a tiszt legelébb megjelent a herczegnőnél,
                     öreg hadias kinézésű férfiú érkezett a fürdőbe s ott a vendéglők egyikébe
                     szállt, a nélkül, hogy több figyelmet gerjesztene mint más vendégek, egy fiatal
                     embernek - titkár minőségben - s három cselédnek kiséretében.</p>
                  <p>Mindnyájan polgári öltönyben voltak s miután az öreg úr s titkárja ebédjüket
                     elköltötték, az utóbbi eltávozott a vendéglőből s csak akkor tért vissza, mikor
                     már az idősb úr szobájában égtek a gyertyák.</p>
                  <p>Ott látjuk őket most együtt.</p>
                  <p>Első tekintetre meg lehet bennök a polgári öltöny daczára a katonatiszteket
                     ismerni.</p>
                  <p>Az öreg úr, ki mintegy 60 éves lehetett, egyje által azon durva arczoknak
                     különböztette meg magát, melyekben rossz szenvedélyek szántották az első
                     barázdákat, míg a fiatalabbnak elég csinos vonásaiban valami hideg elfásultság
                     s gépiség tüntek fel.</p>
                  <p>- Mit mond főhadnagy Radsinszki eljárásáról? - kérdé az idős, hosszú ősz haját
                     fésülvén ujjaival - s főleg arra, hogy Rákóczi gyermekei nincsenek itt?</p>
                  <p>- A mit ezredes úr róla ma reggel méltóztatott mondani - felelt a kérdett, -
                     hogy magaviselete gyanús. Őt nem küldötték ide a herczegnőnek udvarolni!
                     szerencse, hogy ez még itt van s túl nem járt eszén.</p>
                  <p>- Eddig - felelt az ősz ezredes gúnyos mosolyra torzítva ajkait; - úgy van ez,
                     mikor ily fiatal embereknek kímélet parancsoltatik.</p>
                  <p>- Kímélet? - kérdé szerfelett meglepetve a főhadnagy.</p>
                  <p>- Értsen kegyed - viszonzá a másik: kímélet, de a kíméletet bizonyosan nem a
                     derék Heister ajánlotta neki, kire ez ügy kivitele bizatott, hanem alkalmasint
                     Aspermont, ki őt elindulása előtt magához hivatta.</p>
                  <p>- Ah, tehát Aspermont gróf?</p>
                  <p>- Úgy van, ezen úr mindent tud, megfoghatlan módon.</p>
                  <p>- Szerencsére könnyű segítni a dolgon, s ha ezredes úr parancsolja, még ma a
                     szükséges őrséget kiállíthatjuk.</p>
                  <p>- Nem kell zajt ütni - mond az ezredes; - mindenesetre elébb szólnom kell
                     Radsinszkivel, mikor jön el?</p>
                  <p>- Csak katona-öltönyét veszi magára, mindjárt itt leend, vagy talán már is itt
                     van, mert csörgést hallok a hágcsón.</p>
                  <p>- Inkább szerettem volna, ha úgy marad a mint van; feledtem ezt kegyednek
                     mondani, de fölérhette volna észszel - szólt kedvetlenül az ezredes.</p>
                  <p>Valóban alig telt pár pillanat e szavak után s az ifjú, kinek most tudtuk meg
                     nevét s ki nem volt más, mint kivel a herczegnőknél találkoztunk, teljes hadi
                     ékben, mellvassal elül-hátul s lelapított háromszeggel kezében, belépett.</p>
                  <p>Az ifjú tiszteletteljesen meghajtotta magát az ezredes előtt s bár vonásaiban
                     feltűnt némi elfogultság, elég fesztelenül közeledett.</p>
                  <p>- Főhadnagy, ismer-e kegyed engemet? - kérdé a jöttet az ezredes komoly
                     hidegen.</p>
                  <p>- Van szerencsém Wegebauer ezredes urat ismerni s most parancsára vagyok itt, -
                     felelt ez.</p>
                  <p>- Jól van, mond az ezredes, felkelvén a székről s egy szippantást vevén roppant
                     burnótszelenczéjéből; - mindenek előtt tudtára kell adnom, hogy én magának ő
                     felségének, kegyelmes urunknak parancsából vagyok itt, s kegyednek jelentését
                     várom, miként járt el megbizásában.</p>
                  <p>- A mint ezredes úr talán eddig pajtásom jelentéséből tudandja, - felelt
                     Radsinszki. - A herczegnő el nem távozott s hogy nem is fog eltávozni, arról
                     bizonyossá tehetem.</p>
                  <p>- Jót mer-e kegyed erről állni? - kérdé az ezredes szigorú hangon; - mi
                     biztosítja ezt, miután okunk van gyanítani, hogy e szép hölgyecske első s
                     főoka, hogy férje Bécsujhelyben az érdemlett büntetést kikerülte s kiről
                     tudjuk, minő jártas minden cselszövényben.</p>
                  <p>- Nagyobb biztosítékot nem hozhatok fel ezredes úr - felelt a tiszt nehezen
                     lebirkózott felindulással - mint, hogy a herczegnő itt van, s előttem minden
                     tudva, mi szállásán történik.</p>
                  <p>- Hallom - szakítá őt az ezredes mogorva hangon félbe: - kegyed a tisztelő
                     megbizást, melyet nyert, igen rosszul fogta fel s nem él a szükséges szigorral,
                     e veszedelmes Circe ellen. Mondja meg nekem, hogyan merte annyira mellőzni
                     szoros utasítását, hogy a herczegnő gyermekeit távozni engedte?</p>
                  <p>- Ezredes úr! a herczegnő gyermekei letartóztatásáról említés sincsen
                     utasításomban, sőt ellenkező van, tudniillik, hogy azokra nézve semmi szigorral
                     ne éljek. Mi pedig a herczegnőt illeti, megvallom, nő ellenében szégyenlettem
                     több megszorításokkal föllépni, mint szükséges.</p>
                  <p>Az ezredes mind inkább redőkbe vonta homlokát.</p>
                  <p>- Miként érti ezt kegyed, pajtás úr? - jegyzé meg az ifjabb. - Nem remélem,
                     hogy ezen észrevétel valami czélzást foglal magában.</p>
                  <p>- Én itt az ezredes úrnak teszem jelentésemet - felelt Radsinszki - s
                     szavaimnak semmi rejtett értelme nincsen. Megvallom, annyira minden perczben
                     ura vagyok a herczegnő cselekvéseinek, mikép ha külsőleg nem tűzöm is ki a
                     szigort, szállása soha sincsen titkos őrök nélkül. Egyébiránt nekem kimélet van
                     parancsolva.</p>
                  <p>- Kegyednek titkos megbizásait nem vizsgálom - viszonzá az ezredes - azokkal,
                     ha szükség, a hadi törvényszék előtt kimentheti magát; annyit tudok, hogy az én
                     megbizásom igen kereken körül van írva. - Itt az öreg pár pillanatig
                     elhallgatott, azután szigorú hangon folytatá:</p>
                  <p>- Bitterfeld főhadnagy, kit kegyed itt lát, átveendi az őrködést holnaptól
                     kezdve, kegyed átadandja neki az őrizet embereit s ezredéhez fog
                     visszatérni.</p>
                  <p>- Ezredes úr - felelt a tiszt elhalványodva - engedelmeskedem s remélem, hogy
                     biztosság tekintetében pajtásom tökéletesen meg leend elégedve
                     rendelkezéseimmel.</p>
                  <p>- Meglátjuk - szakítá őt félbe az ezredes. - Kegyed tehát holnap reggel itt
                     leend s a főhadnagy urat hivatalába beavatja.</p>
                  <p>- Meg fogok jelenni ezredes úr - felelt Radsinszky.</p>
                  <p>- Azután ha ez megleend - folytatá az öreg úr - kegyed bemutatja a főhadnagy
                     urat a herczegnőnél. Hallom, ritkán van esténkint látogatók nélkül, a zajt
                     kerülnünk kell, azért halasztom a bejelentést a reggeli órákra.</p>
                  <p>Radsinszki meghajtotta fejét feleletül.</p>
                  <p>- Mivel pedig - folytatá az ezredes - én nem vagyok az ily vándor herczegnőkről
                     oly jó véleményben, mint főhadnagy úr, parancsolom, hogy tüstént őröket
                     állítson szállása elé.
                  </p>
                  <p>- Minden meglesz - felelt a tiszt, kinek hideg, de illő magatartása kissé
                        tévegezni kezdé az ezredest, nem
                     találhatván kitörésre rést, mi inkább ínye szerinti leende.</p>
                  <p>- Most elmehet, főhadnagy úr - fejezte be végre. - Elvárom parancsom szigorú
                     teljesítését.</p>
                  <p>Radsinszki meghajtotta magát s eltávozott.</p>
                  <p>Mikor kilépett a szobából, az ezredes indulatosan egy székbe vetette magát s
                     felkiáltott: - Ki nem állhatom az ily udvarias embereket, nem lehet beléjök
                     akadni; pedig nagy kedvem leende megmosni fejét. Mindenesetre nem fog ártani,
                     ha kegyed még ma később meggyőződik, ki vannak-e állítva az őrök, én lefekszem,
                     mert nem jól érzem magamat.</p>
                  <p>* * *</p>
                  <p>Itt eltávozunk az érdemdús ezredestől és a szeretetreméltó főhadnagytól, hogy a
                     két herczegnőhöz visszatérhessünk, kiket akkor hagyánk el, midőn Radsinszki e
                     szavakat mondá: - - de meg ne ijedjenek herczegségtek.</p>
                  
               
               <!-- milestone type="subChapter" n="III"/ -->
                  <p>Nincs bizonyosabb mód valakit elijeszteni, mint ha bevezetésül arra intjük,
                     hogy meg ne ijedjen. Valóban a két herczegnőt a főhadnagy hirtelen megjelenése
                     kellemetlenül lepte meg.</p>
                  <p>- Üdvözlöm Radsinszki - szólt Amália szokott szelid fönségével s
                     udvariasságával - ha kedvetlenség vár reánk, meg vagyok győződve, hogy az nem
                     kegyedtől jő.</p>
                  <p>- Sőt - tevé Magdaléna hozzá - éppen az jövend kegyedtől, mi e kedvetlenséget
                     szenvedhetőbbé teendi.</p>
                  <p>- Több ennél! fenséges asszonyaim - felelt Radsinszki bizonyos hevességgel s
                     elfogultsággal. Nem könnyítni, hanem segítni jöttem! s a minő hálás vagyok
                     herczegségteknek tisztelő s boldogító bizodalmáért, annyira remélem azt
                     megérdemlem. De a dologhoz, fönséges asszonyaim, még pedig ezúttal
                     kényszerűségből, rövid előzménynyel.</p>
                  <p>Ezzel a tiszt néhány szóval említvén, a mi történt, nem várt a herczegnők
                     feleletére, hanem élénken folytatá:</p>
                  <p>- Most kilenczet ütött, egy óra mulva herczegségednek asszonyom, vagy
                     mindkettőjöknek, ha úgy tetszik, pár hű cseléddel útban kell lenniök; a többi
                     kiséret csak éjfél után indul, mikor már a városban senki ébren nincsen.</p>
                  <p>A két herczegnő a főhadnagy rövid előzményéből nem sejtvén ily sürgős
                     kényszerűségre, felriadt.</p>
                  <p>- Hogyan - most - egy óra mulva? - kiáltott fel Amália.</p>
                  <p>- Igen, fönség, sőt elébb, ha lehet.</p>
                  <p>- S kegyed kiteendi magát a kijátszott kormány egész dühének? - mond Amália,
                     míg arcza az újabb zaklatásra nemes haragra gyúlt.</p>
                  <p>- Én, fönség, követni fogom herczegségedet és védni, míg egy csepp vér foly
                     ereimben: ne aggódjék rajtam, most már saját szabadságom is a szerencsés
                     meneküléstől függ.</p>
                  <p>- Meri ezt kegyed becsületszavára erősíteni? - kérdé Amália.</p>
                  <p>- Igen, fönség, - felelt a tiszt, kinek egész tartása mutatá, minő
                     ingerültségben van s mennyire szeretné a látogatást rövidítni. Igen, fönség,
                     bocsánatot kérek, ha kénytelen vagyok herczegségedet sürgetni, hogy készületeit
                     tegye meg hirtelen.</p>
                  <p>- Hogyan fogunk utazni? kérdé Magdaléna - mert hogy barátnémat most el nem
                     hagyom, felteszi rólam Radsinszki.</p>
                  <p>- Lóháton, asszonyom, a lehető legegyszerűbben, csak két biztos
                     férfi-cseléddel. Méltóztassék tehát herczegséged a legnagyobb csendben megtenni
                     rendeleteit, pontban 10 órakor itt leendek.</p>
                  <p>- Jól van - felelt Amália - siessen kegyed, nincs veszteni való időnk, mikép
                     látom; egy óra alatt kész leendek, kegyed tehát 10 órakor itt lehet.</p>
                  <p>Radsinszki meghajtotta magát s elsietett.</p>
                  <p>- Magdaléna - szólt Rákócziné, mihelyt Radsinszki eltávozott: - te megszoktad a
                     fellegeket, melyek szárnyaikon hordják a vészt, - nem fogsz várakoztatni! Minél
                     elébb jösz, annál jobb, addig megteendem rendeleteimet s készülök.</p>
                  <p>* * *</p>
                  <p>Magdaléna egy negyeddel tíz előtt Rákócziné szobájába lépett, deli tagjait
                     egyszerű férfi-öltöny födte s fején széles karamú kalap ült.</p>
                  <p>Amália, már készen volt, minden rendeletei kiadva, minden cseléde talpon s
                     elszánva szeretett úrnőjét a világ végéig kisérni.</p>
                  <p>A lovak felnyergelve s kantározva az ólakban, csak kivezetésre vártak.</p>
                  <p>- Készen vagy-e? - kérdé Magdaléna - midőn a szobába lépett.</p>
                  <p>- Készen! - felelt Amália, - minden rendben van; mihelyt Radsinszki jő,
                     indulhatunk.</p>
                  <p>Míg a két herczegnő együtt beszélgetett, a negyedóra hirtelen eltelt. A
                     herczegnők gyakran tekintettek óráikra.</p>
                  <p>- Tíz óra! - kiáltott fel egyszerre Rákócziné - s Radsinszki nem jő; nem tudom,
                     mit gondoljak!</p>
                  <p>- Valami váratlan akadály! - szólt Magdaléna békétlen hevességgel, - ha nem
                     rosszabb.</p>
                  <p>E pillanatban éles sípnak hangja csendült meg.</p>
                  <p>*</p>
                  <p>Radsinszkinak, mikor a herczegnőtől elvált, alig maradt ideje Rákócziné pár
                     meghitt cselédével szólni, hirtelen haza sietni s készületeit megtenni.
                     Egyetlen hű cselédét előre küldötte pár lovával a herczegnő szállására. De erős
                     akaratának minden sikerült s ő valamivel tíz előtt polgári öltönyben, gyalog a
                     herczegnő szállásához közeledett.</p>
                  <p>Úgy tetszett neki, mintha a holdtalan, de csillagos éj borús világításában
                     valakit látna az épület bezárt ablakai előtt állni. Közelebb érvén, az, kit
                     észrevett, hasonlóul figyelmes lőn reá, megfordult, s miután pár lépést tett
                     Radsinszki felé, az utóbbi azonnal látta, hogy az idegen katonatiszt. Egy eszme
                     villant fel elméjében: ez Bitterfeld! Ki nem lehetett a jöttet többé kerülni,
                     hátrálni pedig nem tartozott Radsinszki szokásaihoz.</p>
                  <p>A két férfiú szemközt állt. - Mit keres kegyed itt? - kérdé Bitterfeld, mert ő
                     volt.</p>
                  <p>- Nem kegyedet - felelt Radsinszki, pillanatig sem vesztvén el hidegvérét.</p>
                  <p>- Az ezredes parancsából vagyok itt, meggyőződni, ha kirendelte-e kegyed az
                     őröket, hol vannak azok? - mond a tiszt.</p>
                  <p>- Semmi esetre sem az ablakok alatt, hol kegyed azokat kereste uram - viszonzá
                     szárazon a kérdett.</p>
                  <p>- Mi volt ez! - kiáltott fel a tiszt - kegyed engem sérteni mer, midőn
                     kötelességemben járok el!</p>
                  <p>- Leskelődés nem lehet katona kötelessége. A parancsot kilencz órakor vettem,
                     most alig tíz - mit akar kegyed itt? - felelt Radsinszki.</p>
                  <p>- Nyiltan, uram! - viszonzá Bitterfeld haraggal: - itt árulás készül, a
                     szobákban járnak-kelnek, úgy szintén az ólakban is mindenki ébren van még! -
                     Akarom tudni, mit jelent mindez?</p>
                  <p>- Semmi sem történik itt, a mit én ne tudnék, uram! - mond Radsinszki - s mivel
                     kegyed oly kiváncsi: hallja, a mi készül.</p>
                  <p>- Én midőn ő felsége hadseregében szolgálatot vettem, katonának álltam, nem
                     poroszlónak vagy titkos rendőrnek.</p>
                  <p>- Uram! ez szemtelenség! - kiáltott rá a tiszt, kardja markolatára tevén
                     kezét.</p>
                  <p>- Hallgasson kegyed végig - rövid leendek - folytatá Radsinszki.</p>
                  <p>- Míg a herczegnő irányában illően léphettem fel s ez angyali nőnek ezer
                     keservét nem valék kénytelen durva kezekkel illetni s növelni, megtettem
                     kötelességemet, kedvetlenül, - de szigorú pontossággal. Mióta tudom, hogy a
                     herczegnőt nemcsak szabadságától akarják kegyetek megfosztani, hanem kizsebelni
                     s kincseit elsajátítni, - azóta föltettem magamban, hogy ezt nem tűröm.</p>
                  <p>- Hogyan! nem tűri? - kiáltott fel Bitterfeld. S kegyed meri ezt nekem
                     mondani?</p>
                  <p>- Többet merek, főhadnagy úr! - azt tudniillik, hogy kegyedet nem szerencsés
                     csillagzata vezette ide leskelődni hölgyek után.</p>
                  <p>- Ah, ez már minden mértéket halad! - tört ki a tiszt, kirántván kardját.</p>
                  <p>- Kegyed fegyvertelen ellen gondol kardot rántani: ez igen lovagias! - ily
                     emberekkel másként szoktunk intézkedni. Ezzel Radsinszki kabátja oldalzsebéből
                     egy pisztolyt vont ki s oly hangon, mely semmi kétséget nem hagyott fenn,
                     szólt:</p>
                  <p>- Ereszsze kegyed tüstént hüvelyébe kardját, ha nem cselekszi, lelövöm!</p>
                  <p>A tiszt legkevésbbé sem ijedt meg. Ah! - kiáltott fel - tehát banditával van
                     ügyem! - azután egyenesen Radsinszki fejére intézett súlyos kardjával egy
                     vágást, mely ha talál, nincs kétség benne, hogy őt további védelemre képtelenné
                     teszi.</p>
                  <p>Radsinszki gyorsan mint a gondolat elhárította pisztolyával a kardot s a jövő
                     perczben kifacsarta azt a tiszt kezéből, kinek ajkai tajtékzottak.</p>
                  <p>- Gazság! - kiáltott Bitterfeld. - Így magát csak egy semmirekellő
                     viselheti.</p>
                  <p>- Előre uram! - mond Radsinszki, lábának egy nyomásával ketté törvén a tiszt
                     kardját. Tudom, kivel van dolgom - előre uram, ama ház felé, ha úgy
                     tetszik.</p>
                  <p>- Egy tapodtat sem! - viszonzá a másik. - Lőjjön le kegyed, ez mestersége,
                     gyanítom, de nem fogja soha mondhatni, hogy magamat gyávaságra kényszeríttetni
                     engedtem.</p>
                  <p>- Sajnálom, uram - felelt Radsinszki - hogy a kénytelenség éppen e válságos
                     pillanatban állított egymással szemközt; valamivel jobbnak találom kegyedet,
                     mint gondoltam. De most nem rólam, hanem a herczegnő szabadságáról van a szó;
                     azért előre, uram! talán jő még egykor idő, mikor tisztába hozhatjuk ez ügyet
                     egymás közt.</p>
                  <p>Ezzel Radsinszki óriási erővel megragadván a tiszt karját, éles sípba fújt, s a
                     jövő perczben a tiszt Rákócziné embereinek s Radsinszki vaskos inasának
                     hatalmában volt, kik őt dühös, de fegyvertelen ellenállás után az épületbe
                     vitték s annak a herczegnő rendelkezésére álló pinczéjébe zárták.</p>
                  <p>Az egyetlen ember, ki a mi történt, hírül adhatná, el volt távolítva s kemény
                     lakat alatt.</p>
                  <p>Ily órában a város e vidékében nem járt senki, nem volt tehát több akadály s
                     Radsinszki a herczegnő szobájába lépett.</p>
                  <p>* * *</p>
                  <p>A mi ezután következett, röviden elmondhatjuk.</p>
                  <p>Magdaléna rá tudta Rákóczinét már néhány nap előtt venni, hogy most, midőn
                     gyermekei nincsenek zálogban - keresztényi szokás szerint - hanem jó helyen,
                     ügyekezzék végkép menekülni a bécsi kormány gondoskodásai alól. Radsinszki is
                     be lőn e tervbe avatva, de még nem volt semmi végkép elhatározva, - Wegebauer
                     ezredes megérkezése adta az indomot.</p>
                  <p>Rákócziné egyelőre Saxoniában vélt legtöbb
                     biztosságot találhatni, oda siettek tehát. A cselédség s a herczegnő hintaja
                     egy órával később indultak.</p>
                  <p>Bitterfeldet az első hajnali órában, a járó-kelők kiáltásait s káromkodását
                     meghallván, kiszabadították, minő kedélyes hangulatban volt, képzelni
                     lehet.</p>
                  
               
            </div>
            <div type="chapter">
               <head>TÜKÖR A MULTBÓL.</head>
               <p>Rákócziné mentve volt, hová ért, megtudjuk később.</p>
               <p>Rákóczi kedélye ez időben sok hányattatás súlya alatt szenvedett.</p>
               <p>Már erdélyi fejedelemmé lett választatása alkalmával akadtak sokan, kik előtte hű
                  barátját, Bercsényit, avval gyanusították, hogy az erdélyi fejedelemségre
                  vágyik.</p>
               <p>Hasonló ellenséges indulat mutatkozott Károlyi Sándor iránt a többi
                  vezérekben.</p>
               <p>Az ónodi gyülés után szembetünő lőn a hadszerencse istennőjének elpártolása a
                  magyar seregtől, melyet annyiszor vezetett forgó kerekén váratlan eredményekre,
                  mintha ő vinné a lobogót elül a diadal útain.</p>
               <p>Röviden vonjuk össze az elhibázott csatatervek, vesztések és viszálykodások e
                  szomorú napjait. Ha örömmel kisértük Rákóczi életének fényóráit, vérző szívvel
                  írjuk, a mi jő. - Nem követünk el szentségtörést, midőn a regény virágos utaiba a
                  történet nehány lapját beszőjük, hiszen e történet maga a legcsodásabb regények
                  egyike.</p>
               <p>Rákóczi erdélyi fejedelemségét kevés szerencse kisérte, úgy látszik, mintha annak
                  előérzetével biranda, mint a viharmadár a tengeren, mert le-lecsapott a viszály
                  hullámira a nélkül, hogy a vészt leigézni tudná.</p>
               <p>Bussi Rabutin parancsot vett Erdélybe betörni, de serege az utóbbi veszteségek
                  után annyira alászállt, hogy negyvenöt nap kellett, míg Erdélybe ért, hol a
                  rendetlen magyar csapatokat legyőzvén, Rákóczi fejedelemségének véget vetett.
               </p>
               <p>Ez volt az első, de hatalmas csapás, mely Rákóczi Ferenczet az ónodi gyülés után
                  érte.</p>
               <p>Soha jelleme fényesebben nem tűnt ki, mint e nagy veszteségek közben. A sorsnak
                  egy kedvező sugára szándéka tisztaságát, erénye szilárdságát megkisértette,
                  meglássuk miként?</p>
               <p>Lengyelország ez időben szász Auguszt s Lescinszki Szaniszló közt pártokra volt
                  oszolva, Lescinszkit a híres svéd király XII. Károly, szász Augusztot I. Péter,
                  századának és nemzetének legerényesb férfia, az orosz czár pártolta. Mindketten a
                  nyomatékos védők, fegyverben álltak.</p>
               <p>Augusztot XII. Károly az altrandstadti békekötés által trónlemondásra
                  kényszerítette, míg Lescinszki Szaniszlót minden európai hatalmasság - az egy
                  Péter czáron kívül - lengyel királynak elismerte. Péter, az erősnek nevezett
                  Augusztot jobban kiismervén, mély megvetést kezdett iránta érezni, mint ki az
                  altranstandi béke alkalmával maga magát gyáván hagyta el, - azért lemondott
                     róla.
               </p>
               <p>Király kellett a pártokra szakadt Lengyelhonba, mely magát köztársaságnak czímezte
                  elég csodálatosan. A nemzet legelőkelőbbjei a lublini gyülésen a trónt megürültnek
                  nyilvánították és a többség Rákóczi felé hajlott.</p>
               <p>I. Péter azonnal követséget küldött hozzá, a leghizelgőbb módon tudatván a
                  herczeggel, hogy őt mint legérdemesbet, ő ajánlotta a lengyel nagyoknak s ezek
                  elhatározására várnak - ünnepies megválasztására. De egyszersmind tudtára adta azt
                  is, hogy ha e választást el nem fogadja, a korona savoyai Eugennek fog ajánltatni
                  s akkor a czár evvel egyesülve, József császár előnyére Magyarország ellen lépend
                     fel.
               </p>
               <p>A legszabadabb nemzetek egyikének koronája s Európa leghatalmasb uralkodójának
                  szövetsége álltak előtte, míg Magyarországon a koczka megfordult s még egyes jobb
                  esélyeiben is apasztotta rendetlen hadseregét.
                  Legjobb vezérei meg tudtak halni, ha kellett, de nagy és elhatározó csatákban
                  győzni, erejüket s képességüket túlhaladta.
               </p>
               <p>Rákóczi férfikorának virágában volt, két fia élt! De oly tiszta s önzéstelen volt
                  benne a honszeretet, az ügy szentsége, hogy miként Potoczky előtt, úgy most is - -
                     lemondott a lengyel királyságról, melyet már kezében tartott.
               </p>
               <p>Mikép intézte az ügyet fényes követség által Bercsényi elnöksége alatt, hogy sem a
                  hatalmas akaratú éjszaki uralkodót, sem a lengyel nemzetet meg ne sértse: azt itt
                  előadni igen messze vezetne. Elégnek véltük a tényt följegyzeni s hozzátenni,
                  mikép Bercsényit a czár kitünő udvariassággal fogadta, s hogy ő megfelelt Rákóczi
                     várakozásának.
               </p>
               <p>A lengyelek később hol egyikét, hol másikát szedték elő királyaiknak s Rákóczi
                  szerencsésen lerázta nyakáról, a mi őt főczéljától elvonhatná.</p>
               <p>E közben Eszterházy Antal, egyike a legvitézebbeknek Rákóczi híres vezérei közt,
                  Stájerországba ütött be s nyert előnyei az egész bécsi kormányt zavarba
                  hozták.</p>
               <p>József császár Bussi Rabutin szerencsés föllépése után Erdélyben közbocsánatot
                  hirdettetett, mely ezúttal is, mint mindig, a szigornál inkább és elébb gyakorlá
                  vészes hatását. Egész raja a megfélemletteknek s ingadozóknak átfutott a német
                  táborba.</p>
               <p>József 1708 február 9-re országgyűlést hirdettetett Pozsonyba. Eszterházy Pál a
                  nádor, kinek elnöklete alatt kellett a gyűlésnek tartatni, nem birt a nemzet
                  bizodalmával. Mindenki tudta, hogy a római birodalmi herczegséget éppen azon
                  csonka országgyűlés után nyerte meg, melyben az uralkodó-háznak öröködési joga
                  megalapíttatott s András bullájának híres záradéka, a fegyveres ellenállhatásról -
                  a jelenlevők által eltöröltetett.</p>
               <p>Eszterházy meghítta Rákóczit is, teljes személyes biztosság igérete mellett.</p>
               <p>Rákóczi azt felelte: mikép tudja jól, mire vezetnek az ily országgyűlések s hogy
                  azon urakat, kik ott megjelennek, sohasem ismerendi el Magyarország
                  képviselőinek.</p>
               <p>Az egybegyűltek eltértek eleinte mindjárt a kitűzött czéltól s az egyházi férfiak
                  vallási csatát idéztek elő.</p>
               <p>Sok beszéd, sok viszonvád és heves kitörések után a karok és rendek eloszlottak. A
                  protestánsok felindulva a katholikus papság fékezhetlen uralmi vágyán, azon
                  óhajtással tértek vissza tűzhelyeikhez, hogy Rákóczi seregein a győzelem áldása
                     legyen.
               </p>
               <p>De a diadal nem kisérte többé Rákóczi zászlóit! Szintoly elszánt, hősies,
                  áldozatkész volt e sereg, mint valaha, de vezérei közt a rom istene élt, s az első
                  halálos csapást saját testvérei, az egykor minden bajban s dicsőségben velök
                  osztozó horvátok is elősegítették.</p>
               <p>Trencsén közelében 30,000 embere állt Rákóczinak, a maga és Bercsényi vezérlete
                  alatt; ott találkozott Pálffy Jánossal, a horvát bánnal és Heister
                  Siegberttel.</p>
               <p>Hat ezer magyar áztatta vérével a földet - a csata vesztve volt.</p>
               <p>Láttuk, hogy a német várőrizetek majd mindig Rákóczi zászlói alá esküdtek, ha a
                  várak bevétettek; de nem volt még eddig példa reá, hogy ezt magyar vezér és sereg
                  tette volna: most ez is megtörtént. Ócskay László, a híres portyázó, még nehány
                  hét előtt Morva s Ausztria rettegése, 1000 lovassal átment az ellenséghez. Az első árulás volt ez s megtermette gyümölcsét, mert számosan
                  a nemesség közől követték példáját; mások jószágaikra vonultak vissza, többen a
                  József császár által kitűzött határnap előtt hódoltak. Ócskay később a magyar
                  csapatok által Verbó közelében elfogatott s árulásaért
                  életével adózott.</p>
               <p>Rákóczi alig tudott Egernél 5000 embert összeszedni. - Bercsényi folytonosan
                  nyomatva hátrált.
               </p>
               <p>A válság baljóslatú órája előállt.</p>
               <p>Rákóczi gyűlést hirdetett Patakra.</p>
               <p>A csatavesztés el nem zsibbasztotta a bátrabbakat, - a sárospataki gyűlés
                  tanusította ezt.</p>
               <p>Ottlik Sándor, ki előérzetével birt a bomlásnak, melynek magva oly kitartólag
                  hintetett el a vezérek közt: indítványt tőn, hogy újra kezdjék meg a
                  békealkudozásokat.</p>
               <p>Bercsényi felugrott üléséből, kardot rántott, hogy azzal feleljen neki, csak
                  Rákóczi hideg vérének sikerült a csendet helyreállítni. Számos végzések közt,
                  melyek itt a had folytatására hozattak, közimák is rendeltettek
                     s körmenetek egyházi zászlók alatt.
               </p>
               <p>Maga Péter czár közbenjárónak ajánlkozott a békére: semmi sem használt, a mélyen
                  sértett nemzet képviselői harczot óhajtottak.</p>
               <p>Kettőztetett hévvel kezdetett meg a háború újra, de Rákóczi csillaga nem fénylett
                  többé.</p>
               <p>Erdély veszve volt: Révai László feladta Nyitrát; Révai Gáspár a rózsahegyi
                  őrséggel s kétszáz liptói nemessel hódolt Pálffy Jánosnak s egész serege a vidéki
                  uraknak követte a példát.
               </p>
               <p>József császár új közbocsánatot hirdetett mindazok számára, kik egy hónap alatt
                  érdekei mellett nyilatkoznak.</p>
               <p>Kiket ezer fenyegetés s kegyetlensége a német vezéreknek meg nem ingatott, azokat
                  a kegy és bocsánat kétes igérete elszédítette.</p>
               <p>József császár nemcsak kegyelmet, hanem a jószágok visszaadatását is igérte, s e
                  kedvezményből csak két férfiút vett ki, igaz, hogy e kettő Rákóczi és Bercsényi voltak.</p>
               <p>Bezerédi Imre, Rákóczi legvitézebb vezérei egyike, ki a had folyama alatt
                  sajátkezűleg hetvenkét német csapatvezetőt ölt meg, ellen nem tudott a kisértésnek
                  állni s éppen készült seregével átszökni Heister táborába, midőn terve
                  fölfedeztetett.</p>
               <p>Rákóczi meg akarta őt menteni a haláltól, mely reá s ezredesére Bodóra
                  kimondatott, de Eszterházy Antal ellenmondott, kinyilatkoztatván a hadsereg s
                  vezértársai nevében, hogy ily szennyet nem tűr a magyar néven, s ha Bezerédi s
                  Bodó bocsánatot nyernek, jelszó leend az általános fegyverletételre.
               </p>
               <p>A hős, de elszédített férfiaknak meg kelle halniok.</p>
               <p>Nézzétek a gályát, mely ott a fekete vész közepette hányatik! Árboczát a villám
                  széttörte, a lobogó vitorlák mindegyikén egy ország czímere volt rajzolva, most
                  foszlányokban függenek. Minden oldalról megtámadtatott bordái repednek, a tenger
                  kalózai horgaikat akasztották párkányába. És kebelében a sorvasztó dögvész arat,
                  őrsége leapadt, benne a halál tanyázik. Most hátrésze hanyatlik s népe emelkedő
                  elején fut össze, míg egy hullám ezt nyomja alá s a másik végre rohannak.
                  Felbőszült e nép, nem remél többé; csak egy férfiú áll nyugodtan, hangja átrengi a
                  vészt, ez a kapitány!
               </p>              
               <p>Ilyen volt Magyarország és népe.</p>
               <p>Merre a magyar sereg ment, menekülőkkel találkozott; ezrek és ezrek, gyalog,
                  lovon, szekereken, futottak egy helyről a másikra. Nem tudván már kitől s mitől
                  féljenek inkább, ellenségtől vagy a halálmirigytől; mert inkább, mint valaha,
                  dühöngött a dögvész; nők, aggok, gyermekek, néha csekély foszlányokba burkolva
                  daczoltak a szigorú tél mostohaságával.</p>
               <p>Brenkovics és társai egész tevékenységüket kifejtették e napokban. Rákóczi mindent
                  tudott, mi az ellenség által ellene terveztetik, s a sajátos kémvezér, szokott
                  ügyességével, el tudta áltatni magát Pálffyt. De mindez keveset használt, mert a
                  német vezéreknek tervei a prágai hadi tanács kételyein megszakadván, naponkint,
                  óránkint változtak, s a véletlen lőn a főtényező.</p>
               <p>Még egyszer s utoljára felsugárzott a magyar seregre a mult napok szerencséje,
                  mint a leáldozó nap... de véresen, miként az, és sötétség kisérte, mint azt!</p>
               <p>Romhánynál, Vadkert közelében, az Ompoly mellett, Rákóczi és Bercsényi újra
                  találkoztak Heisterrel. Dühösen megtámadták őt, s a német seregek megveretve, mint
                  annyiszor az apróbb csatározásokban, hátat fordítottak; a diadal kivívatott, de a
                  nyerészkedésre sovárgó magyar sereg a martaléknak esett és szét kezdett
                  bomlani.</p>
               <p>Heister észrevévén ezt, összeszedte, a kit vert hadából előkapott, visszafordult,
                  s elhatározott győzedelmet vívott ki, szétvervén Rákóczi hadait, magát is hátrálni
                  kényszerítvén.</p>
               <p>Minden csatavesztés közt ez fájt Rákóczinak leginkább, mert elhatározó s a
                  legszégyenítőbb volt.
               </p>
               <p>E közben Andrássy István feladta Lőcsét, Késmárk, Érsekújvár, Bártfa az ellenség
                  kezére jutottak.</p>
               <p>Két Balog különböztette meg magát ez időben, hadi, mint polgári bátorsága s
                  következetessége által: Ádám és Péter. Elszántan vívtak ezek, seregeket
                  gyűjtöttek, a lehetlent igyekeztek lehetővé tenni; de e két buzgó nemes hőst is
                  utolérte a sors üldöző karja.</p>
               <p>Balog Ádámot sikerült Pálffynak elfogatni, s a magyar-német vezér a haza egyik
                  leghívebb fiát Szegszárdon felakasztatta.
               </p>
               <p>A másik, Péter, Somlyó alatt adta ki hős lelkét, zászlóval kezében, vérezve
                  tizenöt sebből.
               </p>
               <p>Minden Magyarhon ellen látszott esküdni. XI. Kelemen pápa egyházi átok alá tevé
                  Rákóczit, s mindazokat, kik a hazának s alkotmánynak tett szent esküjöket meg nem
                     szegték.
               </p>
               <p>Az egyházi átok düht rajzott; mert ez idő óta valódi hódolati düh mutatkozott
                  külsőleg; de a szivek véreztek, s nem egy a nyakrafőre hódolók közül mondta:
                  «manet alta mente repostum.»</p>
               <p>De nemcsak a csaták balszerencséje, a rettegők hitváltoztatása, hanem egy más
                  iszonyú veszély is fenyegette az országot.</p>
               <p>A dögvész, mikép érintettük, óriási hatalommal elárasztotta Magyar- és
                  Erdélyországot. A tehetősebbek egy helyről a másikra menekültek, olykor a halál
                  torkába sietvén, mikor azt kerülni akarták. A szegénységet nem egyszer érte
                  utjában a halál. Egész helységek kipusztultak, s úton útfélen találkozott a szem a
                  mirigy áldozataival, kiket eltemetni sem mert senki.
               </p>
               <p>A halálnak alig volt IV. Béla kora óta oly gazdag aratása.</p>
               <p>És miként a vesztés angyala palotát, mint kunyhót feljárt lángpallosával, úgy
                  csatákban is szaporodott a rémsereg, a zarándokok egy jobb életbe.</p>
               <p>Egy vesztés a másikat érte. Somogy, Simontornya német kézre jöttek; Veszprém
                  parancsnokát, Ecksteint, a német vezérek, szokott kegyigéretekkel, feltétlen
                  hódolatra birták, s mikor a várat feladta, vesztőhelyre vezették.
               </p>
               <p>Bercsényi Liptóban, Pálffy János és Wiard ellen új csatát vesztett: Nógrád, Gömör
                  német kézre jutottak, Perényi, a papság hosszas nógatására, feladta Egert.
               </p>
               <p>Egyszerre négy magyar vezér s 50 ezredes hitet szegtek és hódoltak
               </p>
               <p>I. József emlékezett, minő csekély erővel kezdette meg Rákóczi a forradalmat, mely
                  mint tenger árasztotta el az országot, s tartván attól, hogy a had koczkájának
                  első kedvező fordulata Rákóczi előnyére, a háborút évekig nyujthatja: nem adott
                  hitelt vezéreinek s tanácsosainak, kik őtet atyja halála óta már akárhányszor
                  avval áltatták, hogy mindennek vége, minden meg van nyerve; azért békét óhajtott
                  minden áron.</p>
               <p>Pálffy János, a nap hőse, a tulsó táborban nyerte a megbízást, hogy az
                  elégületlenekkel egyezkedjék. A császár őt különösen kegyelte, mert Pálffynak
                  saját leánya József kedvese volt; azért őt, a német vezérek nagy boszúságára,
                  tulajdon leánya, magyarországi fővezérnek nevezteté ki imádója által.
               </p>
               <p>Terjedtebb hatalommal kevés biztos birt valaha, mint ez.</p>
               <p>A császár két pontot tűzött ki: az uralkodó-ház örökösödését s
                     az ismeretes záradéknak a fegyveres ellenállhatást illetőleg végképeni
                     megszüntetését; minden egyébben szabad kezet adott Pálffynak, igérni,
                  oldani, kötni, mikép akarja és teheti.</p>
               <p>A német kegynek Magyarországban ismeretes kulcsát adta kezébe a magyar vezérnek,
                  ki testvérei ellen oly szerencsével vezette a németeket, horvátokat és ráczokat,
                  míg szeretetreméltó leánya ő felsége magános óráit derítette.</p>
               <p>Annyira elterjedt a vesztés előérzete a vezérek közt, hogy Rákóczi maga a
                  viszálykodások megszüntetésére felszólította Forgách Simont s Eszterházy Antalt,
                  hogy menjenek csekély fontosságú megbízásokkal Lengyelországba. Bercsényitől is
                  menekülni akart, kinek hevessége az egyezkedés válságos napjaiban új bonyodalmakat
                  idézende elő. Igen jó alkalom mutatkozott erre. Herczeg Dolgorucki még mindig
                  biztatta Rákóczit Péter czár segedelmével; Bercsényi, ki legtöbbet bízott e
                  segélyben, s végig meg nem szűnt a legvérmesebb reményeket táplálni, egyébiránt is
                  Rákóczi föltétlen híve, legrégibb barátja, magára vállalta, hogy Lengyelhonba
                  menjen, s herczeg Dolgoruckival beszéljen.</p>
               <p>Rákóczi ez időben már ki volt ábrándulva, nem bízott sem Péter czárnak, sem XIV.
                  Lajosnak ígéretében, s minden törekvése oda ment ki, hogy becsületes békét kössön.
                  Bercsényinek Lengyelországból írt sűrű levelei, melyek mind annyi reményt
                  foglaltak magokban, s Rákóczit rendezett orosz segélysereggel kecsegtették
                  Magyarhon érdekei előmozdítására: ha nem nevelték is bizodalmát, lelkiismeretben
                  járó dolognak tevék a békét el nem hamarkodni.
               </p>
               <p>Károlyi Sándor maradt most az egyedüli vezér, ki Rákóczinak e nehéz napokban
                  segítségére volt, s kivel a teendők fölött tanácskozott.[dxl]
               </p>
               <p>Rákóczi szeretett a maga szemeivel látni, azért két dolgot tett fel magában:
                  először, egy kirándulást Lengyelhonba, hogy Dolgoruckitól magától megtudja, mennyi
                  igaz Bercsényi állításaiból? másodszor, személyesen találkozni Pálffyval, s a
                  békealkudozásokat nem bízni másra.</p>
               <p>Hogy az első czélt elérhesse, gyors készületeket tőn Dobroviczra menni, hol akkor
                  az öreg herczeg mulatott, az utóbbi ügygyel pedig Károlyit bízta meg, hogy
                  személyes összejövetelre birja Pálffyt.</p>
               <p>Rákóczi Dobroviczon nem sokat végzett, mert a czár segélye csak föltételesen
                  biztosíttatott, ha tudniillik azon hír nem valósul, hogy a török császár a svéd
                  király érdekében a czár ellen készül, mert ezen utóbbi esetben nem tartja
                  czélszerűnek a császárral is ujjat vonni.
               </p>
               <p>Inkább ínye szerinti volt a közlés, melylyel őt Károlyi visszajöttekor meglepte,
                  hogy Pálffy nemcsak kész rövid, s talán később meghosszabbítható fegyverszünetre,
                  hanem örömmel hajlandó Rákóczival találkozni, hozzátevén, mikép reméli, hogy vele
                  egyetlen órában többet végez, mint képviselők által egy év alatt.
               </p>
               <p>Rákóczi azonnal tudósította Pálffyt, hogy vele Vaján, a Vayak házánál akar
                  összejönni.</p>
               <p>Rákóczi e találkozás előtt hadiszemlét rendelt Kis-Várdára, hová 12,000 lovas
                  gyűlt össze, még mindig szép, jól fegyverzett sereg, de melynek tisztjei a
                  békekórságban sínlődtek, s inkább ennek, mint új harcznak reményében, siettek a
                  herczeg közelébe.</p>
               <p>Rákóczi nyiltan szólt a sereg tisztjeivel: hogy ha József császár igéretei reményt
                  biztosítanak becsületes, elfogadható békére, rajta nem fog múlni, az ország
                  előnyére megkötni azt; de ha a békés kiegyenlítés ezen utolsó reménye meghiusul,
                  akkor jelen az idő, hol a nemzetnek, ha becsületvesztés és dicső halál közt leend
                  választása, az utóbbit kellend elfogadnia.
               </p>
               <p>Miután így végzett azon emberekkel, kiket nyilatkozata aligha kielégített, az
                  egész hadsereg főtisztjeit Apáthiba, Károlyi jószágára rendelte, hogy ott tudtokra
                  adhassa, végezett-e és mit Pálffyval.</p>
               <p>Rákóczinak és Pálffynak találkozása a legbarátságosabb volt; együtt laktak a
                  Vay-házban, s tanúk nélkül értekeztek.</p>
               <p>Pálffy mindent igért. A nemzetnek szabadságot, a még fegyverben levőknek teljes
                  bocsánatot, Rákóczinak magának egész vagyonát s óhajtásai szerinti hivatalt és
                  helyzetet az egy erdélyi fejedelemségen kívül. Miután kitárta az igéretek
                  bőségszaruját, arra szólította fel Rákóczit, hogy a császárnak maga írjon s
                  ajánlja a békét.</p>
               <p>Rákóczi nyugodtan felelt. Igérte, hogy írni fog, bár tudja,
                     hogy levelére sohasem nyerend feleletet; állítá, hogy a
                  császár kormánya s vezérei sohasem fogják megengedni s békén tűrni, hogy a nemzet
                  azon előnyöknek örülhessen, melyeket a császár igéretei magokban foglalnak.</p>
               <p>- Mindazt - szólt Rákóczi - mit a nemzet s az ország maga a
                  béke által nyerhet, szivesen elfogadom; de semmit személyem
                     előnyére, mert jól tudom, az első alkalom arra fog használtatni, hogy a
                  nemzet letévén fegyverét, kijátszattassék, s nem akarok a maradéknak azon vádra
                  okot adni, hogy személyes érdekből elárultam a hazát;de - tevé hozzá - mindezt csak akkor intézhetem el biztosan, ha a
                  tanácsot összehívtam, s annak, a magyar szövetség főnökeinek véleményét
                  kihallgattam.</p>
               <p>Pálffy újabban erősítette, hogy Rákóczi benne bízhatik s ismételte, hogy a
                  császártól teljesen fel van hatalmazva.</p>
               <p>Mikor Rákóczi elbúcsúzván Pálffytól, tisztjeivel Apáthiban találkozott, elmondta
                  nekik a tanácskozás eredményét, hozzátevén, mikép azt hiszi, hogy Pálffy hite,
                  meggyőződése szerint szólt, de a bécsi kormány egészen másként gondolkozik, s
                  annak igéreteiben bízni nem lehet. Azért ha minden jó szándékunk füstbe megy,
                  uraim - folytatá Rákóczi - nagy erőfejtést kell e nemzetnek tanusítni. Veszve, e
                  forrásokkal teljes földön, s míg együtt tartunk, semmi sincsen; ha pedig a végzet
                  úgy akarja mégis, hogy veszszünk: Magyarországnak nem
                  szabad gyáván vesznie!
               </p>
               <p>Két nappal ezután elküldötte Ráfael ezredes által a császárhoz írt levelet
                  Pálffynak, s maga Salánkra ment, három mérföldnyire a munkácsi vártól, hová a
                  tanácsosokat összehívta. Forgách, Eszterházy Antal és Bercsényi, mikép már láttuk,
                  Lengyelhonban voltak s őket az utóbbi csatavesztések s közbocsánati nyilatkozatok
                  után számosan követték. A salánki gyűlésből tehát a leghevesebbek hiányoztak. De
                  elég népes volt s abban sokan az erdélyi urak közül is megjelentek.</p>
               <p>Ott adta elő Rákóczi nemcsak azon okokat, melyek őt a Pálffyvali személyes
                  összejövetelre birták, hanem azt is, a mit vele végzett. Esküje következtében,
                  mint a magyar szövetség főnöke tette ezt, ki köteles volt had és béke fölött, a
                  tanácsosokkal egyetértve határozni.</p>
               <p>Arról volt szó, mit kellessék tenni, ha minden remény felett Pálffy igéretei
                  alaposak lennének s a császár szíve megindulván Rákóczi levelén, valóban, s
                  vérengző vezérei daczára, békére, kiegyenlítésre hajlana?</p>
               <p>- Esküt tettünk - szólt Rákóczi - hogy addig le nem teszszük a fegyvert, míg
                  szabadságunkat vissza nem nyerjük. Az tehát a kérdés, mennyit engedhetünk, mitől
                  állhatunk el eddig nyilvánított követeléseink közül, hogy eskünkhöz hívek
                  maradhassunk?</p>
               <p>Rákóczi nyiltan s őszintén szólott, oly jellemű ember, mint ő, inkább érezte, mint
                  bárki, a felelősség terhét; azért legkevésbbé sem akarta a nyilatkozatokat
                  erőszakolni. Rákóczi egyedül, sereg nélkül jött, a vélemény szabad kimondását
                  bátorította, a tanácsra bízván a végelhatározást. Megmondotta mindazt, mit Pálffy
                  neki saját személye előnyére igért, s a mit ez igéretekre felelt.</p>
               <p>Vannak egyes pillanatok a nemzeti életben, hol annak egész jelleme kitűnik: ilyen
                  volt a jelen gyülés. Nem volt egy ezen férfiak közül, ki a veszélyt nem látná, ki
                  ne tudná, hogy a forradalom kiütése óta a nemzet sorsa sohasem állt ily
                  végleteken, sohasem jutott ily válságos koczkavetésre jövője felett.</p>
               <p>És mégis annyiak közül, kiknek egy része sem erélyével, sem hadi és polgári
                  bátorságával Rákóczinak nem birt, egyetlen sem találkozott, ki a nemzet becsületét
                  koczkáztató véleményt nyilvánítná. Mindnyájan
                  szavazategységgel és szenvedélyesség nélkül kinyilatkoztatták, hogy
                  lelkiismeretesen a nemzet egyetlen követelésétől sem állhatnak el, s hogy illőbb
                  ily dicső nemzet történeti jelleméhez s nagylelkűségéhez a csatatéren elveszni
                  dicsőséggel, mint esküt szegni s az igába beleegyezni.</p>
               <p>Rákóczit e végzés minden szomorú előérzetei mellett felmagasztalta. Magyar volt,
                  ki csodálná őt! Nincs könnyebb, mint azon bölcseség, melylyel bőrünket megóvjuk;
                  ez a futás eszélye, a gyávaság higgadtsága, az erő s jellemtisztaság bölcsesége, a
                  következetesség s vádtalanság, s ha nem vezet mindig biztos révbe, a nemzeti erény
                  magasb eredetét tanusítja, mert feljebb visz az erkölcsiség fokozatain.</p>
               <p>Miután a tanács ily megtagadással nyilatkozott, egy más fontos kérdés jött
                  szőnyegre. Mit kellessék azon más, hihetőbb s valószínűbb esetre tenni, ha a
                  békealkudozás újra, mint oly sokszor, a császár hatalmasainak szűkkeblüségén
                  megtörik?</p>
               <p>Rákóczi nem titkolta azon igéreteket, melyeket neki Dolgorucki tett; de
                  egyszersmind azt sem, minő egészen más és jobb eredményt remél, ha magával Péter
                  czárral szólhat, ki Lengyelországba váratik.</p>
               <p>- Nyilatkozzanak kegyelmetek - folytatá Rákóczi - mi jobb, ha a hadszünet végét
                  érvén, a munkácsi várba zárkózom s a hazában maradok, vagy ha magam átmegyek
                  Lengyelországba s a czárral személyesen végzek?</p>
               <p>Mindnyájan abban egyeztek meg, hogy ily fontos ügyben sokkal jobb s biztosabb, ha
                  Rákóczi maga beszél a czárral, mintha a munkácsi várba vonul, hol rendes ostrom
                  esetére el leend zárva a többi seregektől.
               </p>
               <p>Végre a tanácsosok kinyilatkoztatták, hogy mikor a dolog annyira jut, hogy a béke
                  czikkjeire kerül a sor, ezek fölött csak a szövetség összes gyülése s az egész
                  tanács határozhatnak.</p>
               <p>Miután Rákóczi a két fontos kérdésen túl volt s a gyülés eloszlott, az erdélyieket
                  gyűjtötte maga körül. Nem titkolta előttük, hogy a császárnak fő s változhatlan
                  békeföltétele az: hogy ő az erdélyi fejedelemségről lemondjon. Előadta nekik azt,
                  miről őt Pálffy biztosította, hogy tudniillik a császár Erdélynek minden
                  törvényeit s kiváltságait épen akarja megtartani.</p>
               <p>- Annyit mondtam el kegyelmeteknek - szólt Rákóczi tovább - mennyit nekem Pálffy
                  becsületszavára erősített. Átlátják tehát, hogy a béke helyreállítására Erdélyben,
                  mint Magyarországban, mellőzhetlen föltétel az erdélyi fejedelemségrőli
                  lemondásom! Én ez áldozatra kész vagyok s visszaadom az országnak ünnepies
                  oklevelét, ha kegyelmetek is feloldanak eskümtől: a fejedelemségről soha a karok
                  és rendek beleegyezése nélkül le nem mondhatni.</p>
               <p>Többen szóltak az erdélyiek közül, kik Rákóczit imádták. Mondták, mikép ők nem
                  érzik magukat feljogosítva arra, hogy ily eldöntő ügy felett határozzanak, s mivel
                  a választás országul s közegyezséggel történt, Rákóczit csak az ország összesége
                  törvényes gyülésben oldhatja fel esküjétől.</p>
               <p>Mindnyájan egy szívvel egy lélekkel erősítették, hogy soha el nem hagyják s készek
                  őt tűzön-vizen át kisérni, hová őket vezetni akarja.
               </p>
               <p>Rákóczi elintézvén így mindazt, mit a körülmények kényszerűsége parancsúl tüzött
                  ki, Károlyinak írt s a hadsereg főparancsnokságát neki adta át, kivévén a munkácsi
                  várat, hol Vay Ádám, Rákóczi egyik leghívebb embere s barátja, parancsolt, míg a
                  városban Rákóczi palotásai végezték az őrizetet.</p>
               <p>De mivel Vay Ádám Bécsujhelyen vele együtt egykor fogva volt s onnan csak igen
                  terhes föltételek alatt bocsájtatott szabadon, Rákóczi nem akarta koczkáztatni,
                  hogy Munkács vesztével e nemes és tiszta jellemű férfiú német kézre kerüljön,
                  azért a várparancsnokságot Senyeinek adta át, kiről történetünk elébbi részeiben
                  volt említés.</p>
               <p>Rákóczi nehéz szívvel indult Lengyelországba, pár nap elég lőn a készületekre.</p>
               <p>A magyar szövetség ügye tehát Károlyi Sándor kezében volt ideiglenesen és
                  föltételesen, mert Rákóczi mielébb vissza akart térni. De Károlyi a megbizatást
                  máskép értette s leemelte nemsokára álczáját.</p>
               <p>Meg akarván egyébiránt az ildomokat óvni, eljárt mind abban, mivel őt Rákóczi
                  megbízta, s fölkereste a herczeget személyesen Stryben, Lengyelhonban, hol az be
                  akarta várni az első alkudozások eredményét. Károlyi magával hozta Pálffynak
                  föltételeit, ki a császártól újabb teljes felhatalmazást nyert s mindenkép
                  sürgette a szövetség elhatározását.
               </p>
               <p>Világos, hogy Károlyi e hajlamban a békekötésre tökéletesen osztozott Pálffyval,
                  mi természetesen azon uraknak, kik Rákóczival voltak, fölingerelte gyanúját. Ezek
                  közt főleg Forgách Simon és Eszterházy Antal, Károlyinak ellenségei s vetélytársai
                  mindenkép azon voltak, hogy őt Rákóczi elfogassa.
               </p>
               <p>Oly kevés kilátás volt a harcz előnyös folytathatására, ha a czár megtagadja a
                  segélyt, mikép Rákóczi ez okon is, de azért is, mivel eddig Károlyi nem adott okot
                  gyanúra s csak Rákóczi parancsát teljesítette, nem hajlott a tanácsra, s Károlyi
                  újabb utasításokkal visszatért.</p>
               <p>Rákóczi Stryből gyülést hirdetett Husztra, igérvén a
                  szövetség rendéinek, hogy ott maga személyesen fog megjelenni s mindenben
                  teljesítendi a nemzet végzéseit.</p>
               <p>* * *</p>
               <p>Károlyi Sándor visszatérvén, haladék nélkül Pálffyhoz sietett. A két férfiú
                  értette egymást: egyik sem akarta a huszti gyülést s Rákóczi beavatkozását
                  elvárni; azért Károlyi Rákóczinak mellőzésével s annak parancsa ellen, önfejűleg s
                  a határnap előtt Husztról Nagy-Károlyba tette a szövetség gyülését. Egy követséget
                  indítván színleg Rákóczihoz, mely tudtára adta: mikép a szövetség együtt van s őt
                  meg hívja maga közé, hogy a békepontokat aláirása által megerősítse, melyek már elfogadva vannak.
               </p>
               <p>Rákóczit semmi sem lephette meg inkább, mint Károlyinak ezen önfejűsége s azoknak
                  vakmerősége, kik magukat Károlyban a szövetség karainak s rendeinek merték
                  nevezni, holott az egész gyülésben Károlyin kívül egyetlen tanácsos nem volt jelen
                  s a megyék követei is hiányoztak.</p>
               
            </div>
            <div type="chapter">
               <head>A NAP LEÁLDOZIK.</head>
               
                  <p>Rákóczi fel volt indulva Károlyi ellen s a követséget szigorú arczczal s feddő
                     szavakkal fogadta, kijelentvén, hogy két mérföldnyire az ellenség táborától
                     országgyülést tartani nem kevesebb mint árulás. Ő tehát a minő készséggel
                     megjelenne Huszton, annyira kötelesnek tartja magát saját becsülete s a haza
                     szent ügye iránt - Nagy-Károlyban - a már bevégzett
                     törvényellenes tanácskozások után, aláirásával bele nem egyezni abba, mit
                     Károlyi s az ott egybesereglettek a haza kárára tettek.</p>
                  <p>Rákóczi egy nyilatkozványt írt s azt átadta a követségnek válaszúl.</p>
                  <p>Ebben különösen kiemelte Károlyi önfejűségét ki nemcsak az országgyülést merte
                     Husztról Nagy-Károlyba, saját jószágára áttenni, hanem eszköz volt abban is,
                     hogy oly végzés keletkezzék, melyben Rákóczi, mint a szövetség feje s
                     Magyarország választott fejedelme, be nem folyt s bele nem egyezett.
                  </p>
                  <p>E nyilatkozvány heves erélylyel volt írva s képes fölrázni az egybegyültek
                     kedélyét: két hónappal ezelőtt ily oklevél Károlyi életébe kerülende, de most minden megváltozott, minden alá
                     volt ásva s Rákóczi izenete mellőztetett.</p>
                  <p>1711 ápril 30-ikán, a majtényi mezőn, Nagy-Majtény és
                     Szatmár közt, Pálffy János számos lovassággal megjelent s seregét csatarendbe
                     állította. Károlyi Sándor 15.000 emberrel már a helyszínén volt 149 zászlóval
                     és egész hadi ékben.</p>
                  <p>Mind a két vezér fényes kisérettel jött, mint valami ünnepélyre.</p>
                  <p>A seregek közti nyilt téren Locher Károly, József császár megbizottja, még
                     egyszer felolvasta a békeoklevelet, mely a szövetség főnökeitől ünnepien
                     elfogadtatott.</p>
                  <p>Ezt követte a hódolati eskü, melyet a vezérek, tisztek s az egész hadsereg
                     letett. Mi meglévén, a zászlókat a földre eresztették; fegyverek, dobok s egyéb
                     hadi eszközök egy csomóba hordattak s Pálffy Jánosnak átadattak.
                  </p>
                  <p>A magyar sereg nagy része nehéz szívvel engedelmeskedett, nyiltan árulásnak
                     nevezvén, a mi történt.</p>
                  <p>A benyomás, melyet e fegyverletétel az országban előidézett - leírhatlan. Míg a
                     bátrak, kikben egy sugára a reménynek fennmaradott, az ügy ezen kifejlése által
                     leveretve lőnek, addig azok, kik a mindenároni békét és csendet óhajtották, az
                     egyházakba sereglettek s messze szét az országban, a még füstölgő romok közt
                     hangzott: Téged Isten dicsérünk!
                  </p>
                  <p>A béke, melyet Károlyi Sándor kötött, nem volt föltétlen, sőt számos előnyökkel
                     kinálkozott: s ha megtartották volna azok, kikkel köttetett, Károlyi Sándoron
                     nem borongana az árulási gyanú. Talán e vitéz férfiú, ki annyi buzgóságot
                     mutatott a véres csatákban, jót akart s a végmenedéknek hitte, a mit tett: azért ne törjünk pálczát fölötte; rosszabb
                     fegyverletételt is láttunk!</p>
                  <p>A szegény országon valami nyomasztó súly hevert, s az első kábultság rohama
                     elmulván, a legvérmesebbek reményeikben, tünődve néztek a kétes jövő elé.</p>
                  <p>Rákóczi teljes bocsánatot nyert: a békeoklevél visszahelyezé őt méltóságába,
                     czímeibe, minden birtokába; fel lőn hatalmazva roppant jövedelmét saját
                     tetszése szerint, - az országban vagy külföldön elkölteni. Mindezen előnyökhöz
                     azon föltétel volt kötve, hogy három hét alatt személyesen vagy
                     felhatalmazottja által, a békeoklevelet aláirván, s a hűségesküt letévén,
                     váraiba német őrizetet fogadjon be.</p>
                  <p>A többi mágnásoknak, nemeseknek s minden renden levőknek, kik a fölkelésben
                     résztvettek, hasonlóúl teljes bocsánat adatott; ezen kívül mind nekik maguknak,
                     mind a halottak örököseinek, visszaigértettek a
                     jószágok, ha már elkoboztatván, idegen kézre jutottak volna is, - mihelyt
                     a hűségesküt letették.</p>
                  <p>A hadsereg engedelmet nyert szétoszlani s honi tüzelőihez visszatérni.</p>
                  <p>Az erdélyieknek megigértetett: hogy ezután a császár -
                     felvévén az erdélyi fejedelmi czímet - az országot annak ősi törvényei s
                     kiváltságai szerint kormányzandja.</p>
                  <p>* * *</p>
                  <p>Elkerülhetlen volt e kiválólag történeti regényünkben e békekötés rövid
                     vázlatát adnunk, részleteire nézve a történelemre utalván.
                  </p>
                  <p>Pünkösd keddjén, 1711 május 26-án Eleonora császárné a békeoklevelet saját
                     aláirása által megerősítette, mint VI. Károlynak visszaérkezéseig a birodalom
                     kormányzója.</p>
                  <p>Ez, és ilyen lőn a vége a nyolcz évi Rákóczi-forradalomnak, melyhez annyi
                     remény volt kötve s mely a hazának annyi drága vérébe, majd 90,000 ember
                     életébe s kiszámíthatlan kincsébe került.</p>
                  <p>Az áldásnak minő gyümölcseit termetté meg a béke, - a történelem évlapjai
                     feljegyzették.</p>
                  <p>* * *</p>
                  <p>Rákóczi e békekötésnek ünnepien ellenmondott, minden személyére vonatkozó
                     előnyt visszautasított, s az aláirást szintúgy, mint a hódolati esküt,
                     megtagadta.</p>
                  <p>A hű hadvezérek, tanácsosok s mindazok, kik némi jelentőséggel birtak, követték
                     Rákóczit Lengyelországba.</p>
                  <p>E kivonulásnak - a veszettnek hitt ügy után, semmi menekülési színe nem volt.
                     Rákóczi gyakorlati tapintata s azon emberies gyöngédség, mely jelleméből
                     megfejthető, sohasem tűnt ki inkább, mint a szerencsétlenség napjaiban; sohasem
                     volt több s lelkiismeretesb gondoskodás azok sorsára fordítva, kik az ügy
                     mellett vívtak, és sohasem volt több rend, mint éppen visszavonulásuk és
                     menekülésük közben.</p>
                  <p>* * *</p>
                  <p>Június elején Rákóczi Lengyelhonban a kukoviczai kastélyban mulatott.
                     Kiséretében voltak Mikes István, Vay Ádám, Sibrik Miklós, Radalovics apát,
                     Kajdacsi Ferencz, Kovács György s két franczia tiszt táborkarából.
                  </p>
                  <p>Hogy azon időben, mikor Károlyi Sándor Rákóczi beleegyezése nélkül Pálffyval
                     végzett, nem enyészett volt még el minden remény a haza jövője felett, s ha nem
                     több, legalább dicső béke kieszközölhetése nem látszott lehetetlennek, maga
                     erősíti Rákóczi.</p>
                  <p>E remények okozták, hogy Kukoviczából még egyszer s utoljára írt
                     Magyarországra, mely iratában nyilván vádolja Károlyit s mindazokat, kik a
                     békekötésben résztvettek: hogy az ügyet elhamarkodtak s a hazát végveszélybe
                        döntötték.
                  </p>
                  <p>* * *</p>
                  <p>Sohasem élt át nehezebb napokat Rákóczi, mint a kukoviczai kastélyban. Mint a
                     növekedő veszély jellövései, jöttek a rossz hírek a hazából. Látta reményeinek
                     szentegyházát - mint ártól aláásva - ingadozni: megszámlálta repedéseit,
                     szemmel kisérte, miként dőlnek falai rendre össze s előtte állt a
                     megmásolhatlan végzet!</p>
                  <p>Minden nap az óhajtások és számítások élőfájának egy ágát törte le; kedélye
                     olyan volt, mint a húr, mely untalan feszíttetik, - ah! nem többé, hogy a
                     szárnyas nyílra csapjon, hanem hogy megszakadjon!</p>
                  <p>A ki tudja, mennyire szerette nejét s gyermekeit, nem fogja bámulni, hogy
                     ezeknek bizonytalan sorsa is növelte aggodalmait. - Nem tudta mind ez óráig
                     nejének s gyermekeinek hollétét, min nem lehet csodálkoznunk, mert a herczegnőt
                     szomorú, sok évi üldöztetés óvatosságra tanította, s természetes, hogy egyszer
                     kivívott szabadságát nem merte többé a legcsekélyebb vigyázatlanság által
                     koczkáztatni s így mindenkép titkolta hollétét, kedvezőbb időre várván.</p>
                  <p>Rákóczi hallotta ugyan, mikép neje Carlsbadból menekülvén, Saxoniába sietett,
                     remélvén, hogy az ott levő XII. Károly svéd királytól a legszivesebben
                     fogadtatik; de reményében csalatkozott, mert az maga elé sem bocsájtotta őt. De
                     ha a király, ki őt személyesen nem ismerte, ürügyet keresett irántai
                     hidegségének mentségére: tábornokai más értelemben voltak, s nem győzvén eléggé
                     magasztalni a herczegnőt, sűrűn tisztelkedtek nála.</p>
                  <p>Ezek tanácsára hagyta oda Saxoniát s átment Poroszhonba, a nélkül, hogy
                     Rákóczinak meg tudta volna valaki mondani, ott van-e még vagy átjött
                     Lengyelországba, hol legalább egy ideig több kényelem és biztosság kinálkozott
                     számára: mert Rákóczinak ez időben nem csekély birtoka volt Lengyelországban.
                     Miután a német kormány magyarhoni gazdag birtokait elkobozta, XIV. Lajos
                     megvette számára a jaroszláwi uradalom felét, hol kényelmes kastély is
                     létezett. Ezenkívül Rákóczi Bercsényitől is megvette azon jószágokat, melyeket
                     ez a lengyel királytól nyert.
                  </p>
                  <p>De annyira igénybe vette őt az, a mi Magyarországon történt, hogy rá nem ért
                     jelenben e birtokairól tudomást venni, melyekben számos barátai találtak
                     menedéket s hova cselédei s lovai egy részét előre küldötte.</p>
                  <p>Folytonosan érkeztek a tudósítások. A majtényi mezőn történt fegyverletétel
                     után a lengyel határ el volt a bukott ügynek még mindig buzgó hivétől lepetve;
                     egész emberöv borította a széleket, a határhelységek s egyes tanyák tömve
                     voltak magyar családokkal. Oda siettek a hadseregből is azok, kik a hadi életet
                     megkedvelvén, nem örömest váltak el azon szabadságtól, mely azt kiséré.</p>
                  
               


               <!-- milestone type="subChapter" n="II"/ -->
                  <p>Mindezek valami határozatlan kétes várakozásban lesték a történendőket: még
                     mindig le nem birván mondani egy szerencsés véletlen, vagy külbeavatkozás
                     reményéről.</p>
                  <p>E várakozás, e lesése a jövő órának, nem volt egészen indokolatlan. Rákóczitól
                     magától tudjuk, hogy éppen ez időben sikerült neki a franczia királyt az orosz
                     czárrali egyezkedésre birni. Nem volt kevesebbről szó, mint egy kiszállásáról
                     Vendôme herczegnek franczia hadseregével a dalmácziai partokra.
                  </p>
                  <p>Rákóczi egy Wojovič nevű horvátot küldött oda, hogy barátai s rokonai
                     segedelmével oly állást vegyen, mely által Vendôme herczeg kiszállását
                     elősegíthesse. Ennek sikerült is egy révet kézhez kerítni, miről Rákóczit
                     azonnal tudósította, mint szintén: hogy Vendôme herczeghez készül, ki
                     Olaszhonban vezényel, hogy őt gyors munkásságra szólítsa.</p>
                  <p>Rákóczi feszült várakozásban volt, s mikor azt hitte, hogy Vendôme már kiszállt
                     Horvátországban, azon lesujtó hírt vette: mikép a franczia herczeg alkalmasint
                     a sokat igérő, de keveset
                        teljesítő franczia király parancsára neki azt izente: hogy be nem mehet
                     hadi hajókkal az adriai öbölbe, mivel a velenczei köztársaságnak megigérte,
                     hogy ezt sohasem teendi.
                  </p>
                  <p>Rákóczi gyakorlati igéretek következtében Péter czár föllépését is remélte;
                     valóban semmi sem leende könnyebb, mint hogy a czár bevégezvén a háborút a
                     svédekkel, a német hadsereget Bécsig űzze s ott a magyar igényeknek s igazságos
                     követeléseknek megfelelő békét mondjon a német kormány tollába.</p>
                  <p>A franczia király valóban akart is egyezkedni Péter czárral s e czélból követet
                     is indított Javorowba, hol akkor a czár mulatott.
                  </p>
                  <p>Rákóczi mindezt Clermont utóbbi jelentéseiből tudván, közel vonult Javorowhoz s
                     várta a franczia küldött eljárásának eredményét.</p>
                  <p>E közben Dessaleurs marquis, franczia követ, Stambulban a bécsi kormány által
                     megnyeretvén, elhitette XIV. Lajossal, hogy a porta a svéd király előnyére
                     hadat akar izenni az orosz czárnak. Ez változtatott a dolgon. A franczia
                     király, távol attól, mit a czár várt s mit előtte Rákóczi is a vett igéretek
                     után erősített, nem szövetséget ajánlott, hanem csak közbenjárást a törökökkeli
                     összeütközés elhárítására.</p>
                  <p>E fordulat Rákóczit furcsa színben tüntette elő a czár előtt, ki őt magához
                     hivatta s szemére lobbantotta hamis állításait; de Rákóczinak nem volt nehéz az
                     egész cselszövényt megfejteni. Mihelyt a czár átlátta, miként áll az ügy,
                     elfogadta Rákóczinak azon ajánlatát, hogy egy követet küldjön Stambulba, ki sok
                     pénz segedelmével - melyről a czár azonnal gondoskodand - a divánt
                        megengesztelje.
                  </p>
                  <p>E második számítás is meghiúsult, mert XII. Károly svéd királynak fényes
                     győzedelmei a Pruthnál, hol Péter seregeit majdnem megsemmisítette, a czár
                     elméjét egészen elvonták egyébtől, mint attól, hogy a kudarczot kamatostul
                     visszafizesse.</p>
                  <p>Rákóczi a kijátszott remények sivatagán állt, mint óriási torony, mely egész
                     város pusztulását túlélte.</p>
                  <p>Visszatért Kukoviczára, ott akarta bevárni Ráfaelt és Izekuczot, kiket
                     szétküldött Lengyelországba, megtudni, ha neje s gyermekei nem jöttek-e át
                     Poroszországból s nem rejtőznek-e valahol Lengyelhonban.</p>
                  <p>Tünődve, meghajolva, de nem megtörve ült egy szép nyári estén szobájában, midőn
                     közeledő dübörgés tevé őt figyelmessé, hogy a kastélynak újabb vendégei
                     érkeznek.</p>
                  <p>Nemsokára nehány magyar s lengyel lovas vágtatott a kapu elé s azokat egy
                     könnyű kocsi követte.</p>
                  <p>Rákóczinak kedélye annyira nyomott volt, hogy ezen újabb szaporodása
                     körözetének növelte inkább mint könnyítette aggodalmait; de mennyire s minő
                     kellemesen lőn meglepetve, midőn ajtaja felnyilt s azon Magdaléna lépett
                     be.</p>
                  <p>Rákóczi élénken emelkedett fel székéből s elébe sietvén a nő kezét ragadta meg.
                     - Kegyed az Magdaléna! - kiáltott fel - minő váratlan öröm!</p>
                  <p>- Én vagyok - viszonzá a hölgy szíves hangon, de mely nem volt ment némi
                     búskomolyságtól.</p>
                  <p>- Én vagyok, herczeg, s hála az égnek, hogy ennyi fájdalmas csapás, ennyi
                     meghiúsult hit és remény után, mint szelidebb boldogságnak hirnöke jöhetek.</p>
                  <p>- Kegyed Amáliámtól jő! - mond Rákóczi élénken - úgy-e? Szóljon, vonásai nem
                     csalnak, kegyed mindig örömet, mindig segélyt és vigaszt hoz!</p>
                  <p>- Egy kérdést herczeg, - mond Magdaléna, ki csak most tette le kalapját egy
                     márványasztalra s közel a nyitott ablakhoz fogott Rákóczival helyet.</p>
                  <p>- Ura-e idejének, kell-e még itt lesnie az idők óramutatóját, vagy jöhet, hová
                     én akarom vezetni?</p>
                  <p>- Mindennek vége! - szólt Rákóczi mély megindulással, - míg a gondviselés
                     máskép nem intézkedik. Vártam itt, mint a reményt vesztett orvos az ütér végső
                     lüktetéséig; halott előtt állok, az orvos távozhatik.</p>
                  <p>- Mehetünk tehát, ma, holnap, holnapután? - kérdé Magdaléna.</p>
                  <p>- Ez órában tehetnők, ha egyedül volnánk, de e hű embereket, kik érettem
                     mindent koczkára tettek, nem hagyhatom el a nélkül, hogy sorsukról a
                     lehetőségig gondoskodjam. Huszonnégy óra alatt minden rendben leend s most
                     szóljon, herczegnő: fejtse meg e kedves, szerencsés talányt!</p>
                  <p>- Amália, György és József mentve vannak - mond Magdaléna.</p>
                  <p>- Hol? - szakítá őt félbe Rákóczi, kit a tudósítás, melyre várt, nem lepte meg
                     ugyan, de ki égett tudni, hol találhatja kedveseit.</p>
                  <p>- Emlékszik-e herczeg - szólt Magdaléna átszellemült vonásokkal, melyek e
                     pillanatban angyalhoz tevék hasonlóvá - azon régi, árokkal kerített kastélyra
                     Lithvániában, melyben Bercsényi rejtőzött 1703 elején, hol vele kegyed is
                     találkozott s mely jelenben saját birtoka?</p>
                  <p>- Igen, komor, szürke építmény - felelt Rákóczi - a Jagellók korából,
                     vadászkastély egykor, ha nem csalatkozom; mióta sajátom, nem voltam ott:
                     többeket embereim közül oda utasítottam, mint Jaroslawba is.</p>
                  <p>- Ott vannak mindnyájan a hű emberek, úgy szintén lovak, kocsik, szóval a mit
                     megmenthettünk - folytatá Magdaléna. - Ott van Orbán deák, Bercsényi és ... de
                     a főszemélyeket kell neveznem, ott vannak Amália, György, József. Mindnyájan
                     épek, és számosan mások, kiket szeretünk s kik minket szeretnek.</p>
                  <p>- Köszönöm! oh köszönöm sorsom jó angyala, e kedves hírt, - mond Rákóczi
                     hévvel: első jó napom, jó órám ez, hetek, holdak óta! Megrövidítem a távolt,
                     mely elzár ennyi kedvesemtől, s mihelyt parancsimat kiadtam, siessünk, minden
                     percz veszteség!</p>
                  <p>Miután Magdaléna kitárta jó híreit, más tárgyakra mentek át. A kedves nő
                     mindent elbeszélt Rákóczinak, a mi Carlsbadban történt s mit eddig csak
                     vázlatosan tudott. Végre oda tevé: hogy számos jó emberek tanácsára ő és Amália
                     odahagyták Poroszhont is, hová Saxoniából átmentek volt s így sikerült
                     Lengyelországba jönniök. A Zamoiszkiak és többek unszolására nem mentek
                     Jaroslawba, hanem czélszerűbbnek vélték a távolabb eső régi lithvániai
                     vadászkastélyba vonulni s a lehetőségig titkolni jelenlétöket.</p>
                  <p>A közlések után a hon sorsáról, a külhoni összeköttetésekről s arról
                     beszélgettek, mit kellessék még tenni, mennyi késő remény marad még fenn, s
                     mikor s hová tanácsosabb Rákóczinak s családjának menekülni, hogy háborítlan
                     maradhasson.</p>
                  <p>- És kegyed, Magdaléna? - ez volt Rákóczi utolsó kérdése.</p>
                  <p>- Nekem egy küldetésem, egy missióm van, Ferencz! - szólt ihletett hangon a hölgy, mellőzvén
                     ezúttal a czímezést, melyet magának törvényül tett - egy küldetésem Ferencz!
                     ezt kell bevégeznem, azután meglátjuk!</p>
                  <p>Valami oly megrázó, oly búsan elszánt volt Magdaléna egyszerű szavaiban, mi
                     mélyen s fájdalmasan hatott Rákóczira. Szerette volna tőle kérdezni: mi
                     történik vele tovább, mit határozott, mi czélja van? Talán kérdezte is mindezt,
                     de nem lehettek a feleletek kielégítők, mert Rákóczi férfias vonásain
                     félreismerhetlen lőn a fájdalom kifejezése, midőn késő este a nagyterembe
                     lépett, hol reá és kiséretére az estebéd várt.</p>
                  <p>* * *</p>
                  <p>Egy héttel e kedves, előérzetes találkozás után, Rákóczi elébb Jaroslawba,
                     onnan ama régi lithvániai várba ment.</p>
                  <p>Merjük-e megkisérleni, hogy a szép órát leírjuk, midőn Rákóczi imádott nejét s
                     szép gyermekeit szivéhez szoríthatta, mikor annyi kedves, ismerős arcz, mint
                     álom szebb napokból, üdvözölte őt; és az angyal dicsőült vonásait hideg
                     irlapunkra vetni, ki Rákóczi előtt üdve kapuját felnyitotta? - - - Lemondunk
                     erről!</p>
                  <p>E korrajzunkban nagy és változatos képet gördítettünk le, - véghez közeledünk.
                     Azok, kik minket vészen, üdvön át kisértek, velünk örültek és búsultak, kik
                     haragunkban s engesztelődéseinkben résztvettek, úgy hiszszük, megbocsájtanak,
                     ha összevonjuk vitorláinkat s a befejezés elé sietünk.</p>
                  <p>Oly órákat mint a fölfedezett kincs ad, minőket a találkozás azok közt, kik
                     egymást szeretik, vagy együtt küzdöttek és tűrtek, - idéz elő, szavak csak
                     hiányosan adják vissza; ezekre a képzelő tehetség, a részvét és rokonszenv
                     lehellik - mint a festő a bevégzett képre - az utolsó símet és fényt.</p>
                  <p>Rákóczinak végzete volt, hogy míg az emberek tőle elragadták első szerelme
                     tárgyát, addig a gondviselés szellemi uralkodásában, egykor óhajtott arájából
                     nemtőt és őrangyalt teremtsen számára, ki mint az Isten jelenlétének óvó és
                     intő szava, élte válságos óráiban megjelenjen.</p>
                  <p>Szép és megnyugtató emberi gyöngeségeink s hiányaink közepette a gondolat, hogy
                     köztünk mégis egy angyal jár, rózsákat hintve a rögös útra, melyen - miért
                     terül annyi gör, miért nő annyi tövis, megtudjuk egykor egy magasb fokozatú
                     életben, mikor a talányok nagy könyvének kapcsai megoldatnak.</p>
                  <p>Ilyen angyal volt Magdaléna, angyal valóban, mert sohasem érzett több
                     boldogságot, mint mikor sebekre írt, borúra derűt hozhatott.</p>
                  <p>Rákóczi nemcsak drága nejét, kedves gyermekeit, hű barátjait, a megtörhetlen
                     Petróczit és Bercsényit szép, csüggedetlen nejével, de ott találta a derék
                     Radsinszkit is, neje megmentőjét, s számos híveit, kik közt Apagyit és
                     Clermontot, nejeikkel.</p>
                  <p>Ott volt az öreg Ráfaelné, számot vetvén az élettel s kibékülvén tékozló
                     fiával, kit oly sokáig elvesztett szemei elől, de kit a szerencsétlenség s
                     merész tettek tanfolyama kitisztított, mint láng az aranyat.</p>
                  <p>A vén Ursza - Medve ezredes úr jelenben becsületes nevén
                     - Vaszil és Izekucz sem hiányoztak. De Brenkovics és Fenchel nem voltak
                     jelen.</p>
                  <p>Őket Rákóczi jóval ezelőtt Juliához s a német tábor helyzetének s az ellenséges
                     vezérek szándékának kipuhatolására küldötte volt s azóta semmit sem hallott
                     rólok.</p>
                  <p>Ide gyűltek mindezek, mint Rákóczi birtokába, különböző helyekről, egyik a
                     másiktól utasíttatva.</p>
                  <p>Ne csodáljuk, hogy összefolytak itt, mint az egyes vízlapok árvíz után,
                     melyekből az egykori napnak hideg árnyképe sugárzott fel, s hogy álltak együtt
                     megtört reményeik körül - - szemeikkel a még füstölgő vértanya felé fordulva,
                     hol a szent harcz a majtényi mezőn oly árván hangzott el.</p>
                  <p>* * *</p>
                  <p>Magdaléna három napig mulatott e népes falak közt, hová újabb-újabb menekültek
                     jöttek, míg régiebbek távoztak, keresni a földkarajt, hová sátraikat
                     felülhessék, hogy a számkivetés keserű kenyerét költsék el s ha az óra üt,
                     sírjokat találják.</p>
                  <p>A harmadik nap reggelén Magdaléna úti öltönyben, halványan mint a hóvirág
                     belépett azon szobába, hol Amália s Rákóczi őt a reggelivel várták. Vonásai nem
                     voltak szomorúk, nem derültek, valami ünnepiesség és ihlet sugárzott
                     azokból.</p>
                  <p>Rákóczit s nejét nemcsak az úti öltöny, hanem főleg e jóslatos komolyság lepték
                     meg.</p>
                  <p>- Talán sétalovaglást akarsz tenni? - kérdé Amália bizonytalan hangon.</p>
                  <p>- Igen, kedves jó Amáliám, - felelt Magdaléna szelíden - hosszút, hosszút!</p>
                  <p>- Kisérni fogunk, - mond Amália, - úgy-e Ferencz? az idő szép, e mozgás jótevő
                     leend.</p>
                  <p>- Reggelizzünk most - szólt Magdaléna - majd erről később.</p>
                  <p>Barátságos beszélgetések közt, de melyeknek búskomoly, czélzásteljes színezete
                     volt, s melyekből a leélt napok emlékei mint egyes villámok vagy egyes virágok
                     váltak ki, - eltelt egy szép s nem jelentéktelen óra.</p>
                  <p>Reggeli után Magdaléna felkelt üléséről, Amália s Rákóczi követték őt;
                     mindhárman a tágas szoba közepén álltak.</p>
                  <p>Magdaléna egyszerre Amáliát karjai közé szorította s hosszú benső ölelésben
                     tartotta hű keblén. A két nő egyenlően el lőn fogódva, - szólni nem tudtak.</p>
                  <p>Amália előérezte, hogy valami szokatlan készül, valami nehéz óra ütött, nem
                     mert kérdést koczkáztatni.</p>
                  <p>Magdaléna kifejtekezvén Amália karjai közöl, mindkét kezét nyujtotta
                     Rákóczinak, azután erőt vevén magán, szelíden mondá:</p>
                  <p>- Isten veletek ti jók, ti nemesek! - emlékezzetek vissza, mikép nem egyszer
                     mondottam, hogy nekem egy küldetésem van a
                     gondviseléstől: e küldetésnek Amáliám - Ferencz! itt végét értem. Együtt
                     vagytok, veletek vannak szép s reményteljes gyermekeitek; éljetek boldogul s ne
                     feledjétek, hogy bárhová visznek lépteim, szívem s gondolataim veletek
                     leendnek.</p>
                  <p>- El akarsz hagyni bennünket? - kiáltott fel Amália.</p>
                  <p>- Nem! - szólt Rákóczi bensőséggel - kegyed nem fog menni: a hely, hol egykor
                     mi nyugalmat találunk, elég tágas leend, úgy hiszem, a legkedvesebbet
                     megtartanunk, a mivel mindketten birunk.</p>
                  <p>- Úgy-e, te nem hagysz el bennünket? - rebegte Amália, kinek szemeiben könnyek
                     fénylettek.</p>
                  <p>- Elhagyni! - mond Magdaléna - nem Amáliám, soha! De mit neveznek az emberek
                     elhagyni? A hézagot egy ponttól a másikig e földön, hol vándoréletünk lefoly.
                     Olyan vagyok én, kedves jó emberek, mint a jerikórózsa, zárd évekig
                     szelenczébe, mihelyt az üdítő nedvhez közelíted, élte visszatér. - Ne
                     kétkedjetek! ha Isten úgy akarja, hogy életelemünk föléledjen s az ige egykor
                     megcsendüljön, mely vezetett, mint keleti királyok csillaga: - köztetek
                     leendek. Most ne tartóztassatok: én tudom, mi készt, mi parancsol; küldetésem
                     végét érte. Isten veletek! - ha elébb nem, ott - szólt a nyitott ablakon át a
                     szép kék égre mutatván, - találkozandnak a jók és tiszták.</p>
                  <p>Magdaléna még egyszer ölelte meg Amáliát, még egyszer szorította meg Rákóczi
                     kezét, s a marasztó szavak, az ismételt kérések daczára, kisietett a
                     szobából.</p>
                  <p>Amadil, Rózsa és Jerne a kastély tágas, nyitott erkélyébe gyűltek: az épület
                     csarnoka tömve volt férfiakkal.</p>
                  <p>Elül a levezető hágcsók közelében egy lovász szép barna mént tartott
                     kantárán.</p>
                  <p>Magdaléna szótlan sietett le, s a jövő perczben lován ült. Nem volt senki vele,
                     kezével még egyszer intett Rákóczinak s Amáliának, még egyszer jártatá körül az
                     egybegyűlteken bucsútekintetét s mint villám eltűnt a várból.</p>
                  <p>Rákóczi és Amália a kastély erkélyére siettek: látták Magdalénát a szép hosszú
                     völgyön végig nyargalni: még egyszer megállt, fehér kendője lebegett, - hasonló
                     a távozó hajó utolsó lobogójához, azután a léggel folyt össze a bájos kép, mint
                     valami lenge tündér, álmák honából.</p>
                  <p>* * *</p>
                  <p>Kocsija, lovai, cselédei már hajnalban csendesen s észrevétlen eltűntek volt a
                     kastélyból. Hova? senki sem tudta.</p>
                  
               
            </div>
            <div type="chapter">
               <head>BEFEJEZÉS.</head>
               <p>Mintegy két héttel azelőtt, hogy a majtényi mezőn földre borultak azon zászlók,
                  melyek oly vígan és dicsőn lobogtak egykor harczias seregek élén - távol onnan,
                  Kassán, Heister Siegbert szállásán, másnemű jelenetet kell felidéznünk.</p>
               <p>Mondva volt, hogy Rákóczi, mielőtt Lengyelországba menne, Brenkovicsot és Fenchelt
                  elküldötte Julia herczegnő Aspermont grófnőhez, más megbizásokat is adván
                  nekik.</p>
               <p>A két merész embernek sikerült nemcsak Julia herczegnőnek átadni Rákóczi levelét,
                  hanem I Józsefnek annyira titkolt halálát is megtudni.</p>
               <p>Bár mindketten kémi minéműségükben az első rendű német vezérektől ismertettek s
                  maga Pálffy János Brenkovicsot használta levelezéseiben Károlyi Sándorral, a
                  legnagyobb óvatosságot tartották szükségesnek, mert átlátták, minő nagy
                  befolyással leend az akkor - véleményük szerint - még elhatározáshoz nem ért
                  békealkudozásokra, ha a szövetségesek megtudják, hogy a trón megürült s az új
                  király Spanyolhonban van.</p>
               <p>A pestis még mindig dühöngött az országban, a közlekedést fölötte megnehezítette s
                  a hírek gyors terjedését is akadályoztatta: ezért lehetett a fontos titkot jó
                  ideig megóvni.</p>
               <p>Mivel a mirigy félelméből mindenkit választás nélkül feltartóztattak,
                  Brenkovicsnak és Fenchelnek is nagy elővigyázattal kellett visszatérniök s a
                  lehetőségig kerülni minden érintkezést.</p>
               <p>De óvatosságuk daczára, Szolnok táján egy német csapatra bukkantak, s bár
                  Pálffynak és Heisternek is egy régibb útlevelét s bizonyítványát előmutatták,
                  feltartóztatták, s a szolnoki őrség parancsnoka szoros őrizet alatt egyenesen
                  Heisterhez küldötte őket, a nélkül azonban, hogy velük illetlenül bánna.
                  Brenkovics és Fenchel állíták és hitték, hogy Heister őket szabadon bocsátja.</p>
               <p>Heister Kassán tartott szállást, s éppen a lovakat hozták elő, a közeli táborba
                  készülvén szokása szerint, midőn Brenkovics és Fenchel szállása elé érkeztek.</p>
               <p>Mihelyt a segéd bejelentette őket, Heister azonnal parancsolta, hogy szobájába
                  vezessék a jötteket.</p>
               <p>- Ah! - kiáltott fel, megpillantván a foglyokat, kegyed az, Brenkovics - - és
                  fogva, mit jelentsen ez?</p>
               <p>- Magam sem tudom, nagyságos uram, - felelt Brenkovics. Szolnok táján csíptek el,
                  éppen midőn tábornagy Pálffy grófhoz siettünk.</p>
               <p>Heister öröme félreismerhetlen volt. Brenkovicsot nem egyszer használta s
                  Fencheltől is vett párszor tudósításokat.</p>
               <p>Nem szükség ismételnünk, a mit e vakmerő emberek jellemzésében, eljárási módjukról
                  már mondottunk s újabb indokolásra terjeszkednünk.</p>
               <p>- Nagy méltatlanság ily hű s derék ügyvivőket feltartóztatni! - szólt a tábornok;
                  azután segédjéhez fordulván, annak oly hangon súgott valamit, hogy azt sem
                  Brenkovics, sem Fenchel meg nem érthették. A segéd meghajtván magát, azonnal
                  távozott.</p>
               <p>- Magunkban vagyunk, - folytatá Heister: - nos mi újat hoztatok jó emberek?</p>
               <p>- Ugy hiszem - felelt Brenkovics, - a magyar táborban, míg oda érünk, tökéletes
                  feloszlás leend. Most minden attól függ, tábornok úr, a császár ő felsége halálát
                  a legnagyobb titokban tartani.</p>
               <p>- A császár halálát! - kiáltott fel a tábornok, ki a fontos eseményt még nem tudta
                  s kinek vonásaiból látszott, mennyire meg van ütközve.</p>
               <p>- Igen, tábornok, ő felsége ily fiatalon, 33 éves korában meghalt, lehetlen volt
                  őt megmenteni, s Eleonora császárné vette kezébe a kormányt: átláthatja tehát
                  nagyságod, minő fontos, hogy e gyászeset mielébb Pálffy grófnak tudomására
                  jusson.</p>
               <p>Miután Heister első megütközéséből magához tért s Brenkovicstól magától minden
                  részleteket megtudott, egyszerre felkiáltott:</p>
               <p>- S ily embert a szolnoki őrizet parancsnoka fel mert tartóztatni! ki hűséges
                  szolgálataiért a legmagasb jutalomra érdemes.</p>
               <p>- Én semmit sem teszek jutalomért, tábornok úr, - mond Brenkovics, míg Fenchel
                  mogorván hallgatott, szokása szerint akkorra gazdálkodván meg a szavakat, ha
                  kérdeztetik.</p>
               <p>Ha Brenkovicsot mostani feltartóztatása nem teendé elfogulttá, talán az éles eszű
                  ember figyelmét ki nem kerülheté azon szokatlan valami Heister arczának
                  kifejezésében, mi az elfogatás derült módja által sem lőn tökéletesen leplezve. De
                  Brenkovics lábai alatt égett a föld, senki a német tábornokokat nem gyűlölte oly
                  szenvedélyesen, mint ő, s a perczeket számlálta, míg Rákóczival találkozhatik,
                  kiről tudta ugyan, hogy Lengyelországba készül, de nem, hogy már ott van. A
                  szövetség titkos gépezetébe annyira beavatott ember átlátta, minő fordulatot
                  okozhat a császár halálának híre.</p>
               <p>- Tehát kegyednek, Brenkovics uram, - folytatá Heister rövid szünet után - sietve
                  kell fontos híreivel Rákóczihoz - - akarám mondani Pálffy tábornagyhoz menni? - s
                  kegyed semmit sem tesz jutalomért, hanem évek óta csupa hűségből ő felségök
                  Leopold és József császárok iránt, - Tökölyi és Rákóczi táborában tartózkodott s
                  előnyünkre müködött? Dicső önfeláldozás! Ily rendkívüli szolgálatokért mindaz, a
                  mi általam s tudtomra többi vezértársaim által is fizettetett - potomság! -
                  Kegyedre magasabb jutalom vár! - Heister igen jelentékeny mozdulatot tőn kezével
                  felfelé, melyből igazságtalanság lenne hű czimboráját is kirekeszteni.</p>
               <p>Már e beszéd eleje feltűnt Brenkovicsnak, s Fenchel is azonnal tisztában volt
                  magával, hogy mindketten el vannak árulva, - Károlyitól-e vagy a számos
                  átszököttektől? nem tudta.</p>
               <p>- Hogyan értsem ezt, tábornok úr? - szólt Brenkovics szigorú hangon - s vonásai
                  fölgyúltak.</p>
               <p>- Ugy, semmirekellő gazember! - kiáltott rá Heister változtatott hangon s kitörő
                  dühvel: hogy órátok ütött! - mindig két kézre dolgoztatok, ti és többen, kik nem
                  fogjátok kikerülni az akasztófát. Evvel Heister az ajtóhoz közeledett s még
                  emelkedettebb hangon kiáltott: segéd úr bejöhet!</p>
               <p>E pillanatban Brenkovics és Fenchel egymásra néztek: rövid, erélyes,
                  jelentésteljes tekintet volt az, melyet cseréltek: olyan mint a bérczeken emelkedő
                  jeltűz, mint vészharang megkondulása. Megértették egymást. Azon perczben, mikor az
                  ajtó nyilt s azon át a segédtiszt több fegyveressel rohant be, gyorsabban mint a
                  gondolat - rövid pisztoly volt a kémek kezében, melyeket egymás mellére
                  szegeztek:</p>
               <p>- Lőjj! - kiáltott Brenkovics.</p>
               <p>A két pisztoly eldördült mint egyetlen lövés, s a kémek halva hevertek a
                  földön.</p>
               <p>Ez lőn vége a két rendkívüli férfiúnak: Brenkovics és Fenchel nem voltak oly
                  emberek, kiket fel lehetett volna akasztani.</p>
               <p>* * *</p>
               <p>Magdaléna eltávozása után Rákóczi nem sokáig mulatott Lengyelhonban; ő és neje
                  Francziaországba mentek, hová őket Bercsényi és Clermont nejeikkel s számosan
                  mások kisérték. - Rákóczit a király kegyesen,
                  de mint elhasznált eszközt fogadta, bár a királyi család
                  többi tagjai sok és meleg rokonszenvet és részvétet tanusítottak iránta.
               </p>
               <p>A király neki még a magyarországi hadviselés alkalmával 50,000 franknyi
                  segélypénzt igért volt havonkint. De a hadszerencse hanyatlása után e segély
                  kimaradott annyira, hogy Rákóczi kénytelen volt seregei fizetésére ezüstjét
                     beolvasztatni. Mikor Francziaországba
                  érkezett, számot vetett a király minisztereivel s 600,000 franknyi követelése
                  mutatkozott. Ezen összeg tőkésítve lőn s ennek kamatját húzta. Ezen kívül élelmére
                  a király 100,000 frank évdíjat, kisérete számára 40,000 frankot rendelt. E 140,000 frankból Fleury miniszter, mihelyt a
                  pénzügyet Francziaországban átvette, 80,000 frankot vont le.
               </p>
               <p>A megmaradott évdíj egy Brenner nevű lelkésznek, kit
                  Rákóczi a pénz kezelésével megbízott - ármányai s piszkos haszonlesése által úgy
                  bebonyolíttatott, hogy midőn a csalárd eljárás kisült, az egész 6000 frankra menő
                  évi jövedelemre olvadt össze.
               </p>
               <p>Brenner, kit a Bastilleba zártak gaz tettéért, maga metszette el torkát.
               </p>
               <p>Rákóczi hat évig mulatott Francziaországban Sárosy gróf név
                     alatt. 1717-ben a török háború kezdetével
                  VI. Károly római császár ellen - Rákóczi, a szultán felszólítására Törökországba
                  ment, hová őt Bercsényi és többen mások követték, kik ezen eseményhez
                  függesztették reményeiket.</p>
               <p>A háború bevégeztével s miután a béke megköttetett, a szultán Rákóczit - mint már
                  többé nem használható ijesztőt - Bessarábiába, Rodostóra belzette, hol egyébiránt
                  mind róla, mind kiséretéről fejedelmi nagylelkűséggel gondoskodott.
               </p>
               <p>Bercsényi nejével együtt s a hű Radsinszki osztoztak sorsában.</p>
               <p>Apagyi, mint Rákóczi jaroslawi jószágfelügyelője, anyósával az öreg Ráfaelnével és
                  sógorával Lengyelhonban maradott s a haláltól került öreg Miriánnal szoros
                  összeköttetésben és bensőségben élt, oly kevéssé mondván le magasztos eszméiről
                  egy szebb s szabadabb jövő felett az emberiségre nézve, mint a minő keveset
                  csökkent a befolyás, melyet Mirián a nép alsó rétegeire - ha kevés eredménynyel -
                  gyakorlott. Miriánt senki sem zaklatta, - vagy talán kivételes helyzetében senki
                  sem zaklathatta.</p>
               <p>Clermont, Eszterházy Antal, egy Jankovics s még nehányan Francziaországban
                  telepedtek le, Vay Ádám Hamburgban élt, Ursza, Izekucz és Vaszil Lengyelországból
                  átmentek Erdélybe, hol a székely havasokon még nem csekély bajt okoztak a német
                  csapatoknak, míg végre Izekuczot egy golyó érte, Ursza és Vaszil pedig
                  elnehezedvén, lemondottak a kalandor életről s eltűntek a nélkül, hogy valaki
                  tudná hová.</p>
               <p>* * *</p>
               <p>Az első keserves csapás, mely Rákóczit Rodostón érte, Amália halála volt.</p>
               <p>Ezen angyallal a derültség csendes színezete, mely Rákóczinak csinos s jól
                  elrendelt háztartásán elömlött - eltávozott. Bercsényiné nem vala képes
                  kifogyhatlan életbátorságát s szíve jelleme erélyét megosztani másokkal - - és
                  évek mulva - - miként azt egykor az ifjú Kálmán a pusztán látta, vagy álmodta, a
                  szelíd hold a rodostói sírkertben egyszerű kőre öntötte kisérteti fényét, melyen
                  Bercsényiné akaratából csak az egyszerű, de annyi édes és keserű
                  visszaemlékezésekkel gazdag név volt vésve: Amadil.
               </p>
               <p>Halála után Bercsényi visszatért Francziaországba egy fiával s két leányával, hol
                  utódai hadi hivatalokat viseltek, s egyiknek ezek közül ezrede, a híres Bercsényi-huszárok, miként Eszterházy egyik utódjáé is, az
                     Eszterházy-huszárok nagy becsben voltak.</p>
               <p>1730 elején - még akkor Amadil élt - híre terjedt Rodosto vidékén, hogy a szultán
                  beleegyezéséből, nehány nap előtt valami gazdag idegen úrhölgy megvett Rodostóhoz
                  közel egy magányos, de tágas mezei lakot, melynek helyreállításán nagy
                  gyorsasággal dolgoznak s hová naponkint érkeznek a bútorok Stambulból.</p>
               <p>Senki sem látta még e hölgyet: - később midőn lakását elfoglalta, az egész vidék
                  tele volt jótékonysága s szelid erkölcse hírével. A kik látták, mondák róla, hogy
                  mély gyászban jár, öltözete majdnem hasonló az apáczákéhoz, s hogy vonásai
                  halványak, de előhaladott kora daczára szembetünően tanusítják egykori nagy
                  szépségét.</p>
               <p>A már koros Rákóczi - miként? - nem tudta senki, megismerkedett e talányos,
                  érdekes idegennel, kit a vidékben a fekete herczegnőnek neveztek: gyakran
                  meglátogatta őt s órákat töltött nála; néha együtt lovagoltak ki vagy tettek
                  hosszú sétákat, de ki volt e nő, honnan jött? - - ez titok maradott örökre.</p>
               <p>* * *</p>
               <p>A kárpit még egy sajátos kép elől gördül fel, ez végjelenete a magasztos, de véres
                  drámának, melyet átfutottunk.</p>
               <p>Mi jelentésteljes az élet! - minő bonyolódottak utai! Tekintsünk magunk körül s
                  éleszszük fel képzelő tehetségünket! hol vagyunk?</p>
               <p>Úgy rémlik, mintha e völgyet, e szakadásokat már láttuk volna egykor.</p>
               <p>Igen, nem csalatkozunk, a cziblesi magas hegység ez, hol először találkoztunk
                  Vaszillal, Brenkovicscsal s Urszával. Most nem hever hó e fűszeres zöld tanyán,
                  nem födi zúz a fákat, de mégis téliesen éles szellő lengedez.</p>
               <p>Minden úgy van, mint egykor, csak szebb, regényesebb a kép. Ott az agg fatörzsök,
                  ott a kis juh- s kecskefalka, a szép fehér eb - - és amott botjára támaszkodva a
                  juhász.</p>
               <p>Ah - de a juhász vonásai nem a régiek többé! Hol van ama fiatal, vágy és gondtalan
                  ifjú arcz, a könnyű kebel s agy, mely semmit - tyár
                     nyimnyik nem gondol?</p>
               <p>Szép, erőteljes agg, kifordított bundával vállán, áll ott az egykor ifjú
                     pakulár helyett. - Szakála megőszült s
                  egész mellét lepi el, csak szemei ifjak még, s ha nem derülten, de elszántan
                  néznek maguk elé. E vonásokban nem gondolatüres kábaság többé a kifejezés: valami
                  érettség s elmeél tünik ki azokból, miket e zöld öreg aligha e szűk szakadások, e
                  meredező bérczek közt s juhai, kecskéi társaságában gyűjtött.</p>
               <p>Minden a régi - mondtuk: - igen, a régi minden, csak egy kis halmot látunk közel
                  az agg juhászhoz egyszerű kereszttel, - mely e vidék vad és télies diszítményéből
                  hiányzott akkor, midőn azt először láttuk.</p>
               <p>Kit föd e sír? - ki lehet amaz agg juhász?</p>
               <p>Csitt! ajkai rebegnek - - halljuk - most szól, mintha a sírba beszélne le:</p>
               <p>- Igazad volt - öreg - öreg Ursza, - olyan a világ, mint álom, mikor fölébredünk,
                  ott találjuk magunkat, honnan kiindultunk. - Oh! hogy most se tudnék gondolkozni,
                  mint egykor, mikor csábító beszéded kicsalt gondtalan semmiségemből! - Látom, mint
                  fényes menetet elvonulni előttem az életet - mindent megkisértettem, sokat láttam,
                  és tanultam, - boldogabb vagyok-e most, mint egykor. Az öreg ember rázta fejét,
                  mint a ki nemmel felel saját kérdésére.</p>
               <p>Egyszerre kebeléhez kapott: szigorú arczán kedvetlen meglepetés tűnt fel s
                  kettészakadt lánczot húzott ki durva, de tiszta inge alól. Aranyláncz volt ez,
                  melyet neki egykor Rákóczi ajándékozott s melyen emlékpénz függött a herczeg
                  arczképével. Mint becses talizmánt őrizte ezt Vaszil - mert ő volt - mindig keblén
                  hordván.</p>
               <p>- Különös! - kiáltott fel: évek óta viselem ezen erős lánczot, mindenemet, mit
                  megmentettem - s most e pillanatban szakadt ketté.</p>
               <p>* * *</p>
               <p>1735. ápril 8-ikán azon perczben, mikor Vaszil keblén az arany emlékláncz
                  kettépattant, halt meg Rákóczi Ferencz Rodostón, hatvan éves korában.</p>
               
               <trailer>VÉGE</trailer>
            </div>
         </div>   
      </body>
  </text>
</TEI>
