<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU13975" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
  <teiHeader>
      <fileDesc>
         <titleStmt>
            <title>Galgó három felesége</title>
            <author>
               <persName>
                  <surname>Harsányi</surname>
                  <forename>Zsolt</forename>
               </persName>
               <date from="1887" to="1943">1887–1943</date>
               <idno type="VIAF">76335271</idno>
            </author>
            <respStmt>
               <resp>ELTeC conversion</resp>
               <name>
                  Palkó Gábor
                  <ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">84436</measure>
            <measure unit="pages">176</measure>
            <measure unit="vols">3</measure>
         </extent>
         <publicationStmt>
            <p>Published as part of ELTeC and ELTE Novel Corpus</p>
         </publicationStmt>
         <sourceDesc>
            <bibl type="digitalSource">
               <title>Galgó három felesége</title>
               <date>2015-04-01</date>
               <publisher>Magyar Elektronikus Könyvtárért Egyesület</publisher>
               <ref target="https://mek.oszk.hu/13900/13975/"/>
               <respStmt>
                  <resp>Original Electronic Edition</resp>
                  <name>Vidiné Réfi Erzsébet</name>
                  <name>Varjú Mária</name>
                  <name>Maczelka Árpád</name>
                  <name>Mészáros Atilla</name>
               </respStmt>
            </bibl>
            <bibl type="printSource">
               <title>Galgó három felesége</title>
               <author>Harsányi Zsolt</author>
               <pubPlace>Budapest</pubPlace>
               <publisher>Új idők</publisher>
               <date>1944</date>
               <ref target="https://mek.oszk.hu/13900/13975/"/>
            </bibl>
            <bibl type="firstEdition">
               <title>Galgó három felesége</title>
               <author>Harsányi Zsolt</author>
               <date>1944</date>
            </bibl>
         </sourceDesc>
      </fileDesc>
     <encodingDesc n="eltec0">
        <p/>
     </encodingDesc>
     <profileDesc>
        <langUsage>
           <language ident="hu">Hungarian</language>
        </langUsage>
     </profileDesc>
     <xenoData>
        <ns1:eltec>
           <ns1:authorGender key="M"/>
           <ns1:size key="medium"/>
           <ns1:canonicity key="low"/>
           <ns1:timeSlot key="T6"/>
        </ns1:eltec>
     </xenoData>
     <revisionDesc>
        <change when="2025-02-02"/>
     </revisionDesc>
  </teiHeader>
  <text>
      <body>  
         <div type="group">
            <head>
               Első rész
            </head>
            <head>TERI</head>
            <div type="chapter">
               <head>I.</head>
               <p>A két leány az ablaknál üldögélt. A nyitott ablakon olykor bepattant a künn
                  hevesen ropogó nyári zápor egy-egy szétloccsanó kövérebb cseppjének fínom
                  szilánkja, akárcsak a kályhából kipattanó szikra. De nem törődtek vele. Az utcára
                  sem pillantottak ki, ahol néha környékbéli parasztszekér táncolt tova, olyan vig
                  igyekezettel menekülve a macskafejű kövezeten, hogy mozgása az évődő borjúéhoz
                  hasonlított, néha pedig egy svábasszony kacsázott át az utca egyik oldaláról a
                  másikra, felső szoknyáját csuklyaként borítva vissza fejére. Őket ez most nem
                  érdekelte. Őket csak Galgó érdekelte. Ha valaki történetesen belép, szemök
                  csillogásán, ajkoknak még hallgatáskor is érzéki nyitva maradásán, ujjaik
                  bútorperemet, vagy terítőrojtot gyötörgető idegességén tüstént láthatta volna,
                  hogy legényről beszélnek. De nem lépett be senki. Az apa nem volt még otthon, az
                  anya meg örvendett, hogy a vendég unokahúg nem lábatlankodott a konyhán és nem
                  kínozta a földműves-sorbeli rokonok egyenkénti üdvözletével.</p>
               <p>- És mondd, Teri... mit is akartam kérdezni... és mondd, a szülei nem élnek?</p>
               <p>- Nem. Az édesanyja korán meghalt, az édesapja nemrégen. Mielőtt idehelyezték.
                  Különben nagyon előkelő ember volt. A minisztériumban dolgozott.</p>
               <p>Az unokahúg elhűlt. A varázslatos szótól halkabb lett a hangja.</p>
               <p>- A minisztériumban... óh... és mondd, mit is akartam kérdezni... milyen
                  minisztériumban?</p>
               <p>- Azt nem tudom, Minisztériumi igazgató volt. Alája tartozott az egész
                  segédhivatal. Ő volt az igazgató az egész minisztériumban. Lóránt gyakran beszél
                  erről. Sokat panaszkodik, mert az apja nagyon szigorú volt hozzá. Ha erről beszél
                  szegény, mindig sóhajtva hozzáteszi: hja, az a gőgös, feudális vér.</p>
               <p>- És mondd, mit is akarok kérdezni: mi az a feudális?</p>
               <p>- Ami feudális, az arisztokrata. Mert a legnagyobb dolgot még el sem mondtam. A
                  Lóránt apjának gróf Csáky-lány volt a nagyanyja. De Lóránt erről nem szeret
                  beszélni. Ő azt szokta mondani, hogy ez társadalmi előítélet. Azt mondta, hogy
                  csak egy igazi előkelőség van, a lelki előkelőség.</p>
               <p>Hermin, az unokahúg, ámulva hallgatta a csodálatos ember leírását. Még meg is
                  rázkódott kissé, mint akin szent borzongás fut keresztül. Általában nem is
                  összerázkódni, hanem toporzékolni szeretett volna izgalmában, mert az a minden
                  mozinál felkorbácsolóbb dolog, hogy a bankhoz ilyen ember érkezett, teljesen
                  kihozta a sodrából. Hiszen ez a végtelenül érdekes fiatalember, akinek a dédanyja
                  igazi grófnő volt, most gyakori vendég a rokoni háznál, tehát a sors egy
                  varázslatos intézkedése folytán most ő maga is vonatkozásba került a Csáky
                  grófokkal. Egyszerre heves szeretetet érzett Teri iránt, aki most közte és az
                  arisztokrácia között ezt az álomnak is gyönyörű és édes hidat jelentette. Hangja
                  kissé remegett, amikor megszólalt:</p>
               <p>- Istenem, milyen boldog is vagy te, Terikém... egy ilyen ember udvarol neked...
                  és a néniék mit szólnak hozzá?</p>
               <p>- Az nem olyan egyszerű dolog, - felelte Teri, - mert hallgass ide...</p>
               <p>Hermin nagyot reszelt a torkán, mert azt ismeretlen okból egyszerre nagyon
                  száraznak érezte és önkéntelenül közelebb akarta húzni székét a beszélőhöz, de
                  akkor vette észre, hogy mindketten a pamlagon ülnek. És ugyane pillanatban az
                  ablak előtt megállt az arra haladó szekér zörgése. Hermin rosszat sejtve elsápadt.
                  Valóban anyja szekere állott meg odakint. Hermin lelkét jeges fájdalom
                  dermesztette meg. Életének átka és állandóan nyomasztó borzalma mennydörgő
                  földomlás gyanánt zuhant rá erre a magasztos pillanatra, mikor nemcsak, hogy a
                  rátarti, úri unokahúg baráti bizalmában sütkérezett, hanem még hozzá a grófokhoz
                  kapcsolhatta álmait. És éppen most állt meg ábrándjainak országútján az állandóan
                  gyötrő gyalázat: a kofakocsi.</p>
               <p>- Hermin, - kiáltott odakint a bakon ülő Hutterné, - egy-kettő!</p>
               <p>A házikisasszony arca is elborult. Hermin szeme elhomályosodott a tehetetlen
                  keserűségtől.</p>
               <p>- Megyek már! - kiáltott ki az ablakon.</p>
               <p>Megtörölte szemét és felállott. De látnia kellett, hogy még gyorsabban pattan fel
                  Teri: «Szégyelli a szekeret», - gondolta magában a mélyen megalázott Hermin. És
                  mint a vágóhíd felé hajtott bárány, megadóan indult kifelé.</p>
               <p>- Sajnálom, hogy már mégy. Nem baj, majd elmondom, ha megint bejössz. Talán a jövő
                  héten. Ha ráérek. Majd meglátjuk. Igazán kár, hogy most sietsz, de mamával ne
                  fáradj, én majd átadom...</p>
               <p>Hermin már kint is volt a szobából. Teri fellélekzett, odaállt a függöny mögé és
                  kilesett, mintha a szekeret maga is siettetni akarná. Mintegy gondolatban sürgette
                  a rokont, hogy az mennél gyorsabban haladjon el odakint az orgonabokrok között és
                  igyekezzék a szekérhez. Csakugyan látta is Hermint odafutni, felhágni és
                  elhelyezkedni a fejkendős anya mellett. Hutterné csettintett a lovaknak,
                  megrántotta a gyeplőt a nagy piros kofaernyő alatt. Az eső még mindig kopogtatta a
                  kövezetet. A szekér nekivágott az útnak, elzörgött, befordult, eltűnt. Teri háta
                  mögött pedig nyílt az ajtó. Anyja jelent meg ott, fakó perkál-pongyolában,
                  lisztesen, a hasán csörgő kulcscsomóval.</p>
               <p>- Na végre. Elment?</p>
               <p>- Úgy teszel, mama, mintha én tartottam volna itt. Máskor küldjem el?</p>
               <p>- Azt nem mondtam. De másképpen kellett volna megállapodni vele. Miért itt veszi
                  fel az anyja? Halálom, ha az a szekér itt álldogál a ház előtt.</p>
               <p>- De hát mit csináljak, mama, az Isten szerelmére? Ment volna a piacig a záporban?
                  Igazán különös vagy. Azt hiszed, nekem öröm, ha mindíg itt áll meg a szekér? Miért
                  nem mondod meg egyenesen Betti néninek, hogy nekünk ez kellemetlen? Érdekes.</p>
               <p>Az anya felháborodott válaszra készült és nagy lélekzetet vett. De aztán
                  meggondolta a választ. Csóvált egyet a fején és úgy becsapta az ajtót, hogy csak
                  úgy durrant. Teri is megcsóválta a fejét és vállat vont. Megigazította a pamlag
                  hátán a gombostűvel odatűzött kis csipketerítőt, aztán még egyszer vállat vont.
                  Tűnődött. Legyintett. Végül hosszú és mély sóhajjal lezárta a vitát, amelyet anya
                  és leánya a lakás két távoleső pontján gondolatban még mindíg folytattak
                  egymással.</p>
               <p>Most átment a másik szobába, a maga szobájába. Erre kellőképpen büszke volt, mert
                  évekig tartó ostrom után el tudta érni, hogy mint felnőtt lánynak, újra
                  berendezték ezt a szobát tiszta fehér bútorokkal. A leányszobát nagyon szerette
                  társalgás közben is értékesíteni. A társasélet ritka alkalmaikor gyakran szólt így
                  a fiatalemberekhez: «Tudja, kedves Kulhanek, gyakran álmodozom én erről az én kis
                  fehér leányszobámban...» Máskor sejtelmesen sóhajtott és fejét lassan ingatva így
                  szólt: «Ó, kedves Bozóky, mit tudja maga, mennyi névtelen szenvedésről beszélhetne
                  az én kis fehér leányszobám...» Ebben különösen az tetszett neki, hogy «névtelen».
                  Névtelen szenvedés, ezt mélyértelműnek és sejtelmesnek találta. A fiatalember,
                  akár Kulhanek, akár Bozóky, erre rendesen férfias felsőbbséggel feltette a
                  kérdést: «ugyan mit tudhat egy ilyen szép fiatal leány a szenvedésről?» Mire ő
                  mindíg így válaszolt magasra húzott szemöldökkel és fájdalmas mosollyal: «a kor
                  nem az évek számától függ; van, aki sokkal idősebb, mint ahány éves». Sok ilyen
                  társalgása állott készen Terinek, ezeket mindíg egyformán használta, de egyformán
                  használták a fiatalemberek is, öt-hat mondaton keresztül mindíg ugyanazok a
                  válaszok és viszonválaszok követték egymást, s ha valamelyik, mint a rossz tanuló,
                  nem tudta a hagyományos szöveget, a másik meghökkenve nézett rá és a további
                  beszélgetésbe belezavarodott.</p>
               <p>Teri tehát a kis fehér leányszobában leült levelet írni, illetve folytatni a
                  levelet, amelyet férjes testvérnénje számára már három napja megkezdett volt s
                  azóta adandó alkalmakkor folytatta. Még pedig kétszer kezdte meg. Egyik példány
                  állandóan készenlétben állott, hogy ha anyja vagy apja rányit, annak eddigi
                  szövegét mindíg felmutathassa, de volt másik példánya is, amelyet szükség esetén
                  gyorsan el lehetett dugni a mappa alá s amelynek szövege már nem volt a szülők
                  szemének való. Ez a mappa bőrt utánzó vastag papírból készült és alsó jobb sarkán
                  rézbetűkből ezt a felírást viselte: LETT. Mert a RES-t az anya, aki portörlésének
                  brutális erejéről volt nevezetes, idők folyamán a törlőronggyal már lepusztította
                  róla. Teri kivette belőle az első számú levelet, majd a mappa bélését óvatosan
                  kinyitva kipiszkálta az odarejtett második példányt. Nekiült folytatni:</p>
               <p>Csütörtökön délben tovább írom. Nem képzeled, drága Irmy, milyen kimondhatatlan
                  szenvedéseket okoz nekem méltatlan és megszégyenítő csapásaival a sors, amelynek
                  végzete valósággal üldöz engem, mert büszkeségemet a porig alázza, de nem
                  szeretném, ha félreértenél, távol álljon tőlem, hogy hozzátartozóim miatt
                  szégyenkezzem, hiszen én jól tudom, hogy egyetlen előkelőség van a világon, és
                  pedig a lélek előkelősége, de ezt mások nem tudják, és én nem mehetek oda
                  mindenkihez, hogy felemelt homlokkal megmagyarázzam neki, hogy nagybátyám és
                  nagynéném falusi emberek, kifogástalan jellemű kisbirtokos-jellemek és az ő
                  pa...</p>
               <p>Itt Teri azt készült írni, hogy patriarchális, de mivel a szó helyesírása felől
                  kétségei támadtak, az eddigi két betűt zárójelbe tette, mert a polgári iskolában a
                  fölösleges szavak, vagy betűk kitörlésének erre a módjára tanították.</p>
               <p>...az ő (pa) ózsdias felfogásuk szerint semmi szégyen nincs abban, ha verejtékes
                  munkájuknak becsületes termékeit ők sajátkezűleg értékesítik, tehát Betti néni
                  behozza saját szekerén a spenótot, zöldbabot, ugorkát (őrületesen megy fel az
                  ára!!!), zöldborsót stb. a hetivásárra csütörtökön és értékesíti, mialatt Flórián
                  bácsi a kisbirtokos lankadatlan munkáját otthon felemelt fővel folytatja; kérdem
                  tehát, mi kivetnivalót talál ezen a társadalom, ha ugyan ez a rongyos
                  Püspökcsanád a társadalom nevet megérdemli (strandfürdő még most sincs!!!...)
                  végre is aljas igazságtalanság, ha ezért Betti nénit piaci kofának nevezik, végre
                  is nem mehetek oda mindenkihez megmagyarázni, hogy egy (niveua) (nivaue) magasabb
                  színvonalú társadalomban az őstermelő és a kofa az óriási különbség, de őszintén
                  szólva Flórián bácsinak és Betti néninek lehetne annyi esze, hogy ha a mi
                  édesatyánk előkelő polcot vívott ki magának a társadalomban, mint az Általános
                  Forgalmi Bank püspökcsanádi fiókjának igazgatója és különben is tartalékos
                  hadnagy, akkor ők ne szolgáltassanak még tápanyagot a rosszindulatú rágalmaknak,
                  melyeket azáltal felháborítóan élesztenek, hogy Betti néni a szekeret előttünk
                  mindíg megállítja és maga hajtja a lovat, mely által engem porig aláz; ha már
                  Hermint nem tekinti, aki így sohasem fog találni egy rendes parthiet, tehát egy
                  ronda vacakhoz fog hozzámenni ott Koltáron, mi által engem is aláás és most
                  folytatom levelem tulajdonképpeni tárgyát, tehát Lóránt leírását, nos tehát
                  csodálatos lelki tulajdonságait már legutóbbi levelemben érintettem, most külsejét
                  is el kell mondanom, melyből legérdekesebb, hogy ő hiába tagadja, mint
                  emelkedett szellem, az arisztokrata származás fontosságát, rajta azonnal
                  meglátni, hogy ereiben arisztokrata vér buzog, mert csak egy pillantást kell
                  vetni férfiasan szép arcára, amelyet tükörsíma aranyszőke fürtök kereteznek, hogy
                  ilyen igazán csak filmszínészben létezik, szeme pedig a tenger kékjéhez hasonlít,
                  egymagában egyesítve annak rejtelmes titkait, termete karcsú, keze nőiesen
                  hosszúkás és vékony és ápolt, valamint lába sem az az otromba férfiláb, hanem
                  valóságos leányálom és mondhatom, hogy maga a tökély, amely a szó szoros
                  értelmében önmagát múlja felül, jobb keze mutatóujján pedig címeres családi gyűrűt
                  hord, de ez nem a Csáky-címer, hanem a Galgó-címer, jobban mondva a kapornyaki
                  Galgók ősi címere, mert amint bizalmasan nekem őmaga bevallotta, az ő családja
                  jóval régibb, mint a Csáky-család, most már beláthatod, édes Irmykém, az ő
                  arisztokratikus megjelenését, és hihetetlen lelki nemességét pedig már előző
                  levelemben részleteztem, ezek után megértheted azokat az érzelmeket is, amelyek
                  lelkemet viharként megrohanták, és amelyekről előző levelemben már értesítettelek,
                  hiszen ha valaki megért engem, akkor te vagy az, édes Irmykém, aki boldog asszony
                  vagy és bár magad mondod, hogy az elején Waltert egyáltalában nem szeretted, csak
                  a józan ész parancsára mentél hozzá, de most már beletörődtél és boldog vagy és
                  eszed ágában sincs a történteken változtatni, tehát jelenlegi boldogságodban meg
                  tudod érteni leküzdhetetlen szerelmemet, megjegyzem, apa már intézkedett, hogy a
                  Bankból a központ adjon bizalmas személyi informatiókat is, mert Lóránt eddig
                  három látogatást tett nálunk és csak a vak nem látta, hogy komoly szándékai
                  vannak, nos tehát képzelheted porig alázott lelkiállapotomat, mikor az az átkozott
                  szekér itt megáll és Betti néni maga hajtja a lovat, tehát most egy nagy kérésem
                  van hozzád, édes Irmykém, melytől talán az egész életem boldogsága függ, hogy
                  mivel szüleinkhez a jelen állapotban kényes volna ilyen kéréssel fordulni, vajjon
                  egyetlen Irmykém, te nem tudnál-e Betti nénihez valami tapintatos és ügyes módon
                  levélben fordulni, hogy ők ne ássák alá egész Püspökcsanádon családunk féltve
                  őrzött tekintélyét, de ezt roppant tapintatosan csináld, hiszen te olyan okos
                  vagy, de szüleinknek a világért se szólj erről és Hermint se avasd be, mert
                  ismered, milyen liba; valamint nagyon vigyázz a Hutter nagyapa érzékenységére,
                  mert emlékezhetel, milyen borzasztó volt, mikor Hutter nagyapa az ellenzéki
                  jelöltre szavazott és apa azt a botrányt csinálta a mama születésnapján és Hutter
                  nagyapa az asztalra ütött és kiáltozott, hogy hej de nagy urak vagytok, fene a
                  hasatokba, de azért a büdös kofanépségnek a pénze bezzeg jó volt; amilyen
                  interparlamentáris kifejezéseket egy Galgó Lóránt soha nem használna, inkább
                  kínhalált szenvedne; továbbá légy szíves közölni, hogy mit jelent részletesen a
                  Wahlverwandschaft kifejezés, mert itthon nem merem megkérdezni, te ott Drezdában
                  könnyebben megkérdezheted, de Betti nénivel nagyon vigyázz, talán előbb írd meg
                  nekem, hogyan szándékozol ennek nekifogni; továbbá Waltert rokoni szeretettel
                  ölelem és a kis Walternek millió csókot küldök; téged pedig forrón csókol porig
                  alázott kis hugod: Terry. - U. i. Lóránt remek lovas, de itt nincs alkalma.
                  Fenti.</p>
               <p>A levél pontosan éppen akkor készült el, mikor a kapu odakünn döngve becsapódott.
                  Ez az apa érkezését jelentette, mert Kárász igazgató minden áldott délben, mióta
                  itt laktak, ilyen robajjal csapta be a kaput. Teri siető és gyakorlott kézzel
                  dugta el a teleírt lapokat a mappa bélése alá, aztán maga elé téve az első
                  példányt, borítékot vett elő. Megírta a címet: Frau Irma Kluppe, Dresden, Lange
                  Gasse 3. A hármas számnál már hallotta apja nehézkes mackó-lépteit recsegni a
                  szomszéd szobából. Tudta, hogy most apja az évek óta mindennap teljesen
                  változatlan mozdulatokat végzi: lehúzza két cipőjét, néhány pillanatig kéjesen
                  mozgatva nyújtóztatja harisnyás lábujjait, aztán belelép a kikészített papucsba,
                  leveti kabátját, ráadja egy székre, felveszi az előkészített házikabátot; majd
                  pedig hosszú és gondos művelettel ráhuhákol pápaszemére, megtörölgeti, orrára
                  illeszti és átnézi a napi postának azt a részét, amelyet nem a bankba kapott,
                  hanem ide. Ez folyik a nappaliban. Az ebédlőben már készen áll a terített asztal.
                  Csütörtök lévén, ma az anya terített, holnap Teri fog teríteni, holnapután a
                  szakácsné, mint évek óta, mert a házigazda, mikor a nagyobbik leánya külföldre
                  ment feleségül, egyszer s mindenkorra így rendelkezett. Ha majd Teri férjhez megy
                  valamikor, nyilván az lesz rendelkezése, hogy a ház asszonya és a szakácsné
                  felváltva terítsenek. Szobalány, mióta Teri eszét tudta, az Általános Forgalmi
                  Bank püspökcsanádi igazgatójának házánál nem szolgált. Kárász Béla szerette
                  puritán elveit ismertetni még idegenek előtt is, s ezek egyike az volt, hogy a
                  középosztály anyagi romlásának egyik oka a sok feleslegesen alkalmazott
                  kenyérpusztító.</p>
               <p>Teri bevitte az első példányú levelet apjához, kézcsókkal üdvözölte a hírverő
                  cédulák, sorsjegy-értesítések és árjegyzékek felett szuszogó szülőt és letette az
                  írást.</p>
               <p>- Írtam Irminek, apa, majd légy szíves hozzá írni. Talán mama helyett is.</p>
               <p>Kárász felvetette fejét és szemüvegét feltolta a homlokára.</p>
               <p>- Engem ne oktass, fiam. Én eddig még mindig tudtam a kötelességemet.</p>
               <p>- Bocsáss meg, csak úgy gondoltam...</p>
               <p>- Azt bízd rám. Ebben a házban én gondolkozom és ezt még sohasem volt okotok
                  megbánni. Mi van már azzal az ebéddel?</p>
               <p>Kárászné már nyitotta az ajtót. Ez az ajtónyitás jelezte Kárászéknál hosszú évek
                  óta mindennap, hogy az ebéd tálalva van. Nekiültek a levesnek. A bankigazgató az
                  első kanál után rápillantott feleségére, mert annak felszólítás nélkül is
                  kötelessége volt mindenről beszámolni, ami délelőtt a ház körül történt.</p>
               <p>- Betti megint megállt a szekérrel a ház előtt.</p>
               <p>- Köszönöm, - mondta a ház ura, - ha kellemesebb hírekkel nem szolgálhatsz, a
                  többit elengedem.</p>
               <p>Néma csendben kanalaztak tovább. Kisvártatva a családfő ismét rápillantott
                  hitvesére.</p>
               <p>- Na gyerünk, gyerünk. Más nem történt?</p>
               <p>- De történt. Itt volt Hermin és mivel esett az eső, behurcolta a sarat a
                  szobába.</p>
               <p>- Megint Hermin. Az angyalok türelme is kevés volna ezekhez a koltáriakhoz. És ha
                  szabad kérdeznem, Hermin miért nem méltóztatott belépés előtt jól megdörzsölni a
                  talpát a lábszőnyegen?</p>
               <p>- Azért, - felelte Kárászné vérfagyasztó nyugalommal, - mert az a szőnyeg már nem
                  használható. Olyan, mint a pókháló. Nyolc évig tartott, eléggé kiszolgálta az
                  idejét. Ha esős időben jön valaki, kisül a szemem.</p>
               <p>Kárász letette a kanalat, hátradőlt a széken és házikabátján begombolt egy gombot.
                  Ezek a mozdulatok nála a döntő kinyilatkoztatások, a családi kiáltványok jelei
                  voltak.</p>
               <p>- Igen? Hát nem veszek új lábszőnyeget. Ha nyolc évig jó volt, egy darabig még jó
                  lesz. Nem veszek új lábszőnyeget, egy. Nem fogadok bejárót, kettő. Nem vezettetem
                  be a telefont, három. Nem veszek rádiót, négy. Nem rendezek vacsorát, öt. Tudod
                  jól, hogy puritán ember vagyok, a vita ezzel be van fejezve. Jöhet a hús.</p>
               <p>Kárászné egymásra rakta a három leveses tányért, a legfelsőre rárakta a kanalakat.
                  Ment kifelé. Aztán visszajött a hússal. Ettől kezdve némán folytatódott az ebéd. A
                  két nő megszeppenve hallgatott; a családfőnek minden jel szerint bosszúságai
                  lehettek a bankban. A tésztánál azonban nem barátságtalan hangon éppen ő törte meg
                  a csendet:</p>
               <p>- Igyekezzetek az evéssel, mert feketére vendég jön. Ez az izé... ez a Galgó, vagy
                  hogy hívják, engedelmet kért, hogy megint látogatást tehessen. Meghívtam
                  feketére.</p>
               <p>Teri majdnem elsikoltotta magát, de még idejekorán észbekapott. Mindenesetre
                  mélyen elpirult és hogy zavarát palástolja, felállott.</p>
               <p>- Szabad az íróasztal-kulcsot?</p>
               <p>- Nem, fiam, azt már nem. Cigaretta nincs. Aki nem dohányos házhoz jön, hozzon
                  magával cigarettát. A cigaretta pénzbe kerül. És ha már pénzbe kerül a vendég, az
                  különb vendég legyen, mint ez a hogyhívják. Hol a fogpiszkáló?</p>
               <p>Ketten is tolták eléje. Most jött Kárász ebédjének mindennapi fénypontja. Hosszú
                  vizsgálattal kiválasztott magának egy lapátfejű, nem szúrós fogpiszkálót. Azt
                  azután szép lassan belemélyesztette jobbfülébe. Ott a fogpiszkálóval gyakorlott
                  kaparó és körben forgató mozdulatokat tett. Arca most egészen elváltozott. Mintha
                  valami erotikus gyönyörűség kéjessé torzította volna ábrázatát. A fülében
                  megforgatott fogpiszkálót kivette és ráfujt, majd ugyanolyan kéjelgéssel a másik
                  fülében forgatta meg. Családja nyilván már régóta megszokta ezt a színjátékot, nem
                  is igen figyeltek rá, az anya unottan nézett ki az ablakon, ahol most a záport
                  követő derűvel kiabált be a verőfény. Teri pedig tányérját nézte és izgatottan
                  tűnődött azon, hogy mit lehetne a cigaretta-kérdéssel csinálni. De hirtelen
                  felpattant, ő már hallotta, amit a többiek még nem hallottak: kint csendesen
                  becsukódott a kapu. Ezuttal simán és dörrenés nélkül. Kárászné villámgyorsan
                  kapkodta össze az ebédnek az asztalon még ott maradt emlékeit, a házigazda pedig
                  ázsiai nyugalommal tovább turkált koponyája belső járataiban a fogpiszkálóval.</p>
               <p>- Mit ugráltok? Ha bejön, akkor majd itt lesz.</p>
               <p>Csendes kopogtatás hallatszott, majd a bankigazgató harsány válaszára belépett
                  Galgó Lóránt. Mély meghajlással és kézcsókkal köszöntötte a háziasszonyt.</p>
               <p>- Alázatos tisztelettel hódolok a várúrnőnek és a várkisasszonynak.</p>
               <p>- Mit beszélsz? - fordult arra Kárász.</p>
               <p>Galgó csendesen elmosolyodott és feléje is meghajlott. Volt valami állandóan
                  bocsánatot kérő és részvétet keltően rokonszenves a mosolyában. Gyermekes és
                  bizalmat kereső volt ez a mosoly, mint a szerény és jólnevelt gimnazistáé,
                  különösen az olyané, aki tudatában van annak, hogy ő az osztályfőnök kedvence, de
                  ettől nem bizakodik el, hanem megmarad derűsen szerénynek és illedelmesnek. Fejét
                  kissé félrehajtva tartotta, mint felnőttek előtt az elnézésért esdeklő kislányok,
                  akik nyugodtan építenek kedves és vonzó voltukra. Egyébként úgynevezett
                  jólöltözködő fiatalember volt Galgó Lóránt. Fehér vászonruhát hordott, világoskék
                  ingéhez katicabogárszerű pettyes csokrot, gondosan vasalt nadrágjának «esése» azt
                  mutatta, hogy ruhája felett szakszerűen szokott tanácskozni szabójával. De
                  különösen behízelgő volt a hangja: meglepően hatott, hogy ilyen vékonydongájú
                  ember nem nagyon domború mellébe ilyen mélyen zengő és ereje mellett is símogatóan
                  puha bariton szorult.</p>
               <p>- Béla bátyám otthona, - mondta szeretetért esdeklő tekintettel, - rám egy
                  feudális vár benyomását teszi, amelyben a keményen, de igazságosan uralkodó
                  kényúr a parancsoló; a jóságot a méltóságteljes nagyasszony képviseli; a szende
                  bájt pedig a várkisasszony, aki hasított ujjú bársonyruhában lebben végig a
                  várfokon. A rajongó trubadúr dobogó szívvel látja, hogy a felvonóhíd leereszkedett
                  s ő szerény ragaszkodásával hódolhat az udvarnak.</p>
               <p>- Svádával győzöd, - bólintott a kényúr, - azt már tapasztaltam. Na, csak ülj le
                  és ne várd, hogy én felálljak, az én házam puritán polgári ház, mi az ilyen
                  teketóriákat nem ismerjük. Szervusz.</p>
               <p>Szabad félkezének ujjahegyeit odaajándékozta a boka-összeverő hódolatnak, másik
                  kezével azonban háborítatlan folytatta a fogpiszkáló hadműveleteit.</p>
               <p>- Megbocsáss, - folytatta főnöke, - hogy ilyen fesztelenül viselkedem, de «az én
                  házam az én váram», mint az angol mondja. Nekem ugyanis ekcéma van belül a
                  fülemben. Máskor is eléggé kínoz, de mikor étkezem és az állkapocs-izmok mozgása
                  megbolygatja a belső füljáratokat, annyira elkezd viszketni, hogy majd megőrülök.
                  Lehetetlen másképpen segíteni magamon, mint hogy egy ilyen fogpiszkálóval alaposan
                  megvakargatom. Tudniillik az ekcéma azzal jár, hogy a középfülben a felhám erősen
                  hámlik. Vedd úgy, mintha az embernek belül korpás lenne a füle. Ha már a
                  korpásfejű embernek viszket a fejbőre, elképzelheted, micsoda pokoli viszketés
                  származik a fülben. Hát én bizony segítek rajta. Akinek nem tetszik, legfeljebb
                  nem néz ide.</p>
               <p>Galgó közben helyet foglalt. Két lábát egymásra rakta, nadrágja szárait gondosan
                  felhúzogatva. Teri lopva odapillantott egy pillantás tizedrészéig, aztán
                  pipacspirosan maga elé tekintve a semmibe, emlékezetében részletesen nézegetni
                  kezdte az odavésődött képet, mint aki hirtelen rápillant az idegen kézben zörgő
                  ujságoldalra, gyorsan elnéz onnan, s csak akkor kezdi olvasni a vastagbetűs címet
                  emlékezetből. És emlékezetében látta, hogy Galgó bokáján hófehér, vékony
                  cérnaharisnya díszlik, még pedig beléje hímzett piros nyíllal. Ez a
                  választékosság és a férfiboka nőies vékonysága szíve mélyéig megremegtette.</p>
               <p>- Kedves bátyám, - mondta ezalatt Galgó, - ezt az úri közvetlenséget én csak nagy
                  kitüntetésnek tekinthetem. Az én felfogásom ugyanis az, hogy ha egy előkelő és
                  díszes állású úriember a látogatója előtt otthonosan viselkedik, ezzel az illetőt
                  mintegy otthonának vendégtagjává avatja. Minél előkelőbb a ház, annál nagyobb a
                  kitüntetés.</p>
               <p>Most a kávéval foglalatoskodó Kárászné felé fordult a látogató.</p>
               <p>- Aztán meg, kedves nagyasszonyom, van a dolognak még egy nüansza. Az életben
                  elvégre a legfontosabbak a nüanszok, gondolom egyetérteni méltóztatik velem. Ha az
                  ilyen előkelő házigazda, mint az én mélyen tisztelt kedves bátyám, fesztelenül
                  viselkedik, ezzel éppen a vendég számára teszi fesztelenné a hangulatot. Tehát a
                  vendég rögtön sokkal kellemesebben érzi magát. Tehát a fesztelenség, a kedélyesen
                  közvetlen modor az úri magyar vendéglátásnak egyik módja. Az ilyen fínom
                  nüanszokat csak az igazi életművészek ismerik. De hát ehhez persze érzék kell,
                  mert hiszen...</p>
               <p>Itt máris Teri felé fordult a vendég, mint a szimultán sakkjátékos.</p>
               <p>- ...mert hiszen nem gondolja, Terike kisasszony, hogy érzék nélkül nincsenek
                  nüanszok?</p>
               <p>Teri összeszedte minden lélekjelenlétét, azonnal utánozni igyekezvén Galgó
                  melankólikus mosolyát, vértanú-szelídséggel felelt:</p>
               <p>- Ó, Istenem, Püspökcsanád és nüanszok...</p>
               <p>A háziasszony vizes poharakba öntötte a feketét, a kávésugarat a pohárba tett
                  kanálra célozva. Mert a házigazda így szerette a feketét: forrón és pohárban.</p>
               <p>- Bizonyára szintén forrón tetszik szeretni, - rebegte a háziasszony.</p>
               <p>De erre Galgó nem válaszolhatott, mert főnöke oda sem hederítve hitvese szavaira,
                  belevágva beszélni kezdett:</p>
               <p>- Ezt nyugodtan ihatod, kedves öcsém, ettől nem fogsz szívdobogást kapni. Vannak
                  kéjencek, tudom, akik affektálva becsmérlik a Franck-kávét. Hát az ilyen majmokat
                  én lenézem. Az én házam régimódi polgári ház, én konzervativ ember vagyok. Ha
                  apámnak, nagyapámnak jó volt az a Franck, akkor nekem is jó. Ez ugyanolyan, mint a
                  zsilett. Mi a fenének az, mikor rendes ember késsel borotválkozik? Én azzal a
                  nyavalyás zsilettel mindig megvágom magam. Késsel soha. Igazán jól csak késsel
                  lehet borotválkozni. Én télen-nyáron minden reggel fél hétkor borotválkozom. Most
                  már ebéd után vagyunk, és tapintsd meg csak az arcomat, milyen síma.</p>
               <p>Galgó elpirult, félrehajtotta a fejét és vonakodott.</p>
               <p>- Őszintén megvallom, hogy restellem kedves bátyám parancsát végrehajtani. Az a
                  különös érzésem van, hogy vétek a köteles tisztelet ellen. Engem úgy neveltek,
                  kedves bátyám, hogy a szülői házból magammal hoztam a tekintélyek tiszteletét.
                  Hogy én csak úgy kedélyesen tapogassam a hivatali főnököm arcát? Nem, kedves
                  bátyám, ez ellenkezik legősibb ösztöneimmel. Ezt méltóztassék nekem elengedni.</p>
               <p>A bankigazgató megint feltolta homlokára a pápaszemet és figyelmesen nézett
                  Galgóra. Bólintott.</p>
               <p>- Ezt jól mondtad, öcsém. A mai fiatalok közül sokan tanulhatnának tőled. De hogy
                  a késre visszatérjek, az a zsilett illik a mai korhoz, mert alapjában véve a
                  legnagyobb pocsékolás. Az ilyen nyavalyás pengét alig lehet egy párszor újra
                  köszörülni. Ki vele a szemétre. Hát ember az ilyen? Én mindig mondtam a
                  családomnak: ki a krajcárt nem becsüli, a forintot sem érdemli. No nézd csak,
                  erről jut eszembe, milyen kellemetlen, megint nincs itthon cigaretta. Ez már régi
                  hibája ennek a háznak, itt senkisem dohányos. Jogászkoromban én is rászoktam, de
                  aztán rájöttem, hogy nem okos dolog drága pénzen pocsékolnom az egészségemet.
                  Leszoktam. Mert csak akarat kell, ezt tanuld meg, kedves öcsém, az erős akaratnak
                  semmi sem lehetetlen. De ha van nálad cigaretta, csak gyujts rá, ne zavartasd
                  magad, ez a ház még amolyan régimódi magyar vendéglátó ház.</p>
               <p>Galgó elővette cigarettatárcáját, de úgy intézte félénk habozását, hogy a hölgyek
                  is biztassák. Végül a család mindahárom tagja lelkesen és erőszakosan biztatta,
                  hogy gyújtson rá, ő tehát végül mégis csak rágyujtott. Volt ehhez egy külön
                  előkelő mozdulata, amely Terit egyenesen elragadtatással töltötte el. Galgó
                  ugyanis kivette a cigarettát, a dombormívű lófejjel ékesített ezüsttárcát
                  becsukta, aztán a tokos cigarettát hozzáütögette a tárca fedeléhez. Csak aztán
                  gyújtott rá. Ezt a szertartást Teri nem értette, de annyi «hanyag» eleganciát
                  látott benne, hogy lelkét könnyed varázslatban emelkedni érezte. A társalgás
                  kezdeti feszessége csakhamar rugalmasabbá vált, most már ő is megengedett magának
                  egy-két megjegyzést és túláradó boldogsággal látta, hogy Galgó ezúttal is, mint
                  eddigi tisztelgő látogatásai alkalmával, néma meghökkenést mutat, aztán elismerő
                  csodálkozással tekint rá. «Igen, ő megért engem», - rezgett Teriben a diadalmas
                  gondolat, és homályosan olyasfélét érzett, hogy talán ez az a Wahlverwandschaft,
                  amely szót éppen Galgótól hallotta először, de pontos értelmével még most sem volt
                  tisztában. Közben az urak rátértek a politikára és kitűnt, hogy a két férfi
                  merőben eredeti és egyéni nézetei bámulatosan egybevágnak. Megegyeztek abban,
                  hogy a német néplélekben bámulatos fegyelem és szervező tehetség lakik, és
                  őszintén el kell ismerni, hogy e tekintetben, hangozzék bár nemzetgyalázásnak, a
                  magyar faj rendkívül sokat tanulhat a német fajtól. Megegyeztek abban, hogy az
                  orosz faj nagy tömeg ugyan, de életének állati színvonalánál fogva sohasem lehet
                  jó katona, hogy az ellenzéki pártok nemzetrontó politikát folytatnak, mert
                  kritizálni könnyű, de vajjon mit csinálnának ők a hatalom birtokában, hogy a
                  Maginot-vonal bevehetetlen, viszont az Egyesült Államok kétségtelen forradalmak
                  előtt állanak, mert a munkanélküliek száma tizenöt millióra emelkedett. Galgó
                  álláspontjai annyira megnyerték a családfő tetszését, hogy Kárász egyszerre csak
                  nagy élénkséggel így kiáltott fel:</p>
               <p>- No nézd, milyen szórakozott vagyok, hiszen van nekem itthon elfelejtett
                  cigarettám. Teri lányom, itt a kulcs, húzzad csak ki az íróasztalom középső
                  fiókját és nyúlj be jó hátra, találsz ott egy skatulyát, ami teljesen kiment az
                  eszemből.</p>
               <p>Teri sugárzó arccal találta meg a doboz Extrát, amelyben még mindig volt vagy tíz
                  darab. Látta, hogy Galgó az apát teljesen elbűvölte. De az Extrából nem gyújtott
                  rá a vendég, mert a Mirjámot szokta meg, s az Extrától köhögött. Kárász tehát
                  zabolátlan gavallériájáról is tanuságot tehetett, s ez egyetlen cigarettájába sem
                  került. Ez most már olyan bizalomra ragadta, hogy nyíltan Galgó hivatali
                  működésére terelte a szót.</p>
               <p>- Ha már benne vagyunk az őszinteségben, kedves öcsém, egy-két kifogásomat is
                  elmondanám neked.</p>
               <p>- Végtelenül lekötelez kedves bátyám, hiszen Isten a megmondhatója, aki belelát a
                  lelkembe, hogy nincs nagyobb vágyam, mint fölötteseim elismerését
                  megérdemelni.</p>
               <p>- Ahhoz még sok kell, kedves öcsém. Először is reggel el szoktál késni.</p>
               <p>- Igaz. A szemrehányás jogos voltát férfiasan belátom. De boldog vagyok, hogy
                  tárgyilagosan megvilágíthatom a kérdést. Én most nagy lelki válságon megyek
                  keresztül, kedves bátyám. Szüleim elhaltak és baráti körömtől, mikor a központtól
                  idehelyeztek, teljesen elszakadtam. Otthonom nincs, családtalanul élek, mint a
                  kivert kutya. Nagyon érzem az árvaság súlyát, néha órákig fetrengek álmatlanul az
                  ágyban és sorsomról gondolkozom. Nem csoda, ha két izben is megtörtént, hogy
                  reggel elaludtam, és mivel háziasszonyom elég hanyag és elfelejtkezik költeni,
                  férfiasan elismerem, hogy igen, elkéstem. Ehhez járult még az én bámulatos
                  balszerencsém. Mintha árvaságomban a végzet is üldözne. Egy alkalommal, mikor
                  idejében és pontosan siettem a bankba, egy részeg munkás haladt előttem a
                  feleségével. Szóváltás tört ki közöttük, a fráter neki esett a boldogtalan
                  asszonynak és ököllel agyba-főbe kezdte verni. Én ezt nem nézhettem tétlenül,
                  elvégre a szülői házban úgy neveltek, hogy egy védtelen nőnek, ha
                  életveszedelemben van, segítségére kell sietni. Megfékeztem tehát a garázda
                  embert, arculütöttem és lefogva tartottam mindaddig, míg az emberek nem jöttek.
                  Akkor aztán már megkönnyebbülten szaladtam a bank felé, de hiába, egy negyedórát
                  késtem.</p>
               <p>- Nono. Volt az egy félóra is.</p>
               <p>- Lehet, kedves bátyám. Ilyen felindult állapotban az ember nem nézi a perceket.
                  Ha Sütő cégvezető úr egy félórát mond, akkor egy félóra volt. Amit egy fölöttesem
                  mond, az nekem szentírás még akkor is, ha az a fölöttesem téved, elvégre ő is
                  ember.</p>
               <p>- Na és mi volt az a háromnegyed órai késés pénteken?</p>
               <p>- Ez az én ördögi balszerencsém. Pénteken a szokottnál korábban indultam a bankba.
                  A Mór-utca sarkán, éppen a tanítóképző előtt, hirtelen lökést éreztem és
                  elterültem a földön...</p>
               <p>Teri alig hallhatóan felsikoltott. Galgó hálás oldalpillantással folytatta:</p>
               <p>- Eszméletemet nem vesztettem el és még láttam, hogy az a gépkocsi, amely elütött,
                  lelkiismeretlenül tovább rohant. De egy vadonatúj ruhámat teljesen pozdorjává
                  szakította, azonkívül apróbb zúzódásokat szenvedtem. Kénytelen voltam hazamenni,
                  sebeimet megvizsgálni és átöltözni. Komoly bajom nem esett, megúsztam némi anyagi
                  kárral és háromnegyed óra késéssel.</p>
               <p>- És miért nem mondtad ezt el a bankban?</p>
               <p>Galgó bánatosan mosolygott és széttárta két kezét.</p>
               <p>- A gázolásnak nem volt tanuja. Sütő cégvezető úr hiszi az ilyet, ha akarja. Ha
                  nem akarja, nem hiszi. Én tehát inkább vállaltam férfiasan a késés ódiumát,
                  semhogy bárki is hazugnak nézzen. Az embernek ilyenkor vállat kell vonnia; én jól
                  tudom, hogy az élet igazságtalan.</p>
               <p>- Na jó. De azt jelentik nekem, hogy nagyon szereted a dolgodat mással
                  elvégeztetni, azalatt lógatod a lábadat és zavarsz másokat.</p>
               <p>Galgó ismét elmosolyodott és megcsóválta a fejét.</p>
               <p>- Kedves bátyám, - szólt végre akadozva, - nekem most nagyon nehéz erre felelni.
                  Én inkább a fejemet levágatom, semhogy mást bajba keverjek. De igyekszem úgy
                  elmondani a dolgot, hogy akiről szó van, arra kedves bátyám semmiesetre se
                  ismerhessen rá. Egy kolléga mindent elkövet, hogy egy kis emelést kapjon.
                  Mindenáron ki szeretné tüntetni magát. Látta, hogy valami munka van a kezemben,
                  ami nagyon szép feladat, amivel fel lehet tünni a vezetőség előtt. Ne is
                  méltóztassék faggatni, még csak célzással sem árulhatom el, hogy ez melyik feladat
                  volt. Az illető kolléga úgyszólván sírva rimánkodott, hogy ezt a munkát engedjem
                  át neki. Soká konokul vonakodtam. De olyan könyörögve unszolt, hogy végül mégis
                  engedtem. Ő nekifogott, én pedig csikorgó foggal, szégyenkezve, tétlenül ültem az
                  íróasztalnál és idegesen lógattam a lábamat, ez igaz, ez megfelel a
                  valóságnak.</p>
               <p>- Miféle kolléga volt az?</p>
               <p>- Kedves bátyám, én inkább négyfelé vágatom magam, de ezt nem mondom meg.
                  Önfeláldozás volt, becsületesen viselem a konzekvenciákat. Olyan okom volt a
                  kérés teljesítésére, amelynek lehetetlen ellenállni.</p>
               <p>- Olyan ok nincs, hogy attól az ember a munkáját rákenje másra.</p>
               <p>Galgó egyszerre megváltozott. Hangja megszilárdult, tartása kiegyenesedett.
                  Hasonló lett ahhoz a többszörösen kitüntetett hőshöz, akit ellenségei
                  hazaárulással vádoltak meg névtelen levélben.</p>
               <p>- Mély tisztelettel bocsánatot kérek, kedves bátyám, hogy ellentmondok, de ilyen
                  ok van. Az illető kolléga az édesanyjára hivatkozott. Ezzel az érvvel szemben én
                  tehetetlen vagyok, megmondom őszintén. Én az édesanyámat kétéves koromban
                  vesztettem el. Nem is emlékszem rá, inkább csak sejtem. Mások előadásából tudom,
                  hogy feltűnően szép asszony volt. Az egész minisztérium bolondult utána. De ő csak
                  nekünk élt, atyámnak és nekem. Mondják, hogy engem a rajongásig szeretett.
                  Kimondhatatlanul boldog volt, jókedvű, ragyogó és elragadóan kedves. Csodaszépen
                  énekelt és sajátmagát virtuóz módon kísérte zongorán. Mikor kétéves voltam,
                  spanyolt kapott. Három nap alatt meghalt. Az én életemnek gyógyíthatatlan
                  fájdalma, hogy őt nem ismerhettem és idő előtt örökre elvesztettem. Most is őt
                  keresem az életben szomorú vágyaimmal, de hiába keresem. Ha ismeretlen utcán
                  idegen városban elmegyek egy ház előtt, amelynek ablakán keresztül csak egy
                  pirosernyős családi lámpát lehet látni, elszorul a szívem: az az érzés támad
                  bennem, hogy egy anya ül ott benn meghitt kettesben a fiával, egymás kezét fogják
                  és beszélgetnek. Megkettőzöm ilyenkor lépteimet, hogy mennél hamarább elfelejtsem
                  ezt az ablakot. Én már egész életemben árva gyerek maradok. Kedves bátyám, engem
                  bármire rá lehet venni, ha valaki...</p>
               <p>Itt Galgó összeharapta száját, erőt vett magán, aztán remegő hangon, nedvesedő
                  szemmel fejezte be, sokkal halkabban:</p>
               <p>- ...ha valaki az édesanyjával érvel előttem.</p>
               <p>Kárászné elsírta magát, Teri is gyorsan elékapott zsebkendőjébe temetkezett.
                  Kárász nem sírt ugyan, de szemmelláthatóan zavarba jött.</p>
               <p>- Jó, jó, - mondotta - nem azért hoztam fel az egészet... nem kell azt úgy
                  venni... meg vagyok győződve, hogy ezek olyan kezdeti dolgok, majd belejössz itt
                  nálunk és úgy végzed a dolgodat, mint az izé... hehehe, mint az olajozott
                  istennyila.</p>
               <p>A bankigazgató erőltetetten nevetett, de ennek a nevetésnek nem volt visszhangja,
                  Galgó felállott és olyan halkan, hogy szinte suttogott, búcsúzni kezdett:</p>
               <p>- Végtelenül restellem, kedves bátyám, hogy így elragadtattam magamat. De ha
                  boldog és meghitt családi fészek melegébe vetődöm, az mindig ilyen hatással van
                  rám. Most engedelmet kérek, hogy távozhassam.</p>
               <p>Szertartásosan meghajolt, máris sarkonfordult és sietett kifelé. Kárászné szemét
                  törölgetve nézett a távozó után becsukódó ebédlőajtóra.</p>
               <p>- Szegény. Igazán szívemből megsajnáltam.</p>
               <p>- Megrendítő, - mondta Teri még mindig sírva.</p>
               <p>Csend következett. Az anya felállott, hogy rendbeszedje a kávésedényt. Vitte
                  kifelé és csak úgy mellékesen hátraszólott:</p>
               <p>- Meg kellene az ilyennek házasodni.</p>
               <p>Kint hirtelen megint megeredt a zápor. Terinek eszébe jutott egy filmdarab címe:
                  Árvák a viharban. Ettől újra elsírta magát. Kárász nem szólt semmit. Új
                  fogpiszkálóért nyúlt, a végét ujja bögyével figyelmesen megtapogatta, aztán a kis
                  fadarabot mélyen eltűnődve kezdte jobbfülében forgatni.</p>
              
            </div>
            <div type="chapter">
               <head>II.</head>
               <p>Az Általános Forgalmi Bankban Teri volt egyik állandó tárgya azoknak az
                  íróasztalközi beszélgetéseknek, amelyek rögtön kitörtek, valahányszor Sütő
                  cégjegyző bement a vezérigazgatóhoz jelentést tenni. Máskor beszélgetni nem igen
                  lehetett, mert a bank hivatali helyisége két nagy szobából állott, az egyikben
                  tanyázott maga Kárász vezérigazgató, a másikban zsúfolt asztaloknál, amelyek a
                  középen álló nagy Wertheim-szekrény körül úgy csoportosultak, mint a falusi
                  templom körül a zsúpfedeles lakóházak, tanyáztak a bank összes többi
                  alkalmazottai. Sütő cégvezető elkülönített helyen ült és még hozzá dobogón. Innen,
                  mint a tanár az osztályon, mindig végigtekinthetett az egész hivatalnoki karon.
                  Diskurálni egyáltalában lehetetlen volt, csak mikor Sütő bement a vezér párnázott
                  ajtaján, de akkor aztán olyan vídám zúdulás keletkezett, mintha a búzamezőn valami
                  népmesei csoda folytán minden kalász egyszerre kezdené a mondókáját. Azonnal
                  beszélgető csoportok keletkeztek ilyenkor, a vakmerőbbek még a harmadik-negyedik
                  íróasztalig is elmerészkedtek; sőt féltesttel ráültek az idegen íróasztal
                  peremére, kitéve magokat annak a veszedelemnek, hogy hirtelen kilép az ajtón Sütő,
                  s akkor az egész hivatalnoki kar úgy rohan hanyatthomlok az eredeti
                  íróasztalokhoz, mint ahogy a gyepen hempergő és dulakodó bakák egymást fellökve
                  rohannak a sorba a mérges őrmester hajdani Vergatterung szavára.</p>
               <p>A beszélgetésekben tehát gyakran szerepelt Teri, a vezérigazgató leánya. Galgó
                  Lóránt, aki mindössze három hónapja tartózkodott Püspökcsanádon, már részletesen
                  tudta a Kárász-ház múltjának és jelenlegi életének összes részleteit. Tudta, hogy
                  Kárász a bank valamennyi hivatalnokától megkövetelte az egyetlenegyszeri tisztelgő
                  látogatást, de több látogatásba aztán nem is ment bele, csak igen ritka esetekben.
                  A hivatalnoki kart nyers merevséggel távol tartotta otthonától. Néhány éve még
                  nem volt ilyen tartózkodó. A bank fiataljai gyakran részesültek abban a
                  szerencsében, hogy feketekávé és uzsonna közti időben megjelenhettek beszélgetni a
                  Kárász-háznál, ahol ugyan a világon semmivel soha meg nem kínálták őket, még
                  cigarettával sem, de szülői ellenőrzés szigora alatt illedelmesen beszélgethettek
                  a vezérigazgató két leányával. Történt azonban, hogy Irma, a nagyobbik leány, hogy
                  hogy-nem, veszekedett szerelemre lobbant Rozinay iránt, aki a banknak éppen
                  legrosszabbul fizetett, legfiatalabb és egyben leghaszontalanabb tisztviselője
                  volt. Kárász, mikor a dolog kipattant, azonnal kitiltotta házából a bank
                  legényeit, Rozinayt rövid úton elcsapta, Irmát pedig, noha ez nyiltan
                  öngyilkossággal fenyegetődzött, rövid úton hozzákényszerítette egy Kluppe nevű
                  némethez, aki a Dresdner Bank megbízásából egy városi kölcsön nyélbeütése céljából
                  járt Püspökcsanádon és ügyét Kárász bevonásával tárgyalta le. Irma nem lett
                  öngyilkos, hozzáment a némethez, most már boldog asszony, Rozinay pedig
                  könyvügynök Budapesten. De a hivatalnokok azóta csak ritka esetekben kaptak
                  látogatási engedelmet a Kárász-háztól. Ezért is keltett akkora ribilliót a
                  bankban, hogy Galgónak immáron negyedszer volt alkalma megfordulnia Kárászéknál.
                  És ez különös módon egyáltalában nem keltett irígységet a kollégák között, sőt
                  mindnyájan a magok elnyomott kasztjának reménységét látták Galgóban: kiki mintegy
                  úgy érezte, hogy a gazdag házból való kitiltásért Galgó fog neki elégtételt
                  szolgáltatni, és Terit csak azért is egy közülök való kapja meg. Ezért biztatták,
                  unszolták és valóssággal csigázták étvágyát: Kárász komoly vagyonú ember, ennél a
                  háznál érdemes ütni a vasat. A kényúr a népből származott, a közeli Koltáron még
                  szántóvető ember volt a nagyapja, apja már a városba került és hivatalszolga lett
                  a törvényszéken, ő állati szorgalommal és tandíjmentességgel elvégezte a jogot,
                  ügyvédnek ment, de irodáját meg sem nyitotta, megkapta a bank ügyészi állását, és
                  mivel a budapesti központ nem találhatott nála sem szorgalmasabb és megbízhatóbb,
                  sem kétségtelenül tisztakezűbb és becsületesebb embert, minden különösebb nehézség
                  nélkül cseppent belé a vezérigazgatói székbe. Zsugorisága és rögeszméhez hasonló
                  gyüjtési szenvedélye ismert volt az egész városban, de ő ezzel a hírével nem
                  törődött, csak évről-évre rakta élére a pénzt. Most már övé volt az a ház,
                  amelyben lakott, három nagy telke volt a Brazilia nevű városrészben, ahol a
                  helyiérdekű és az iparvasút kiépítése óta tízszeresekké lettek a telekárak, de
                  vagyona zömét maga a bank őrizte értékpapirokban.</p>
               <p>- Ügyes légy, ember, - biztatták mohón a kollégák Galgót, - az öreg vagyona
                  háromszázötvenezer pengő, és annak nemcsak a fele Terié, hanem túlnyomórésze,
                  mert Irma örökségének jórészét az öreg már kiadta hozományban. Több mint
                  kétszázezer pengő, amire Teri számíthat, erre vigyázz!</p>
               <p>- Ó, én csak szerelemből fogok házasodni, - mondta ilyenkor Galgó szelid
                  mosollyal, - mit érne nekem az élet olyan asszony mellett, aki nem érti meg a
                  lelkemet.</p>
               <p>Erre némelyek azt mondták, hogy Galgó bődült szamár, akit zárt intézetben kellene
                  ápolni, mások pedig azt, hogy életveszélyes és agyafurt kutya, aki nagyon jól
                  tudja, mitől döglik a légy. De mindkét párt szívből kívánta Galgónak, hogy Teri
                  esetében a névtelen bankhivatalnokok seregének zászlaja diadalmaskodjék. Pokoli
                  kéjt ígért nekik az a remény, hogy a Kárász embernyúzó zsarnokságából és dühödött
                  hörcsög-természetéből származott pénzen közülök valaki éli vigan életét.</p>
               <p>Galgó rövid egymásutánban három ízben is engedelmet kapott, hogy feketekávénál
                  megjelenhessék. Első alkalommal főként a pesti központról volt részletesebben
                  szó, Galgóból csak úgy ömlöttek az adatok, volt közvetlen főnökeiről az
                  elragadtatott tisztelet hangján beszélt, csak Kecskéssyről, a személyzeti osztály
                  főnökéről, nem akart nyilatkozni. Ez nagyon fúrta Kárász oldalát, de Galgó minden
                  faggatásnak mereven ellenállt. Hosszas unszolás után végre megvallott ennyit:</p>
               <p>- Kecskéssy engem igen nagy sajnálatomra nem tüntetett ki jóindulatával olyan
                  okokból, amelyekről úriember nem beszélhet. Kényes história. Ezért nem is volna
                  lovagias dolog, ha bármilyen irányban nyilatkoznám róla. Annyival azonban tartozom
                  az igazságnak, hogy Kecskéssy remek munkaerő és a vállalatnak kétségkívül értékes
                  embere.</p>
               <p>A budapesti személyzeti főnök nagy szoknyavadász hírében állott és Kárász
                  tapintatosan nem is firtatta tovább a dolgot: az összefüggéseket nyomban
                  megértette és igen természetesnek találta, hogy valami pesti hölgyike ezt az
                  elragadó modorú, elegáns és csinos Galgót részesítette előnyben, ami persze mód
                  nélkül felháboríthatta a tökkopasz és öreg Kecskéssyt. Nyilván ilyen okon
                  helyezték is vidékre Galgót a központból.</p>
               <p>A második alkalommal Kárász vakmerően a saját rokonságára terelte a szót, mert ezt
                  a kényelmetlen pontot Galgó előtt tisztázni akarta. A pesti fiatalember igen jól
                  vizsgázott. Mindenekelőtt agyba-főbe dícsérte azokat, akik nem haladnak a korral
                  és nem veszik le mélyen a kalapot az alsóbb tömegekben mutatkozó ernyedetlen
                  szorgalom előtt, hanem irígyen és tehetetlenül kofának bélyegzik a makulátlan
                  tisztességű őstermelőt, hiszen ezen az alapon Festetics herceget is kofának
                  lehetne bélyegezni, aki saját borát kocsmájában árúsítja, bár nem személyesen.
                  Kárász, aki ádáz dühöt takargatott lelkében a reá fittyet hányó sógor, Hutter
                  Flórián ellen, már fészkelődve kezdte sokallni Galgó lelkes dícséretét, mikor
                  Galgó hirtelen fordulattal más ösvényre kanyarodott:</p>
               <p>- Más azonban a bank érdeke, amelynek mindnyájunk előtt szentnek kell lennie.
                  Szerintem, kedves bátyám, a vezérigazgató presztizse azonos a bank presztizsével.
                  A társadalom igazságtalan, ezt tudjuk. De ezért az igazságtalanságért a mi
                  bankunk nem felelős. Ha tehát valaki alkalmat ad arra, hogy őt a társadalom, bár
                  igazságtalanul, kofának gúnyolja, az árt a vezérigazgató előkelő presztizsének,
                  ennélfogva nem jó szolgálatot tesz a banknak. Ez az én tiszteletteljes
                  véleményem. És ha már kedves bátyámtól megkaptam azt a ragyogó ajándékot, hogy
                  bizalmába méltóztatott fogadni, rá kell mutatnom egy kényes pontra. Terike
                  kisasszonynak egy szép napon férjhez kell mennie, hiszen ez a világ
                  rendje...</p>
               <p>Kárászné meghökkenve fészkelődött a széken, Teri elsápadt a vakmerő beszédtárgy
                  hallatán, a Kárász riadt arcán pedig valami olyan gyanakvás jelent meg, hogy ahá,
                  most bújik ki a szeg a zsákból. De Galgó nyugodtan, könnyedén folytatta:</p>
               <p>- Ilyen ragyogó tulajdonságokkal megáldott hölgyet, mint Teri kisasszony, nem
                  vehet el más, mint főispán, polgármester, vagy valami magas budapesti előkelőség.
                  Ez természetes. És félig tréfásan, de félig komolyan azt mondhatom, hogy mi, a
                  bank tisztviselői, akik kedves bátyám remek vezetése alatt át vagyunk hatva a
                  testületi szellemtől, egyenesen meg volnánk sértve, ha Teri kisasszonyra más is
                  fel merné szemét emelni, mint valami igen gazdag és igen előkelő állású ember. Már
                  pedig ez a kérdés, mély tisztelettel bocsánatot kérek merész nyíltságomért,
                  összefügg ennek az előkelő úriháznak presztizsével.</p>
               <p>E látogatás alkalmával búcsúzáskor Kárász megveregette Galgó hátát. Kétszer
                  egymásután rátapogatott, amit a bankban is csak kivételes látogatókkal tett meg.
                  Sütővel például sohasem tette. A harmadik alkalommal Kárász kertelés nélkül szóvá
                  tette Galgó rokoni összeköttetését a Csáky grófokkal. Galgó félrehajtott fejjel,
                  bocsánatkérő mosollyal szabadkozott, az olyan ember hangján, mint aki elnézést esd
                  azért, hogy félkeze béna. Kifejtette, hogy erről nem nagyon szívesen beszél,
                  hiszen meggyőződése szerint az embert nem vérsége, hanem belső tulajdonai szerint
                  kell értékelni. De aztán belemelegedett és igen érdekes előadásban ismertette a
                  Csáky-címert, amelyben turbános törökfő látható, s a fej alján a levágott nyakból
                  csepeg a vér. A család különben Csák Mátétól származik, a trencséni kiskirálytól.
                  Csáky Gergely, aki a rigómezei ütközetben esett el, keresztkomája volt Hunyadi
                  Jánosnak, mert Mátyás királyt ő tartotta keresztvízre. Értsük meg tehát: nem Csáky
                  Gergely instálta Hunyadit, hogy jöjjön el keresztapának, amit elvégre nem nehéz
                  elérni mágnás-körökben, hanem Hunyadi, mikor Mátyás számára keresztapát kellett
                  választania, erre csakis Csáky Gergelyt találta méltónak.</p>
               <p>- És a te dédanyád melyik ágból származott?</p>
               <p>- Amelyikből Albin bácsi.</p>
               <p>- Kicsoda?</p>
               <p>- Albin bácsi, - ismételte Galgó unottan, - a kultuszminiszter, aki egy Bolza
                  grófnőt vett feleségül. Gyerekkoromból még emlékszem egy képére, amely nálunk
                  lógott. Furcsa, hogy kedves bátyám mennyire hasonlít ahhoz a képhez.</p>
               <p>- Ugyan ne beszélj marhaságokat, - mondta Kárász boldogan, - tudom én jól, hogy
                  bennem semmi arisztokratikus nincsen. Az én dédanyám, kedves öcsém, nem grófnő
                  volt, hanem koltári parasztlány. És én arra büszke vagyok, vedd tudomásul.</p>
               <p>Ez alkalommal Kárász nemcsak megveregette a Galgó hátát, hanem az ajtóig el is
                  kísérte. Galgó tehát most már joggal elmondhatta magában hogy Kárász kedvencévé
                  lépett elő. De Terivel soha még három mondatot négyszemközt nem beszélhetett.
                  Kárászék soha nem hagyták egyedül a leánnyal, másutt pedig nem beszélhetett vele,
                  mert a család egyáltalában nem járt sehová. Teri minden társadalmi élete és
                  szórakozása kimerült abban, hogy havonta kétszer-háromszor elmehetett anyjával
                  moziba. Talán kiókumlálhatta volna, mikor mennek megint, és talán módját ejtve,
                  hogy véletlenül találkozzék velük, talán csatlakozhatott volna hozzájok, de az
                  otthonban tett látogatásoknál ez sem ért volna többet. Mindezt már régebben
                  végiggondolta. Most tehát igen egyszerű megoldás mellett döntött: mikor nemsokára
                  ismét megjelenhetett Kárászéknál, apróra összehajtogatott levelet tartott készen a
                  markában. Mikor Kárász éppen egy új fülpiszkáló válogatásába mélyedt, a
                  háziasszony pedig a kredenc felé fordulva a kávésedénnyel bajlódott, Galgó feltűnő
                  és erős intéssel arra hívta fel Teri figyelmét, hogy nézzen az asztal alá és vegye
                  észre a levelet, amelyet a szülők nem láthattak. Teri mély megdöbbenéssel
                  elpirult, és mikor igen nagy aggodalommal a levélért nyúlt, érezni lehetett, hogy
                  erősen reszket a keze. De a levél ott volt. És Teri, mihelyt lehetett, elolvasta.
                  A szövegtől megint reszketni kezdett a keze.</p>
               <p>Tündérkirálynő! Ha nem beszélhetek magával legalább egyetlen percet négyszemközt,
                  meghalok. Az én szegény magányos lelkem, amely kimondhatatlan sóvárgással keresi a
                  maga társát, a világító csillagot az élet vak homályában, eleped a szomjúságtól.
                  Nem akarok semmit, csak a hangja csodálatos dallamosságában akarok fürdeni, akkor
                  aztán jöjjön az örök elmúlás. Könyörögve kérem, írjon nekem, ha szerét ejtheti,
                  Göllner-köz 3. alá. Írjon, rimánkodva kérem, ha másért nem, emberbaráti
                  irgalomból, hiszen jól tudom, hogy másra nem számíthatok. Szívélyesen üdvözli
                  Valaki, akinek minden gondolata csak maga.</p>
               <p>Teri aznap éjjel nem aludt. Másnap alig várta, hogy szokott technikájával
                  megírhassa a választ. De most még jobban biztosította magát meglepetések ellen,
                  mint máskor. Szobájának a szülők felé eső ajtaját egyszerűen lezárta kulccsal, a
                  nappali felé eső ajtó elé pedig odatolt egy széket. Aztán nekiült írni. A
                  megszólításon már nem tépelődött, mert az éjszaka álmatlan hányódásai alatt
                  belátta, hogy semmiféle megszólítást nem tud kieszelni.</p>
               <p>Úgy érzem, hogy én önt már évek hosszú sora óta ismerem. Ha a lélekvándorlás igaz
                  (és én hiszek benne!!!) akkor egy hajdani életben mi testvérek voltunk, talán az
                  Alpok hófödte mezőin, talán a Kelet csodás mesevilágában - - - Én is egy megértő
                  lélek után (essen) esengek... Vágyom beszélgetni, megvallom, de ezen tervről
                  tegyen le, mivel megvalósítása szinte lehetetlen. Talán csak láthatjuk egymást
                  egy röpke percig a következő módon: a mi kertünk mögött van egy üres telek,
                  amelyen csak rét van, amely rét lakatlan, és ettől jobbra van Soltész nyug.
                  rajztanár kertje, ki festeni tanulóknak órákat ad, tehát ha ön festeni tanulna és
                  a kertben véletlenül sétálhatna, úgy az említett réten át legalább egyik a másikát
                  láthatnánk valamely napon pont három órakor, a legalkalmasabb lenne, ha előre
                  tudnám, de ez csak egy kis fehér leányszobában született csalóka ábránd, mely
                  örökre kivihetetlen, hiszen az élet csupa lemondás és ábrándozás az élet
                  megrontója, de hagyjuk ezt, szívélyesen üdvözli... Valaki - - -</p>
               <p>Galgó másnap reggel már megkapta a levelet. Őt magát lepte meg a legjobban, hogy a
                  leány gyors és érdemleges válasza nem keltett harsogó örömet benne, sőt inkább
                  kedvetlenül érintette. Mindent szerethetett a világon, csak tevékenykedni nem.
                  Különösen azonnal nem. Az a gondolat, hogy most elkutyagoljon a jelzett házhoz,
                  keresgéljen egy vadidegen rajztanárt, alkudjék vele, leckeórák díját szakítsa el
                  vékony pénzéből és mindezt azért, hogy messziről megláthassa Terit, nem látszott
                  előtte kívánatosnak. Megparancsolta magának, hogy gondoljon a kétszázezer pengőre,
                  hátha ez a varázslatos csalétek izgatni fogja. Arra az ösvényre is ráparancsolta
                  gondolatait, hogy a leány a házasság tisztes törvényei szerint az övé lesz. Maga
                  elé idézte tehát Teri képét. Vaskos kis szőke leányt látott maga előtt, akinek
                  szűzi idomaitól majdnem megreped a blúz. Üde fiatalságát gusztusosnak találta.
                  Egészen kívánatos, - mondta magában. De aztán arra gondolt, hogy ha megházasodik,
                  esténként együtt kell ülnie a jómódú otthonban egy lénnyel, aki bizony ostobácska,
                  azt meg kell vallani. Végül vállat vont és ment a hivatalba. Senkit sem kerget a
                  tatár, erről még délután eleget gondolkozhatik. A hivatalból jó negyedórát
                  elkésett. S mialatt a kajánul vigyorgó Sütővel azon vitatkozott, hogy tizenegy
                  perc-e a késés, vagy tizennyolc, azon tűnődött magában, hogy tulajdonképpen miért
                  szokott mindig mindenünnen elkésni, holott az indulásra rendszerint idejekorán
                  szánja rá magát.</p>
               <p>Kettőkor elment a Füstösbe ebédelni. Két olyan vendéglő volt Püspökcsanádon, ahová
                  a kaputos emberek legszívesebben jártak: a Széchenyi és a Füstös. A kettő között
                  az árak tettek jelentékeny különbséget. Galgó százszor jobban érezte magát a
                  Széchenyiben, mert oda jobb közönség járt és hellyel-közzel érdekes idegeneket is
                  lehetett látni, tartozván a Széchenyihez vendégfogadó is, melyet tulajdonosa
                  nagyszállónak nevezett. A tulajdonos általában szerette a «nagy» szót jelzőnek
                  alkalmazni. A fogadó kapujától jobbra a vendéglő, balra a kávéház terült el
                  egy-egy külön teremben, sőt külön cégtáblával. Az egyik ezt hirdette: Restaurant
                  Széchenyi Nagyvendéglő, a másik ezt: Grand Café Széchenyi Nagykávéház. A Füstös
                  pedig ezt az egyetlen felírást viselte: Nemzeti Étterem. Szűk helyiségében maga a
                  vendéglős, a félszemű öreg Füstös töltötte be a főpincéri tisztet, egymás
                  hegyén-hátán ültek a kispolgári vendégek. Itt üldögéltek többek közt a Forgalmi
                  Bank szótlan tisztviselői is, akik hetenként előre váltották meg a kedvezményes
                  árú jegyfüzeteket. Galgó, ha pénze volt, a Széchenyibe ment étkezni, aztán pár nap
                  mulva ráfanyalodott a Füstösre, de itt is drágábban evett, mint más, mert nem
                  vásárolt jegyfüzetet. Itteni étkezését mindig ideiglenesnek tekintette, hiszen
                  bármikor közbe jöhetett valami sikerült kölcsönkérés, vagy egyéb csoda, hogy
                  visszamehessen a Széchenyibe, amelyet igazi és természetes hazájának
                  tekintett.</p>
               <p>Most nem volt pénze, tehát leült a Füstösben a bankasztalhoz.</p>
               <p>- Füstös bácsi, - mondta rögtön leüléskor a kedvetlenül odasiető tulajdonosnak, -
                  mindenekelőtt bejelentem, hogy este okvetlenül fizetek, mert délután
                  becsületszóra megkapok egy komolyabb kártyaadósságot. Miért van olyan jó színben,
                  Füstös bácsi? Magát valami nagy családi öröm érte, vagy valami remek üzleti
                  fordulat, mert még sohasem láttam ilyen jó színben. Úgy csillog az a ravasz
                  szeme, mintha elsőéves jogász volna. Mi? Ha nővérem volna, nem bíznám magára, azt
                  mondhatom. Nagy kujon maga, csak ne is tiltakozzék. Na, mi jót kapunk ebédre?</p>
               <p>Füstös megcsóválta a fejét és noha roppant hiú volt arra, hogy ő milyen agyafurt
                  ember, a bókra nem válaszolt. Habozott kissé, aztán vállat vont:</p>
               <p>- Hát nem bánom, Galgó úr, még az egyszer utóljára.</p>
               <p>Galgó tehát megebédelt nyugodtan, aztán azt indítványozta Kardosnak és
                  Schenkernek, hogy menjenek át a Széchenyi Kávéházba billiárdozni. Azok nem voltak
                  ellene. Átmentek. Kihozatták a három feketét és Galgó lázítására abba is
                  belementek, hogy pénzbe fognak játszani: a vesztes nemcsak a feketéket fizeti,
                  hanem a nyerteseknek fizet egy egy pengőt is. Kihozatták a golyókat, kimondták,
                  hogy csak tisztával lehet végezni, s hogy két golyó ragad-e vagy sem, azt
                  hosszadalmas viták elkerülése végett a markőr dönti el. Az első százas partit
                  Kardos nyerte és várta a pengőket. De Galgó fizetés helyett kontra-pártit
                  indítványozott dupla pénzben. Ezt a százas játszmát Schenker nyerte. Galgó most
                  már rekontra-pártit szeretett volna játszani, de társai ebbe nem mentek bele. Már
                  két óra hosszat játszottak. Galgó tartozott összesen hat pengővel és három fekete
                  árával. Mikor a főpincér és a markőr sürgető komorsággal megálltak előtte,
                  hanyagul így szólt:</p>
               <p>- Én még maradok ujságot olvasni, tartsák fent az asztalt. Ha valaki keresne,
                  kimentem a telefonhoz.</p>
               <p>Vette kalapját és kisétálván az épületből, gyorsított léptekkel befordult a
                  Kacsa-közön. Ott ment tovább céltalanul. Vígasztalan hónapos szobájába hazamennie
                  nem akaródzott, dolga sehol a világon nem volt. Rótta tehát a koncsorgó lépéseket
                  a hőségtől puha aszfalton, amerre a gyalogjáró vezette. Ha történetesen be
                  lehetett fordulni egy másik utcába, minden ok nélkül befordult. Némely kirakat
                  előtt megállt, érdeklődés nélkül nézegette a holmit, aztán tovább ment, s ha
                  megkérdezte volna valaki, hogy mit látott a kirakatban, nem tudott volna felelni.
                  Így érkezett el a Városház-térig, ahol a nyári portól úgy szürkélltek az
                  orgonalombok, mint a hosszú utat tett gépkocsi. Egy lócán leány üldögélt, egy
                  olyan akármilyen leány, sem csúnya, sem csinos. Galgó jól megnézte, de nem ment
                  tovább. Majd tíz lépés mulva visszafordult és elsétált a lóca előtt. A leányt
                  megint élesen megnézte. Az visszanézett, de elfordította a fejét. Galgó döntött,
                  leült a lóca másik végére. Elkezdte kitartóan nézni oldalvást a leányt. Éppen meg
                  akarta szólítani, de ekkor a leány arca felderült a közelgő tiszthelyettes
                  láttára. Felkelt és elébe sietett. Galgó mélységes közönyt színlelve elmerült a
                  református templom tetején látható csillag vizsgálatába. Csak akkor fordult
                  vissza, mikor a pár elhaladt előtte. Utánok akart nézni, de pillantása találkozott
                  a gyanakodva visszanéző tiszthelyettes pillantásával. Elkapta a fejét.
                  Gondolataiban felötlött Teri levele és a rajztanár. Lustasága élénken
                  tiltakozott az ellen, hogy a rajztanárt és kertjét megkeresse. De mérhetetlenül
                  unatkozott és agyában semmi más teendő nem mutatkozott, mint az az egy, amelyet
                  Teri levele oltott beléje. Vannak jóslatok, amelyek csak azért következnek be,
                  mert valaki kimondta őket. S mert egy levélben benne volt ez az út, amelyet
                  teljesen oktalannak tartott, kelletlen sóhajjal, kedvetlenül nekivágott ennek az
                  útnak.</p>
               <p>A házat könnyen megtalálta. Bement nyitott kapuján. A lakásajtót azonban bezárta a
                  volt házigazda. Megnyomta a csengőgombot, nem jött senki. Várt sokáig, a további
                  csengetési kísérletek sem jártak eredménnyel. Ott állt az ajtó előtt s mint ahogy
                  eredetileg lusta volt idejönni, most lusta volt elmenni. Dörömbölni kezdett tehát
                  az ajtón. Semmi válasz. A rest emberek konokságával tovább dörömbölt, sőt már
                  lábával rugdosta az ajtót, mikor végre valami motoszkálást hallott bentről.
                  Soltész nyugalmazott rajztanár kinyitotta az ajtót. Vézna kis ember volt, aki dús,
                  fehér, vállig érő sörényt hordott és borotvált, de azért igen borostás arcot.
                  Pislogó szemén meglátszott, hogy a szokatlan látogató délutáni álmából zavarta
                  fel. Rosszkedvűen vezette beljebb a vendéget a rongyszőnyeges előszobán át a
                  terpentinszagú műterembe. Ennek minden falát keretnélküli képek foglalták el. Volt
                  ott ötven kép is, de végeredményben csak kettő: Soltész nyilván teljes művészi
                  működését csak két festményi gondolat kidolgozására korlátozta: vagy Magdolnát
                  festett, aki rikító szőke hajjal imádkozott barna kámzsában egy halálkoponya
                  előtt, vagy lombos fák közt folydogáló csermelyt, amelyen ugyanaz a szőke leány
                  mezitláb gázolt keresztül, de ezúttal paraszti rokolyában és fején tulipános
                  kendővel.</p>
               <p>Galgó közölte a művésszel azt a szándékát, hogy festeni tanul. Mikor Soltész
                  szeméből azonnal kiment az álom és élénken közölte a leckeóra szokásos díját,
                  Galgó alig figyelt oda. Legyintett.</p>
               <p>- Ó, tanár úr, anyagiakban könnyű lesz megegyezni. Csak az időponttal lesz baj.
                  Mert úgy látom, ebéd után rendszerint szunyókálni méltóztatik. Én pedig csak három
                  óra körül érnék rá.</p>
               <p>Hevesen remélte, hogy Soltész három körül nem fog ráérni. De csalódnia
                  kellett.</p>
               <p>- Ebéd után? Mindjárt hat óra van kérem. De nálam ez is kivétel. Ma véletlenül
                  dőltem le, mert fájt a fejem és aszpirint vettem. A fejfájásom el is múlt. Három
                  óra nekem nagyon jó, kérem szeretettel.</p>
               <p>- Várjunk csak... ne mondjunk inkább fél hármat?</p>
               <p>- Legyen fél három. Hogyne. Elkezdhetjük akár holnap, kérem szeretettel.</p>
               <p>Aztán jó sokáig elbeszélgettek. Soltész minden képét végigmutogatta. Galgó
                  féktelenül magasztalta valamennyit. A festmények fogytával Soltész családképeket
                  szedegetett elő poros fiókokból, ezek kapcsán elmondta élete történetét. Nem volt
                  nagyon izgalmas történet, feleségét korán elvesztette és itt maradt egy
                  leánykával, aki már bénán született és hamarosan romboló csonttuberkulózis tört ki
                  rajta. Tizenegyéves korában a gyermek meghalt. Ez már régen történt, azóta Soltész
                  már rég nyugalomba vonult és itt éldegélt magányoskán, házát bejáróné vezette, aki
                  délelőtt eljött kitakarítani, megfőzte az ebédet, utána felmosogatott és már ment
                  is haza. Soltész másnap délelőttig magára maradt. Hazulról nem igen járt el.
                  Barátai nincsenek, mert az emberekben sokat csalódott. Életét a művészeten kívül
                  csak a galambok töltik ki.</p>
               <p>- Galambok?</p>
               <p>- Azok. Most huszonhárom galambom van, majd megmutogatom őket.</p>
               <p>És most hosszú előadás következett a galambokról. Elmagyarázta a golyvásokat, a
                  dobosokat, a bukókat, a postagalambokat. Elmondta szokásaikat, az egyes fajok
                  különböző jellemét, vadul verekedő természetüket, szerelmi életük sajátságait.
                  Mindezt Galgó nagy érdeklődéssel hallgatta. Már besötétedett, mikor rászánta
                  magát, hogy elbúcsúzik. Terit közben teljesen elfelejtette. A leány, meg a levél
                  már csak akkor jutott eszébe mikor otthon a párnára tette a fejét. Ettől hirtelen
                  éber lett, soká tűnődött a dolgon, majd elhatározta, hogy másnap reggel a Kárászék
                  ablaka felé kerülve megy a bankba. Így is történt. Kárászéknál takarítottak, s
                  Galgónak csak kétszer kellett elsétálnia a ház előtt oda-vissza, már fel is
                  bukkant Teri az egyik nyitott ablakban. De ugyanakkor az anya is kipillantott,
                  beszélgetés céljából tehát nem lehetett megállani. Szertartásos és mély
                  tiszteletadással köszönt, de módját ejtette, hogy három ujját jelentősen
                  megmutassa Terinek. A leánynak láthatóan a lélekzete is elakadt, de nyilván
                  értette a jeladást.</p>
               <p>A bankban kellemetlenségek várták. A kerülő miatt megint elkésett, és Sütő nagy
                  lármát csapott. Kardos és Schenker szóvátették a billiárdveszteséget. Elég nyers
                  volt mindakettő. Ideiglenesen megnyugtatta őket, déltájban pedig alkalmat
                  keresett, hogy Ladányi főpénztárost félrevonja az ablakmélyedésbe. Ladányinak az a
                  híre volt, hogy vagyonos ember, de nagyon vigyáz a pénzre. De Galgó nem rettent
                  vissza az ilyen feladatoktól. Sok mindent igen kevéssé tudott az életben, de egyet
                  remekül tudott. Kölcsönkérni. Ehhez nagyszerű személyi adományok álltak
                  rendelkezésére. Például kitűnően tudta éreztetni hangja alig feltűnő
                  remegtetésével belső világa őszinte felindulását, kitűnően tudta félrehajtott
                  fejjel és tiszta, mély pillantással azt a néma könyörgést beledöfni az áldozatba,
                  amely még a kősziklát is meghatotta, sőt ha minden kötél szakadt, azt is meg
                  tudta csinálni, hogy szeme igazi könnytől lett fátyolos. Ladányi csak öt percig
                  állta az ostromot, akkor írásos nyugta ellenében átadott elsejéig ötven pengőt
                  becsületszóra. Nagyobb kockázatot nem is vállalt, hiszen a fizetések minden
                  elsején az ő kezén mentek keresztül. Kardos és Schenker mindjárt megkapták
                  követelésüket. Füstös bácsi szintén. Galgó gyorsan ebédelt és nem ugyan
                  félháromkor, de háromnegyed után öt perccel ott volt Soltésznál.</p>
               <p>A művész rögtön előadta, hogy oktatási rendszere milyen, s az órákat hogy szokta
                  kezdeni.</p>
               <p>- In medias res, kérem szeretettel. Kimegyünk az udvarra és rögtön elkezdjük az
                  első kompozíciót. Minden részletnél szükség szerint elidőzünk, hiszen nem kerget
                  a tatár.</p>
               <p>- Nagyon jó lesz, tanár úr, de van egy kérésem. Ma változatosság kedvéért nekem
                  van gyötrelmes fejfájásom.</p>
               <p>- Ó Istenem, parancsol aszpirint? Vegye be és dőljön le, tíz perc alatt rendben
                  van.</p>
               <p>- Nem, nem, köszönöm, én nem szeretem az orvosságot. Ha megengedi, hogy tíz percet
                  sétáljak a kertben, semmi bajom. És marad egy félóránk.</p>
               <p>Soltész részvétteljes szolgálatkészséggel ajánlotta fel a kertet. Galgó kiment a
                  kertbe és mindenekelőtt tájékozódni igyekezett. Csakhamar felismerte a közeli
                  házak között a Kárász-otthon idelátszó zsindelyes tetejét. Látta a levélben
                  említett rétet is. Azt is mindjárt felfedezte, hogy erre a telekre a Soltész
                  kertjéből kerti ajtó szolgál. Csak be volt támasztva ez az ajtó, korhadt, széteső
                  lécei és rozsdamarta, ócska zárja nem is voltak alkalmasok semmi gyakorlati
                  használatra. Egyszerűen kitámasztotta az ajtót és átlépett a rétre. Ez nem nagy
                  földdarab volt, hosszúkás füves csík, amely két idegen kert között húzódott végig.
                  Döngicsélő méhek között nesztelenül haladt előre, közben vizsga szemmel fürkészte
                  az ide látszó kerítést, amely minden jel szerint már Kárászék telkét jelezte. A
                  kerítésen túl sűrű orgonabokrok garádja zárta el a kilátást. Odaosont a gyepen a
                  kerítésig, amelynek hol három léce hiányzott, hol kettő. Az eves fadarabok fekete
                  teste, amelyet bőrbaj gyanánt penész-zöld foltok leptek el, szinte mállott az
                  érintéstől. Itt megállt és lesni igyekezett, de csak az orgonafák sűrű lombját
                  láthatta. De néhány pillanat múlva léptek csikordultak a túlsó kert talaján, a
                  lombok halk reccsenéssel engedtek egy közéjök fúródó alaknak. Mintegy négy
                  lépésnyire az orgonafák között átbújt Teri alakja. Ott állt a kerítés túlsó
                  oldalán. A Kárász-ház felől az orgonák miatt nem láthatta senki. Galgó
                  odasietett.</p>
               <p>- Szent Isten, - mondta Teri, félkezét színpadiasan mellére szorítva, - maga
                  hogyan került ide?</p>
               <p>- Behúnyt szemmel jöttem, - suttogott vissza Galgó, - egy tündér vezetett
                  kézenfogva. Az ábrándok tündére.</p>
               <p>És mély pillantással igyekezett Teri szemébe nézni. De ugyanakkor az egész alakot
                  is szemügyre vette. Teri kékbabos nyári ruhát öltött erre az izgalmas kerti
                  sétára. Gyorsan lélekző fiatal keble erősen feszítette a szövetet, fehérbőrű karja
                  gömbölydeden dagadozott. A fehér cérnaharisnyás bokát is végigseperte a
                  férfipillantás. Feltűnően jóvonalú boka volt Teri telt és egyáltalán nem légies
                  termetéhez képest. A pillantás pedig máris visszafutott a leányarchoz, hogy a
                  szöszke haj alatt a kék szem izgatott fényét keresse.</p>
               <p>- Ez borzasztó, - súgta Teri, - csak most ébredek rá, hogy mit csináltam.</p>
               <p>- Nem csinált semmit. Ezt még meggyónnia sem kell. Nem is nyújt kezet?</p>
               <p>Átnyúlt a kerítésen. Teri vonakodva, emésztő zavarban nyújtotta kezét. Ő
                  megragadta, erősen megszorította, nem engedte el. A leány rémülten tépte vissza. A
                  tíz ujj dulakodott egymással.</p>
               <p>- Az Isten szerelmére... nem szabad...</p>
               <p>- Ennyire ellenszenves vagyok magának?</p>
               <p>Teri az ég felé nézett és csak egy «ó» szóval felelt. De ez az egy magánhangzó
                  felért egy tizenhat oldalas levéllel.</p>
               <p>- Bocsánatot kérek, - rebegte Galgó fájdalmasan, hangjában könnyed remegéssel, -
                  nem akartam megbántani. Inkább bármilyen kínhalált elszenvedek, minthogy magát
                  megbántsam. Haragszik?</p>
               <p>A leány némán rázta a fejét. Majd hirtelen rápillantott Galgóra és súgva,
                  szenvedélyesen tört ki:</p>
               <p>- Mondja, miért lépett az életembe?</p>
               <p>És azonnal sírva fakadt. Szepegve folytatta, mint a panaszos kisgyerek:</p>
               <p>- Én eddig nyugodtan éltem az én csendes, nyugalmas életemet, az én kis fehér
                  leányszobámban. Csak az álmoknak éltem és azokat mélyen magamba zártam. Mindenki
                  kacagó és vidám egyéniségnek nézett és senki sem tudta, hogy álarcban járok s
                  mialatt nevetgélek az udvarló fiatalemberek tréfáin, azalatt fájdalmasan élem az
                  én titkos, meg nem értett életemet, amely tele van névtelen ábrándokkal. Mert a
                  szenvedés öregíti a lelket és az életkor nem az évek számától függ...</p>
               <p>- Milyen igaz, - sóhajtotta Galgó, - lássa, az én emberismeretem nem csal. Én a
                  legelső pillanatban rögtön megéreztem, hogy maga milyen mély lélek. Lássa, én
                  idekerültem ebbe a városkába a fővárosi élet forgatagából és csak néztem magam
                  körül: hol van itt egy igazi lélek? Nem találtam egyet sem. Csak éltem itt
                  napról-napra, mint a sivatagban. Míg magával nem találkoztam. Azóta beköltözött
                  lelkembe a fény. Lássa, tulajdonképpen az a vágy vesz erőt rajtam, hogy bárcsak
                  maga ne volna leány. Hanem fiú. Milyen igazi, bensőséges jó barátok tudnánk lenni.
                  Lássa, nekem soha életemben nem volt igazi barátom. Talán egy... bizonyos Sennyey
                  gróf... de az korán és tragikusan meghalt. Maga lehetne nekem ilyen barátom, sőt
                  százszor meghittebb és bizalmasabb barátom...</p>
               <p>- És mi akadálya van ennek?</p>
               <p>- A maga szépsége. Mert hiába próbálnék csak szeretetet érezni maga iránt, az
                  lehetetlen...</p>
               <p>Teri mélyen elpirult. Aztán magasra vetette a fejét. Úgy húzta ki magát, mint ez a
                  nála sokkal magasabb nőknek jól illik. És égre tekintő szemmel közbevágott:</p>
               <p>- Ne folytassa, Lóránt. Erről soha az életben ne beszéljünk. Maradjon ez a mi
                  gyönyörű barátságunk hófehér mindhalálig. Maradjon mindig ilyen légies. Ezt most
                  ígérje meg nekem.</p>
               <p>Galgó dúlt arcot vágott. Szemöldökét összevonta és hevesen rázta a fejét.</p>
               <p>- Soha! Szentségtörés volna, ha ezt megígérném. Megtagadnám éppen azt, ami bennem
                  legszentebb. Ezt ne kívánja tőlem. A csillagokat boldogan lehoznám magának az
                  égről, de ezt ne kívánja...</p>
               <p>Ezt a szenvedelmes mondatot folytatni óhajtotta volna, de torkán akadt a szó. A
                  Kárász-kertből az orgonákon túlról léptek csikorgása hallatszott. Teri rémülten
                  súgta:</p>
               <p>- Osonjon be oda, gyorsan. Gyorsan!</p>
               <p>És valami bódé felé mutatott, amit Galgó csak most vett észre. A fiatalember a
                  gyepen átszökkent és besurrant a bódéba. Ott lócát talált, leült. Valami előző
                  tulajdonos elhagyott fészere lehetett ez, amelyet most senki sem használt semmire.
                  Jól hallotta a csikorgó lépések közeledését és Kárászné hangját:</p>
               <p>- Na, itt van. Tele van kaporral ez az ágy. Miért mondja, hogy itt nincs kapor?
                  Ezentúl innen szedjen.</p>
               <p>- Igenis.</p>
               <p>- Na lássa. A kisasszonyt nem látta?</p>
               <p>- De igen. Itt van valahol a kertben.</p>
               <p>A lépések tovább csikorogtak Galgó még jódarabig várt, aztán óvatosan kilépett a
                  bódéból. Teri még mindig ott állott visszafojtott lélekzettel a kerítés mellett.
                  De most már ő is megnyugodott. Intett Galgónak, hogy jöjjön oda vissza.</p>
               <p>- Elmentek, - súgta, - de most már mennem kell, mert keresni fognak. Talán jobb
                  volna soha többet nem látni egymást.</p>
               <p>- Magának nem muszáj idejönni, - szólt szerényen és rajongva Galgó, - de én holnap
                  háromkor megint itt leszek. Isten vele.</p>
               <p>Kezet nyújtott a kerítésen keresztül. És most Galgó ismét nem engedte el a kezet,
                  sőt lehajolt és vadul megcsókolta. S mikor felegyenesedett, heves súgással
                  hozzátette:</p>
               <p>- Öljön meg. De ezt muszáj volt. Most tünjék el a bokrok között, maga után akarok
                  nézni.</p>
               <p>Ez igaz is volt. Galgó még egy utolsó férfipillantást akart vetni Teri termetére.
                  Annak telt csípője, gömbölyű válla el is tűnt az orgonák között. Mindjárt fel is
                  hangzott távozó lépteinek csikorgása a kavicsokon. Galgó mindenekelőtt a bódét
                  nézte meg figyelmesen, aztán bólintott. Majd pedig a réten gyors léptekkel
                  visszasietett Soltész kertjébe. Közben megcsóválta a fejét.</p>
               <p>- Ejha, - gondolta magában, - de gusztusos kis lány. Eddig tulajdonképpen meg sem
                  néztem. Becsületszavamra kívánatos.</p>
               <p>Az öreg művész elé már jókedvűen lépett.</p>
               <p>- Drága tanár úr, újjászülettem. Ilyen bűbájos, elragadó kertet, mint az öné,
                  talán nem is láttam. Igen, igen, ezt ne vegye túlzásnak. Jártam már főúri
                  parkokban, évszázados tölgyek között. Láttam már csodálatos díszkerteket, ahol tíz
                  hold orchidea bűvölte el a nézőt. De az ön kertje a szívembe markolt. Van benne
                  valami idillikus, valami elragadó... csak egy művész keresetlen lelke hasonlítható
                  ehhez a kerthez... kérem, engedje meg nekem máskor is, hogy itt sétálhassak néha.
                  Velem itt valóságos csoda történt. Nekem tudniillik egy súlyos betegségem van,
                  bizonyosfajta szörnyű fejfájás, amely nagyon ritka... bonyolult tudományos nevet
                  adtak neki, momentán nem jut eszembe... a legerősebb fájdalomcsillapító szerek sem
                  használnak, ha rámjön... már egy vagyont költöttem rá eddig. És ime, pár perc
                  ebben az elragadó kis kertben: újjászülettem.</p>
               <p>Soltész hitetlenül bámult a vendégre. Jól tudta, hogy kertje elég közönséges kis
                  kert. Zavartan habogott a mértéktelen magasztalásra. De Galgó csak egy pillanatra
                  állott meg. Mindjárt tovább lendült.</p>
               <p>- Drága tanár úr, még egyet meg kell mondanom. Számomra a mi tegnapi hosszú
                  beszélgetésünk életem egyik legszebb emléke marad. Nagyon sokféle emberrel
                  találkoztam világéletemben, de talán még sohasem éreztem így, hogy egy nemes
                  művészlélek tárult ki előttem. Nekem az az érzésem, hogy mi az életben még igen
                  mélységes baráti izét, baráti mélységet fogunk érezni egymás iránt. Tegnap este
                  óta gyakran eszembe jutott az a beteg kisleány... és... és nem restellem
                  megvallani, tűnődés közben fátyolos lett a szemem... az én lelkemen ugyanis van
                  egy régesrégi seb... Volt nekem egy kis húgom... az is beteg volt... álmaimban még
                  most is visszatér beesett arcocskája, amelyen rózsákat fakasztott a láz... nagyon
                  kicsi voltam még, amikor meghalt, ő, szegényke, csak egy évvel volt fiatalabb...
                  de hagyjuk ezt...</p>
               <p>Galgó két szeme sarkában vastag könnycseppek jelentkeztek. Soltész mélyen meghatva
                  tette rá a könnyező fiatalember vállára a kezét. Megindult zavarában még mindig
                  nem tudott a helyzethez méltó szavakat találni. Galgó szégyenkezve megcsóválta
                  fejét.</p>
               <p>- Igazán restellem, hogy nem tudtam uralkodni magamon... bocsánatot kérek... ez
                  férfiatlan dolog volt. Nagyon kérem, felejtse el. És a barátságát ne vonja meg
                  tőlem. Tulajdonképpen őszintén sajnálom, hogy akkora a korkülönbség köztünk. Mert,
                  ha én volnék, teszem fel, az idősebb, akkor... akkor most...</p>
               <p>Soltész most megtalálta a kellő szót. Nagy lélekzetet vett és széles, festői
                  mozdulattal hátralépvén, kinyujtotta paroláját.</p>
               <p>- Szervusz, - mondta vakmerően.</p>
               <p>- Szervusz, - felelte Galgó ragyogóan szemérmes arccal, - igazán zavarba hozol,
                  azt sem tudom, hogy ezentúl hogyan szólítsalak.</p>
               <p>- Ugyan kérlek, kedves fiam, csak szólíts nyugodtan Berci bátyádnak.</p>
               <p>Galgó hálásan megköszönte a megtiszteltetést, amelyet «nem érdemelt meg, de
                  életcélja lesz, hogy igyekezzék kiérdemelni». Aztán bocsánatot kért, hogy az órát
                  most már nem tudja igénybe venni, mert átkos fejfájása miatt elmúlt az idő, de ha
                  lehetséges volna, szeretné holnap délután pótolni. Soltész füle tövét vakarta.
                  Holnap háromkor már le van foglalva az órája. Galgó megnyugtatta az öreget, hogy
                  az nem tesz semmit, szivesen elsétálgat ő addig a kertben, amíg rákerül a sor,
                  csak legyen szabad idejönnie. Soltész hadonászó örömmel adta meg az elragadó
                  fiatalembernek az engedelmet.</p>
               <p>Az elragadó fiatalember már háromnegyed háromkor ott volt. Szörnyű fejfájásról
                  panaszkodott és mindjárt ment is a kertbe. Tessék-lássék járkált is ott egy
                  kicsit, hogy megvárja, amíg Soltész el lesz foglalva. Aztán átosont a réten és
                  mindenekelőtt szemügyre vette a bódét. Megállapította, hogy abba Kárászék kertje
                  felől nem lehet belátni. Régi gerendái korhadtak voltak ugyan az ódon
                  tákolmánynak, de a lócát nyilván újonnan ácsoltatta belé valaki, mert arra veszély
                  nélkül ketten is ráülhettek. Miután itt rendesen körülnézett, odament a kerítéshez
                  várni. Néhány perc mulva szétváltak az orgonabokrok és Teri boldog, izgatott
                  ábrázattal odalépett a kerítés másik oldalához. Forró kézcsók következett, Teri
                  már bennehagyta kezét a fiatalember tenyerében.</p>
               <p>- Terike, - suttogta a gavallér, - én csak köszönni jöttem magának.</p>
               <p>- Közbejött valami?</p>
               <p>- Semmi. De meg kell vallanom, hogy akármilyen erős idegeim vannak, majdnem
                  elájulok az idegességtől. Magát észrevehetik a szomszéd kertekből, s a szülei, ha
                  észrevétlenül erre járnak, meghallhatják még a suttogást is... én úgyszólván
                  szétpattanok az izgalomtól. Ha magának valami kellemetlenséget okoznék ezzel a
                  hófehér barátsággal, nem maradna más hátra, minthogy öngyilkos legyek.
                  Búcsúzzunk.</p>
               <p>Teri rögtön pityeregni kezdett.</p>
               <p>- Hát el kell válni ettől a bűbájos, regényes ábrándtól örökre?</p>
               <p>- Sajnos, örökre. Marad az a lehetőség, hogy olykor meghívást kapjak magukhoz
                  feketére. De ez tulajdonképpen még gyötrelmesebb. Annyi mindent szeretnék mondani
                  magának és nem lehet. Csak némán nézem a szépségét és szenvedek. Úgy sem jó, így
                  sem jó. Ez a helyzet elviselhetetlen. Hacsak...</p>
               <p>- Mi az a hacsak? - kapott Teri riadtan a szón.</p>
               <p>- Jöjjön csak négy lépéssel balfelé azon az oldalon.</p>
               <p>Mind a ketten négy lépést tettek balfelé. Ott a rozzant kerítésből három fok
                  hiányzott. Galgó odanyúlt és egyetlen mozdulattal kinyomta a negyediket. Az még
                  csak nem is recsegett. Olyan könnyen engedett a nyomásnak, mint az odvas, lógó
                  fog, amely éppen ki akar hullani.</p>
               <p>- Mit csinál, az Isten szerelmére?</p>
               <p>- Helyet magának. Kényelmesen átléphet ide és leülhetünk a bódéban. Ott nem láthat
                  meg senki.</p>
               <p>- Őrület. Ez teljesen lehetetlen. Hátha keresnek?</p>
               <p>- Semmi baj nem lehet. Ha keresik, visszalép ezen a nyíláson. Senki sem láthatja
                  az orgonáktól, hogy innen lépett át. Engem pedig, ha nyugodtan itt maradok a
                  bódéban, éppenséggel nem láthatnak meg.</p>
               <p>- Nem, nem, ez eszeveszett dolog, ez ki van zárva. Soha, soha, ez lehetetlen.</p>
               <p>Galgó nagyot sóhajtott, tehetetlenül vont egyet a vállán.</p>
               <p>- Hát akkor nem marad más hátra, mint szépen elbúcsúzni. Pedig már úgy
                  megszerettem ezt a helyet. Tegnap óta semmire sem gondolok, csak erre. Mesebeli
                  királynak képzeltem magam, akinek bűvös országa ez a rét és magát a szomszéd
                  királykisasszonynak képzeltem, aki díszes kísérettel ellátogat az én országomba.
                  Akárcsak egyetlen pillanatra is. Csak éppen átlép, én kezetcsókolok birodalmam
                  földjén, aztán maga máris visszalép. De ha ez lehetetlen, hát akkor... a végzet
                  előtt meg kell szépen hajolni. Az én Istenem áldja meg, Teri.</p>
               <p>Kezetcsókolt megint, de a kezét megint nem engedte el. Teri könnyed, halk nevetést
                  erőltetett magára és hamisan, játszi hangon így szólt:</p>
               <p>- Csak egy pillanatra? Furcsa szeszély. Maga igazán regényes egy ember. Ha ez a
                  szeszélye, ám legyen. De csak egy pillanatra.</p>
               <p>Félszegen átbújt a kerítésen. Aggodalmasan, izgatottan tekintett két oldalra,
                  erőltetetten nevetett.</p>
               <p>- Legalább pillantson be ebbe a tündérpalotába, ahol vendégül láttam volna magát,
                  ha életem legnagyobb kérését teljesíti...</p>
               <p>És húzta Terit el nem engedett kezénél fogva.</p>
               <p>- Nem, nem, ez őrület, megláthatnak... hagyjon, igazán...</p>
               <p>- Csak egy pillanatra, igazán... hiszen egy pillanatot maga is megígért... csak
                  éppen bekukucskál... na, igazán...</p>
               <p>A tíz ujj megint birkózott. Teri, hogy meg ne botoljék, kénytelen volt botorkálva
                  lépni egyet a bódé felé. Aztán még egyet.</p>
               <p>- Miféle szeszély ez, igazán... mit ér azzal, ha bekukucskálok... Igazán
                  gyerekség...</p>
               <p>De már ott állt a bódé bejáratánál. Még egyet lépett és már bent is állott.</p>
               <p>- Hálásan köszönöm, hogy a könyörgésemet teljesítette. Látja, nem élek vele
                  vissza. Nem is marasztom. Most el fogok búcsúzni. Elmondom, ami itt lobog a
                  szívemben. Aztán, ha elmondtam, legyen, ami lesz. Utánunk a vízözön. Csak egy
                  perc az egész. Üljön le.</p>
               <p>Őmaga leült és Terit odavonta ujjainál fogva a lócára.</p>
               <p>- Borzasztó, - rebegte a leány - én elájulok.</p>
               <p>Látszott is rajta, hogy közel van az ájuláshoz. Galgó félrehajtott fejjel,
                  tekintete legesdeklőbb kifejezésével ránézett.</p>
               <p>- Csak egy perc az egész. Hallgasson meg. Meg akarom mondani magának, hogy maga az
                  első lény a világon, akivel lelki közösséget érzek. Lássa, nekünk most el kell
                  válnunk. A szívem vérkönnyeket sír, de magáért akár a szenvedést is vállalom.
                  Lehet, hogy lesz az életben egy perc, amikor szükségét érzi, hogy kiönthesse a
                  lelkét egy testvéri lélek előtt. Bárhol bolyongok a nagyvilágon, én csak egy
                  szavára várok és ott termek. Megígéri, hogy szólítani fog?</p>
               <p>- Meg, - felelte Teri behunyott szemmel.</p>
               <p>- Akkor én jövök és azt fogom mondani: «szólítottál, testvérlélek, én vagyok a te
                  védő szellemed, kívánd akár a halálomat, én nem kérek érte semmit. Én csak azt
                  kívánom, hogy idehajtsad fejedet az én bánatos, rajongó fejemhez és...»</p>
               <p>Amíg ehhez az éshez ért, Galgó mérnöki szemmel kimérte a tervezett mozdulat
                  távolságát, készítette két kezét, közelítette fejét és mivel éppen az ésnél
                  tartotta alkalmasnak a pillanatot, átkapta Teri fejét és szájoncsókolta. A csók
                  sokáig tartott. Csók közben félkezét Teri engedetlenül vergődő vállára kapcsolta
                  és magához szorította. A leány először rángatódzva akart kiszabadulni, aztán
                  aléltan engedte át száját a csóknak, mintha most csakugyan elájult volna. Mikor a
                  fiatalember elengedte, pár pillanatig mozdulatlan maradt, majd hirtelen felugrott,
                  a rémület és ámulat tekintetével meredt rá a gavallérra, majd riadt menyétként
                  surrant ki. Mire Galgó utána indult, már az orgonabokrok csapódását hallotta. De
                  szemében még benne maradt a leány feldúlt arca. Önmaga is elcsodálkozott a csók
                  viharos hatásán. Teri szeme alatt sötét árnyék jelent meg, haja rendetlen boglyává
                  kuszálódott, egész teste remegett.</p>
               <p>Ő elindult lopódzva a réten, mint a távozó tolvaj. Tenyere még emlékezett a
                  gömbölyű váll izgalmas melegére. Kívánatos leány, az biztos. De most mi lesz?
                  Igyekezzék elvenni? Nem, ehhez nem volt semmi kedve. Túlságosnak találta az árat.
                  Próbálja elcsábítani? Kockázatos dolog, kiderülhet, az apa bizonyára
                  életveszélyesen brutális tud lenni, ha arra kerül a sor. Tehát?</p>
               <p>Vállat vont. Lesz, ami lesz.</p>
              
            </div>
            <div type="chapter">
               <head>III.</head>
               <p>A Kultúrházban rendezett jótékony hangversenynek maga a főispán volt a védnöke. S
                  a védnök személyes látogatást tett a bankban, hogy Kárászt az ügynek megnyerje.
                  Mint az igazgatóság elnöke, elég puha fába vágta fejszéjét. Kárász ívet
                  köröztetett, amelyen a bank valamennyi tisztviselője jegyet foglalt le a
                  hangversenyre. Az ívet Kárász maga fogalmazta meg, de Csikász írta tisztába, a
                  legfiatalabb tisztviselő, aki olyan remekül tudott szépírást, mint a kőnyomda.
                  Csikász a léniák és színes ceruzák bolondja volt és egész délután piszmogván,
                  remekművet alkotott: különböző színű rovatokat rajzolt a négypengős, kétpengős és
                  egypengős jegyek igénylői számára. Négypengős jegyet csak Kárász vezérigazgató
                  rendelt, mégpedig három darabot. Ilyet a tisztviselőknek rendelniök nem volt
                  szabad. Sütő az olcsóbb jegyekhez osztotta be őket. Teri és szülei így a harmadik
                  széksorba kerültek, Galgó a tizedikbe.</p>
               <p>A műsor nagy sikerrel zajlott le, de Galgó mindvégig bonyolultan és kellemetlenül
                  érezte magát. Mert az utóbbi hetek alatt püspökcsanádi ismeretségei bővültek és
                  hölgyekkel is megismerkedett. Mivel pedig alaptermészeténél fogva, amelyet
                  kényelmetlen pillanatokban maga is megátkozott, nőkkel csak kurizáló hangon tudott
                  beszélni, már úgynevezett flörtjei fejlődtek Püspökcsanádon, s ezek közül többen
                  jelen voltak a nézőtéren. A «szemezés» ősi praktikáját a hangverseny alatt is
                  folytatnia kellett. Lőcs Lajosné, a gázgyári igazgató felesége a harmadik sor jobb
                  végén ült, Teri a harmadik sor balvégén, Skuteczné, az elhalt városi mérnök
                  özvegye az ötödik sor közepén, Gányó Elvira postáskisasszony pedig a tizennegyedik
                  sorban, tehát Galgó mögött. Ebből az következett, hogy Galgónak előrefelé három
                  irányban kellett figyelnie, mikor érkezik feléje a három távoli hely
                  valamelyikéről kacér vagy szerelmes pillantás, viszont olykor hátra is kellett
                  pillantania, hogy a postáskisasszony se maradjon parlagon. Mindezt hamar megunta
                  és már a műsor elején sóhajtozni kezdett magában, hogy az élet alapjában véve
                  terhes és kényelmetlen. A műsor úntatta. Gondolatban, mint a serény statisztikus,
                  számot vetett a négy jelenlévő hölggyel egyenként. Mindenekelőtt Skutecznéra
                  gondolt, aki kertes villában lakott, s aki nem csinált botrányt, mikor a csinos
                  Galgó egy este tizenegy órakor - éppen ma két hete - bemászott a villa kerítésén,
                  majd bemászott a villa egy nyitott ablakán is. Éjfél után kettőkor mászott ki
                  onnan. Ez a bemászás két hét alatt még kétszer megismétlődött, de aztán Skuteczné
                  hosszú levelet írt, amelyben rejtelmes akadályokra hivatkozva megvallotta, hogy
                  Galgó további látogatásai lehetetlenek. Galgó ezt megkönnyebbült örömmel
                  tudomásul vette, mert a bankban mindenki tudta, hogy Cserna városi tanácsos
                  hazaérkezett egyhónapos szabadságáról, tehát ő volt az a rejtelmes akadály,
                  amelyet Skuteczné szerelmi vallomásokat ontó levele olyan titokzatosságba
                  burkolt. Cserna most is ott ült a harmadik sorban, az asszony mellett, a
                  hidrogénszőke özvegy forró pillantásai azonban sejteni engedték, hogy Galgótól még
                  remél valamit az életben. Lőcs Lajosnéval ott tartott, hogy az minden lehetőséget
                  megcsillogtatott előtte, de az első csók egyetlen lehetőségét egy budapesti
                  utazásban látta: ő évente egyszer meglátogatta Budapesten lakó édesanyját.</p>
               <p>- Legyen ügyes, maga rossz fiú és intézze úgy, hogy egy nappal előbb vagy később
                  magának is Budapestre kelljen utaznia.</p>
               <p>Ezt Galgó elvi győzelemként elkönyvelte ugyan, de tudta, hogy a pesti úthoz
                  sohasem lesz elegendő pénze. Mindenesetre fenn akarta tartani a magas, koromfekete
                  hajú és erősen telt Lőcsnével a jogfolytonosságot. Elvira, a postáskisasszony,
                  jobban tetszett neki. Elvira határozott szépség volt, de mindenáron férjhez akart
                  menni. Kicsiny fizetéséből még édesanyját is kellett tartania, gimnazista öccsét
                  pedig taníttatnia. Ehhez a házassághoz lett volna is kedve Galgónak, de lustasága
                  és határozatlansága nem is gondolt arra, hogy döntsön. Végül a Teri dolgán
                  gondolkozott legtöbbet.</p>
               <p>Terivel majdnem mindennap találkozott a bódé lócáján, ha az idő megengedte. Minden
                  alkalommal vadul csókolództak. A forró és zabolátlan csókolódzások közeiben Teri
                  folyton a pesti «nagy» életről beszéltette. Ő nem is kérette magát, mesélt.
                  Hosszasan leírt főúri estélyeket, ahol a termek minden talpalatnyi helyét süppedő
                  keleti szőnyegek fedték, a vendégek csillogó rendjeleket viseltek és az illattól
                  terhes tömegben égő kandelábereket hordtak bíborpiros libériájú lakájok. Grófok,
                  bárók és hercegek egy-egy otthonos sarokban fesztelenül csevegtek, mialatt
                  láthatatlan zenekar klasszikusokat játszott, például Chopint. De olykor Beethovent
                  is.</p>
               <p>- És maga hogyan szólítja ezeket?</p>
               <p>- Istenem, hát hogyan szólítsam? «Kérlek, Armand», vagy «kérlek, Egon».</p>
               <p>- Hát maga tegezi őket?</p>
               <p>- Természetesen. Hiszen valamennyien rokonaim. Az előkelő társaságban mindenki
                  tegezi egymást. Az asszonyok is.</p>
               <p>- Azt is tegezik, aki nem született grófnő?</p>
               <p>- Természetesen. Hogyne tegeznék, ha egyszer rokon.</p>
               <p>Teri ilyenek hallatára izgalmasan kigyulladt. Pillantásában valami vad sóvárgás
                  lobbant meg. És minden ilyen beszélgetésnél még forróbban viszonozta Galgó
                  csókjait. Közben pedig vitatkoztak is. Galgó könnyedén elejtette, hogy királyi
                  engedelemmel joga volna tulajdonképpen a gróf Csáky-Galgó kettős nevet viselni,
                  de most nincs király. Teri ebbe nem nyugodott bele. Hátha Galgó befolyásos
                  rokonsága mégis tudna valamit csinálni? Galgó arisztokratikus mosollyal
                  kifejtette, hogy ő az ilyen címkórságnak fölötte áll és bizonyára lehetne valamit
                  csinálni, de ő bizony az ilyesmiért egy lépést sem tesz. Különben sincs más
                  előkelőség, csak a lelki előkelőség.</p>
               <p>- Jó, jó, ez a maga elve. De aki magával csak futólag érintkezik, honnan tudhassa,
                  hogy milyen előkelő lelke van? Míg ha ezt a dolgot el lehetne intézni, és maga már
                  úgy mutatkoznék be, hogy gróf Csáky-Galgó, rögtön tudná mindenki.</p>
               <p>- De minek azt mindenkinek tudni? Én felemelt homlokkal járok az életben, én
                  mindenkinek a véleményére fütyülök. Nekem csak a maga véleménye a fontos. Maga
                  pedig ismer engem. Ez nekem mindent jelent az én szomorú, fiatal életemben. Csak
                  nem fogom a lelki életemet reklamírozni?</p>
               <p>- Nem is kell reklamírozni. De titkolni sem kell. Szégyen a maga származása? Na,
                  úgy-e? És ha egyszer megházasodik, miért ne legyen magára büszke a felesége? Erre
                  nem gondol?</p>
               <p>Galgó megremegtette a hangját, mikor válaszolt:</p>
               <p>- A mi házasságunk egy tündéri ábránd. A maga papája sohasem egyeznék bele.
                  Bennünket tátongó szakadék választ el egymástól. Más pedig nekem nem kell. Én
                  sohasem fogok megházasodni. Minek is van szerelem a világon.</p>
               <p>- Gyönyörű dal, - sóhajtotta Teri egészen halkan, és elkomolyodva, - egyike a
                  legszebb daloknak. Maga szereti a zenét, Lóránt?</p>
               <p>- Imádom. De nem a klasszikust. Inkább a magyart. Például gyerekkoromban sokat
                  zongoráztam azt, hogy: «Ha az Isten nem egymásnak teremtett...»</p>
               <p>- Maga zongorázik?</p>
               <p>- Hogyne. De itt nincs alkalmam. Aztán azt is szerettem, hogy: «Száz szál
                  gyertyát, száz itce bort...» Ezek gyönyörű dolgok.</p>
               <p>Teri szemét elöntötte a könny. Galgó mellére vetette magát.</p>
               <p>- A boldogságtól sírok. Hogy velünk ilyen csoda történt. Hogy egymást megtaláltuk.
                  Mert akár hiszi, akár nem, nekem is ezek a kedvenc nótáim. Ez csodálatos
                  véletlen.</p>
               <p>- Nem véletlen, - rázta a fejét Galgó, - ez így volt megírva a csillagokban.</p>
               <p>És ismét hevesen csókolódzni kezdtek. Ezeket a csókokat Teri fenntartás nélkül
                  fogadta el és egy hetéra dühével adta vissza. De mihelyst Galgó a csábítás útján
                  csak egy lépést is szeretett volna tovább menni, mereven visszahúzódott polgári
                  tisztességébe. Egyszer össze is pöröltek. Galgó túlságosan bizalmas mozdulatra
                  ragadtatta magát. Teri arcán azon nyomban meglátszott a megdöbbent csalódás.
                  Udvarlója alig tudta visszatartani. Kerek negyedórába került, míg Galgó áradásként
                  ömlő svádával kimagyarázta, hogy félreértés volt, tévedés volt,
                  meggondolatlanság volt, a szépség ellenállhatatlan varázsa, amíg Teri úgy, ahogy
                  megbékélt. De még napokig félénken és tartózkodóan viselkedett. Mindenképpen
                  visszatért a házasság gondolatához. Galgó megszeppenve kezdte előlről az egész
                  ostromot. De már unta. S ezt meg is vallotta, ha más szavakkal is, az öreg
                  Soltésznak. A nyugalmazott rajztanár természetesen hamar rájött a turpisságra. És
                  Galgó különben sem volt az a tartózkodó természet, amely a következetes
                  titkolódzás kényelmetlenségét vállalta volna. Mikor már ötödízben mulasztotta el
                  fejfájás örve alatt a leckeórát, kirukkolt az igazsággal. Elmondta, hogy ide
                  komoly tanulás vágya hozta ugyan, de mikor első ízben itt járt, fájó fejjel
                  csatangolva a réten, megpillantotta a réten túl régi ismerősét, Kárász Terit.
                  Fogalma sem volt arról, hogy Teri itt lakik a közelben. De beszélgetés közben
                  szerelmük lángralobbant. Soltész bólogatva hallgatta. Tetszett neki a fiatalok
                  regényes vonzalma és tetszelgett a hű, öreg barát szerepében. Szó nélkül megölelte
                  a fiatalembert.</p>
               <p>- Emberi szó azt le nem írhatja, - mondotta Galgó, - milyen végtelen hálát érzek
                  irántad. Ezt a leányt én férfiszívem minden vonzalmával szeretem. Tudod, kedves
                  Berci bátyám, nekem sohasem volt női társam az életben. Szegény anyámat korán
                  elvesztettem, nővérem pedig nem volt soha, ennélfogva... mi az, akarsz valamit
                  mondani?</p>
               <p>- Hogy-hogy nővéred nem volt soha? - szólt Soltész elámulva.</p>
               <p>Galgó nem pirult el. Szelíd szégyenkezéssel nézett az öreg rajztanárnak egyenesen
                  a szemébe. Félretartott fejjel, bocsánatkérően mosolygott.</p>
               <p>- Te még emlékszel? Én elfelejtettem, hogy elmondtam neked titkomat. Igen, igen,
                  persze, hogy elmondtam. Nem akartam benned fájdalmas emlékeket felkavarni. Hát ha
                  tudod, a te apai szíved még jobban meg fog érteni. Az a szellem, amely a multból
                  visszajár, amely ma is éppen úgy kísért engem, mint téged a kisleányod lelke,
                  egyik oka annak, hogy Teribe lelkem egész mélyével beleszerettem. Kettőnkön kívül
                  ezt a szerelmet senki sem tudja, csak te, kedves öreg barátom... hidd el nekem,
                  úgy beszélek veled, mint apámmal sohasem beszéltem volna.</p>
               <p>Itt könnyekre fakadt Galgó. Igazi, rendes könnyekre. Nemcsak meghatottnak, hanem
                  egyenesen megrendültnek érezte magát. Mint mindig, ha akarta. Torkát elszorította
                  valami, amit ő maga kényszerített magára, de olyan sikerrel, hogy omló könnyein ő
                  maga csodálkozott legjobban. Egy darabig. Aztán ennek az apa-vágyó árva
                  fellobbanásnak minden fék nélkül szabadon átadta magát. Mikor megint megölelték
                  egymást, Soltésznak is küzdenie kellett könnyeivel. Aztán Galgó megtörölte szemét
                  és részletesen elmondta, hogy élete nagy célja Terit feleségül venni, gyermekeket
                  ringatni a térdén, s az első ivadék keresztapjául Soltészt felkérni. Mert
                  eredetileg valamelyik gazdag és befolyásos arisztokrata rokonát szándékozott ezzel
                  megtisztelni, de azóta olyan baráti vonzalom fejlődött ki benne, amely minden mást
                  megelőz. Soltész meghatottan vállalta a majdani keresztapaságot. Ettől kezdve már
                  nem is beszéltek festészetről. Galgó rendesen eljött rögtön ebéd után, és
                  tudomásul véve Soltész bácsi cinkosi mosolyát, már ment is a kertbe. Mikor aztán
                  felhevülve és dúltan visszajött, leült beszélgetni. Soltész ugyanúgy mérlegelte a
                  leánykérés esélyeit, mint Teri. Most már a rajztanárnak egyeben sem járt az esze,
                  mint a fiatalok dolgán. A bankban mindennap felvetették a kérdést a fiúk. Galgó
                  azonban kezdte unni az egészet.</p>
               <p>- Nem lesz ebből semmi, - mondta Soltésznak, - egyre jobban látom. A jövendölés be
                  fog válni.</p>
               <p>- Miféle jövendölés?</p>
               <p>- Volt a rokonságomban egy hölgy, aki kártyából remekül tudott jósolni. Tizennyolc
                  éves koromban megjósolta, hogy vidéken fogom megtalálni azt a nőt, akit a végzet
                  nekem rendelt, de szerencsétlenség fogja érni. A szerencsétlenséget csak úgy
                  kerülhetem el, ha önként lemondok róla. Egyre jobban látom, hogy az a nő nem
                  lehet más, mint Teri. Akkor pedig bajba sodrom, ha mellette maradok.
                  Szerencsétlenség fogja érni. Ez a jövendölés tíz éve vájkál a lelkemen. Most
                  mondd meg, mit csináljak. Úgy ismered az életemet, mint egy nyitott könyvet. A
                  lelkemet senki előtt nem tártam fel úgy, mint előtted. Válaszúton vagyok. Ha
                  erőszakkal kirántom magam ebből az érzelemből, talán belepusztulok, de
                  mindenesetre elszakítom magamtól azt, akit a végzet nekem rendelt. Ha pedig
                  mellette maradok, az életét teszem ki veszedelemnek. Mit tegyek?</p>
               <p>Soltész maga is meghökkent a felelősség súlyától. Véleménye az volt, hogy modern
                  ember nem engedi magát babonától befolyásoltatni. De titokban maga is aggódott.
                  Úgy vélte, hogy egyelőre ajánlatos várni. A jövő majd megmutatja a teendőt. Itt
                  tartottak, mikor Galgó ott ült a hangverseny tizedik sorában és az unalmas műsorra
                  nem figyelvén, szemlét tartott itteni élete mérlege felett. Futólag eszébe
                  jutottak adósságai is, de ezt a kérdést egyszerűen lerázta magáról, mint kacsa a
                  vizet. Messze van még elseje. Az elsején majd átvergődik, az egész baj egy-két
                  napig tart, harmadikán már szabadon lélekzik a következő elsejéig. Lesz, ahogy
                  lesz.</p>
               <p>Végre a zárószót mondó református lelkész befejezte annak fejtegetését, hogy a mai
                  világban nem azt kell keresnünk, ami elválaszt, hanem ami összefűz. Fejtegetéseit
                  hálás taps üdvözölte, mert a műsor már nagyon elhúzódott. Most már csak a Szózat
                  volt hátra, amelyet állva hallgatott végig. Galgó nem énekelt, de végiggondolta a
                  szöveget. Az a gondolat, hogy az embert a sors keze áldja, vagy verje,
                  mindenképpen itt kell élni és itt kell meghalni, hirtelen megkapta és magasztosnak
                  tünt fel előtte. Mikor a közönség megindult, mindenekelőtt Gányó Elvirához
                  tolongott. Kezetfogott a szép leánnyal.</p>
               <p>- Maga sírt? - szólt meglepetten a postáskisasszony.</p>
               <p>- A Szózat mindig megríkat. De most ne erről beszéljünk. Holnap hatkor elmegyek a
                  postára. Ha ráér, hazakísérem, jó?</p>
               <p>- Nem bánom. Isten vele. De hogy maga most sírt, azt nem fogom elfelejteni
                  magának.</p>
               <p>- Ne emlegesse. Szégyellem.</p>
               <p>- Azt, hogy valaki hazafias, nem kell szégyellni. Isten vele.</p>
               <p>A leány tovább sodródott a Kultúrház tömegével, Galgó pedig Skutecznét kereste
                  tekintetével. Meg is találta. A szőke asszony észrevétlen intett neki, hogy most
                  jobb lesz, ha nem üdvözlik egymást. És máris észbontó pillantást vetett a
                  hozzáforduló Csernára. Az mondott valamit, Skuteczné hangosan nevetni kezdett.
                  Hogy ideje legyen Lőcsnét megvárni, visszaült üres helyére, kioldozta rendjén lévő
                  cipőzsinórját és újra megkötötte. A kellő lassúsággal. Mikor felegyenesedett,
                  látta közeledni férjével Lőcsnét. Szertartásosan köszöntötte a házaspárt. Azok
                  szertartásos nyájassággal viszonozták. Az asszony odaadta ruhatári jegyét a
                  férjnek, az előre sietett.</p>
               <p>- A dalárda nagyon jó volt, nem találja?</p>
               <p>- Egész este magát néztem, - suttogta forrón Galgó, - imádom...</p>
               <p>- Igen, egészen jó volt. No, Isten vele.</p>
               <p>És olyan pillantást vetett feléje, amelyben a közös pesti utazás ígérete
                  sugárzott. Majd eltűnt, hogy férjét megvárja. Galgó megvárta az elhaladókat.
                  Kárász most búcsúzott a főispántól. A fiatalember hajlongva odaoldalgott.</p>
               <p>- Szeretném felajánlani szolgálataimat, kedves bátyám. Talán ha lehetne a ruhatári
                  cédulákat...</p>
               <p>Kárász azonban fejét rázta.</p>
               <p>- Még nem megyünk, - mondta idegesen, - úgy látszik, maradnunk kell.</p>
               <p>A helyzetet nem volt nehéz átlátni. Kárász nem akarta, hogy Prakkék hazakísérjék
                  őket. Prakk ügyvéd volt, aki elvette feleségül a tavalyi színtársulat szubrettjét.
                  Az asszony, akitől Kárász erkölcsi világnézete főként Terit óvta, oldalt állva
                  várta, hogy férje, aki Kárásznéval kellemkedett, odaszólítsa. De ez nem történt
                  meg. Kárász döntött.</p>
               <p>- Teréz, - szólt rá hangosan feleségére, - minket várnak. Mi Terivel a megbeszélt
                  asztalhoz megyünk, majd gyertek utánunk. Szervusz.</p>
               <p>Ez a szervusz Prakknak szólt, aki szívósan társalgott tovább Kárásznéval. Az
                  igazgató a leánnyal előreindult. Galgó odalépett az oldalt várakozó asszonyhoz.
                  Köszönt neki és ruháját dícsérte. De a szubrett nem volt jó hangulatban.</p>
               <p>- Szóljon már az uramnak, hagyja ott azt a kofaivadékot. Már éppen elég ideje
                  várok.</p>
               <p>Pár perc mulva már együtt ültek a Kultúrház teljesen üres éttermében. Itt nem volt
                  divat vacsorázni. Csak egy asztalnál ült Kárász és társasága. Majd megpukkadt a
                  haragtól. Hangosan szidta Prakkot, aki miatt nem lehetett háborítatlanul
                  hazamennie. Asztalánál ült Sütő, aki foghártyagyulladása ellenére is elhozta
                  dagadtarcú és horgas orrú feleségét, ott volt a bankból Ladányi, s most Galgó
                  ültette a főhelyre az igazgatónét. Enni csak hideget lehetett. Kárász keményen
                  kijelentette, hogy ők hangverseny előtt már vacsoráztak, tehát csak három pohár
                  világosat kér. Sütőék disznósajtot rendeltek, Galgó pedig, akinek egy fillér sem
                  volt a zsebében, kijelentette, hogy ő még vár. És nem is ült le az asztalhoz,
                  hanem leült a rövid zongora elé. Teri elámult erre a látványra és a száját is
                  nyitva felejtette. A többiek is felfigyeltek arra, hogy Galgó a zongorához ül. Ő
                  pedig, ujjait végig sem szalajtotta előbb a billentyűkön, azonnal belekezdett a
                  nótába:</p>
               <p>- Ha az Isten nem egymásnak teremtett...</p>
               <p>A második sort már énekelte. Cigányosan játszott és jól énekelt. «Jobb lett volna
                  messzi tájon, semmit sem tudni egymásról...» Az ajtóban megjelent a bérlő kiváncsi
                  feje, jött a pincér a sörökkel, a disznósajttal, Ladányi körözött liptaijával és
                  három deci vörösborával. Teri halálsápadtan hallgatta a zenét. Söréhez nyúlni is
                  elfelejtett.</p>
               <p>- Hát te ilyeneket is tudsz? - szólt Kárász elpárolgott haraggal, mikor a nóta
                  befejeződött.</p>
               <p>Galgó felállt a zongoraszékről, meghajtotta magát és szerényen mosolygott.</p>
               <p>- Ez semmi, kedves bátyám, így mindenki zongorázik. Gondoltam, hogy a hölgyek
                  szeretik a zenét. Remélem, Sütőné nagyságos asszony is szereti.</p>
               <p>A cégvezető felesége úgy helyezkedett el, hogy dagadt arca ne lássék. Most
                  érzelmes arcot vágott.</p>
               <p>- Ó, a zene... - mondotta és határozatlan kézlegyintéssel jelezte, hogy a zenénél
                  nincs szentebb dolog a világon. Galgó visszaült és rákezdte, hogy: «Minek is a
                  szerelem a világon...» Mikor ezt befejezte, hirtelen rákezdte jókedvűen,
                  felsőtestével táncolva, hogy «Ritka búza, ritka árpa, ritka rozs...» Ladányi
                  hirtelen felkelt és meghajlott Teri felé. Teri kérdően tekintett apjára, aki
                  bólintott. A pár rákezdte a csárdást az asztal mellett. De nem valami jól ment.
                  Teri nem igen tudott táncolni. Ladányi annál hevesebben cifrázta. Mindegy,
                  táncoltak. Kárász hátratolta ültében a széket, lábát egymásra rakta, kéjesen
                  piszkálni kezdte fülét és elkiáltotta magát:</p>
               <p>- Hékás, adjon csak még egy sört nekem. Hiába, nincs szebb, mint ezek a régi szép
                  nóták. Ez az igazi zene, nem az a dzsessz, vagy miafene.</p>
               <p>Galgó befejezte a frisset, felállott, hátrafordult és feltűnően megtapsolta Terit.
                  Ladányi is tapsolt, majd szokásos mozdulatával kabátja gallérjáról leverte a
                  korpát és Terit helyrevezette. Teri szólani akart valami vakmerőt a tapsra, de
                  apja félbeszakította:</p>
               <p>- Hát azt tudod-e öcsém, hogy: «Hullámzó Balaton tetején...»?</p>
               <p>A zongorán azonnal megszólalt a nóta. Csodák csodája: Kárász fakó és rendkívül
                  hamis hangja is megszólalt. Eleinte Galgó is énekelt, de aztán tisztelettel
                  átengedte a főszereplést a vezérigazgatónak. Ő csak kísért. Kárász odaadóan
                  zengte, hogy: «hálóját szeeerencse, őt magát keeedvese...» A többiek is szerettek
                  volna dudolni, de a bizonytalan hangzavarhoz nem igen tudtak alkalmazkodni, a
                  tisztelet is visszatartotta őket. A vezérigazgató belejött. Új nótát kért, mikor
                  ezt befejezték, azt akarta hallani, hogy «száz szál gyertyát, száz icce bort.»
                  Galgó szolgálatkészen rákezdte. Kárász szorgosan énekelte. Csak az utolsó
                  szakaszt. «A csaplárné is nagyot néz, hogy még egyszer hallja...» Galgó
                  nekidurálta magát és valósággal mennydörgött a pianinón. «Kocsmárosné, száz szál
                  gyertyát száz...» Itt Kárász megállapította, hogy a dalnak ezt a részét már nem
                  győzi hanggal. Ennélfogva hirtelen leszállt egy oktávval. De ezt viszont rosszul
                  számította ki. Ide-oda habozott az intonálással, végül látván, hogy teljesen
                  belesült, prózában fejezte be. A nagyobb nyomaték okáért, vagy hogy a hiányzó
                  hanganyagot zsarnoki viselkedéssel pótolja, nagyot vágott az asztalra. Erre a
                  pincér azonnal odafutott. Kárász pedig kapva-kapott rajta.</p>
               <p>- Holnap korán kelünk, gyerekek. A hivatal, az szent. Fizetünk.</p>
               <p>- Kár, hogy hazamegyünk, - szólt Galgó a zongoránál, - de még, amíg fizetni
                  méltóztatnak, búcsú gyanánt visszatérek egy hallgatóra.</p>
               <p>S amíg ezek fizettek, még egyszer eljátszotta, hogy «Ha az Isten nem egymásnak
                  teremtett». Mire elkészült vele, a társaság már ott állt az asztal mellett,
                  menetkészen. Sütőné volt legközelebb hozzá. Mondott egy pár szót Galgó bámulatos
                  képességeiről, és a társaséletben megfizethetetlen embernek tartotta. Teri is
                  kezet nyujtott.</p>
               <p>- Az én ábrándos lelkemet teljesen magával ragadta.</p>
               <p>- Ritka kedves ember maga, Lóránt, - duplázott rá az anya.</p>
               <p>Kárásznak ez nem tetszett. Úgy gondolta, nem helyes, ha egy mágnásivadék nagyon
                  sok dícséretet kap, mert elszemtelenedik. Csakugyan nagy dolog, hogy ez a Galgó
                  még zongorázni is tud, dehát könnyű az ilyen kölyköknek, ezeket mindenre
                  tanítják. Mikor tehát Sütő és Ladányi a Galgó kezét szorongatták, szó nélkül
                  elvonult a zongora mellett. A távozókat úgy kísérték haza, hogy Sütő haladt
                  Kárászné és Teri között, Ladányi kísérte Sütőnét, Galgó pedig a vezérigazgatóra
                  maradt.</p>
               <p>- Hát öcsém, nagy ujság van, - kezdte Kárász, amint a társaság mögött elindultak
                  bandukolva.</p>
               <p>- Micsoda, kedves bátyám?</p>
               <p>- Levél jött Pestről.</p>
               <p>- Úgy. És micsoda levél?</p>
               <p>- Délben jött, veled már nem tudtam megbeszélni. Holnapra halasztottam. De mivel
                  most van időnk, felhozom. Levelet kaptam Kecskéssytől, a személyzeti főnöktől.
                  Megjegyzem, diszkrét dolog, mert én kötelességszerűen és diszkréten kértem tőle
                  felvilágosítást. Amit most mondok, nem is szabad tudnod. Kecskéssy nem valami
                  hízelgően nyilatkozik rólad.</p>
               <p>- Ezt képzeltem, - nevetett Galgó, - ez természetes.</p>
               <p>De magában nem nevetett.</p>
               <p>- Én nem sokat adok az egészre, hiszen Kecskéssyt ismerem. Öreg kéjenc. Amit
                  beszél, az az egyik fülemen be, a másikon ki. Lesz nekem közelebbről kitől kérnem
                  információt. Ő egyelőre azt mondja, hogy társaságban igen használható fiatalember
                  vagy. Ezt ma este tapasztaltam. De azt is írja, hogy nődolgokban nálad
                  lelkiismeretesebb alakot keresve sem lehet találni. Mi?</p>
               <p>- Ezt vállalnom kell, kedves bátyám, hiszen főnököm még most is. Amit az én
                  főnököm mond, az szentírás. Engem a tekintélyek tiszteletében neveltek. Csak azt
                  vagyok bátor ehhez az információhoz hozzátenni, hogy Kecskéssy osztályvezető úrral
                  volt egy afférom, amely egyáltalában nem banki természetű. Ezt vegye számításba
                  kedves bátyám, mielőtt ítél.</p>
               <p>- Jó, jó, tudom én, mit higyjek ennek a derék Kecskéssynek. De van itt egyéb is.
                  Először, hogy a késésről téged nem lehet leszoktatni. Igaz ez?</p>
               <p>- Igaz, kedves bátyám. Ami igaz, az igaz. Én Pesten igen pontatlan hivatalnok
                  voltam. A társasélet túlságosan kihasznált. Jó táncos vagyok, a zongora mellett
                  elég jól el tudok mulattatni bármilyen társaságot, a rokonságom is túlságosan
                  igénybe vett. A beosztásom sem volt olyan, amely minden reggel pontos megjelenést
                  kívánt volna. Ez az életmód teljesen belémidegződött. De aztán jött életemben egy
                  nagy sorsfordulat: idekerültem Püspökcsanádra. Új ember lett belőlem. Hagyományos
                  balszerencsém üldöz csak, egyébként teljesen megváltoztam. Kedves bátyám, velem
                  még sok minden történhetik az életben. Hányhat, dobálhat a sors viharja. De hogy
                  most már megtaláltam az igazi küzdőteremet, hogy férfivá lettem, azt egyetlen
                  embernek köszönhetem, kedves bátyám: önnek.</p>
               <p>Ezt úgy mondta oda Galgó, mint az igazság embere, aki nyersen odavágja az
                  igazságot, nem törődve a következményekkel. Kárász Béla vezérigazgató meghökkenve
                  hallgatott. Zavarba is jött, hirtelen nem tudta, hogyan viselkedjék, mert a szavak
                  jelentése édesdeden símogatta, modora viszont egyenesen goromba volt. Galgó,
                  látván a habozást, még egyet lendített a keréken:</p>
               <p>- Ez itt szokatlan hang, kedves bátyám, én azt jól tudom. Nem is szeretem így
                  odavágni szemtől-szembe az igazat. De ha már itt tartunk, megmondom: igenis,
                  egyetlenegy embernek köszönhetem ezt a lelki pálfordulást: önnek és senki
                  másnak.</p>
               <p>Kárász zavarában nevetni kezdett:</p>
               <p>- Nono... hogy nekem köszönheted... aztán ezt hogyan magyarázzam?</p>
               <p>- Meg tudom én ezt alaposan indokolni, kedves bátyám. Az én egyéniségem túlságosan
                  érzelmes. De csak felületes szemlélők számára. A lelkem mélyén kemény férfi
                  rejtőzik, aki meg tudja fogni a dolog végét. De kitől vehettem volna példát eddigi
                  életemben? Pesten csak szalónokban találkozhattam legmagasabb főnökeimmel. Nagy
                  urak, előkelő emberek, természetesen csak a legnagyobb tisztelettel beszélhetek
                  róluk. De az én lelkemmel nem törődött egyik sem. Közvetlen főnökeim, Lonovics,
                  Erőss, Atády, teljesen messze állottak tőlem. Velük a társaságban sem találkoztam.
                  Vége volt a hivatalos órának, másnap reggelig alászolgája. Kész, mehet. De itt,
                  ez már egészen más. Itt találkoztam az igazi férfieszménnyel... akinek minden
                  szavát úgy lesem, mint a kinyilatkoztatást... aki a csüggedés pillanatában
                  bátorít... aki visszatartja habozó fiatalságomat, mikor túlcsapongó vagyok...
                  akitől a praktikus élet apró titkait tudom ellesni... aki a társadalom méltó fia
                  azon a helyen, ahova a sors állította... hiszen, ha a központban tudnák, hogy
                  milyen embert bírnak ők egy Kárász Bélában...</p>
               <p>- Eh, a pestiek. Mit tudnak a pestiek. Ha én nem vagyok, ezt a fiókot rég
                  becsukhatták volna. Ezt csak én tudom...</p>
               <p>- Majd megtudják, kedves bátyám, bízzuk ezt a sorsra. Majd megtudják. Én csak
                  egyet mondhatok. Vessen bárhová a sors, én az én kedves bátyám jóságos szigorát
                  soha ebben az életben nem fogom elfelejteni. Ez mentett meg az életnek. Nem
                  kenyerem a hízelkedés, ezt mindenki jól tudja rólam. Ezért erről a dologról nem is
                  beszélek tovább. Sajnos, túlfiatal vagyok ahhoz, hogy egy felnőtt ember az apja
                  helyett... nem nem, ezt is hagyjuk. De ha a sors most az ajkamra hozta ezt a
                  vallomást, hát megmondom: egy életet mentett meg, kedves bátyám. Nekem most már
                  nincs nagyobb vágyam, mint megfeszített munkával megmutatni, mit tudok. A keze
                  alatt más ember lettem. Most már csak az hiányzik, hogy anyagilag rendbe hozzam
                  magam, aztán neki az életnek! A munkakedv valóságos mámora tombol bennem...</p>
               <p>Kárász azonnal felfigyelt, ha anyagiakról esett szó. Ebben nem ismerte a
                  tréfát.</p>
               <p>- Mit... mi az... mi az, hogy anyagilag?</p>
               <p>- Ó, kedves bátyám, erre ne is figyeljen. Csak úgy elkottyantottam magam. Eszem
                  ágában sincs előleget kérni, kedves bátyám. Majd én másképpen segítek magamon. A
                  fontos csak annyi, hogy minden teher nélkül, kellő praktikus beosztással kezdjek
                  neki új életemnek. A többiről nem óhajtok beszélni. Majd beszélnek helyettem a
                  tények. A multam eltűnt. Kicserélt ember vagyok. Többet nem mondhatok.</p>
               <p>- Mert, ha fizetési előleg kellene, barátom, az nálunk ismeretlen fogalom.</p>
               <p>- Nem, nem, erről szó sincs. Azzal mutassam ki mérhetetlen hálámat, hogy még
                  terhére legyek? Nem, nem, erről szó sem lehet. Az én jövendő életem körülbelül
                  kész. Házasodni nem akarok, én magányos léleknek születtem. Az én lelki világom
                  csak rajongásra van berendezve. Flörtök és szerelmek nem érdekelnek. Egyedül
                  kívánom az én pozíciómat kivívni. Remek példa ragyog előttem. A többit majd
                  megmutatja a jövő.</p>
               <p>Jó darabig csendben lépdeltek egymás mellett. Kárász még mindig élt a
                  gyanúperrel.</p>
               <p>- De azt hogyan értetted, hogy anyagilag?</p>
               <p>- Az semmi, kedves bátyám, az csak úgy kiszaladt a számon. A bankkal nem függ
                  össze. Ha kérek valamit, az egészen más. Szeretnék olykor egy-egy szakszerű
                  tanácsot kérni... hivatalon kívül is... talán remélhetem kedves bátyámtól azt a
                  kegyet, hogy néha...</p>
               <p>- Ja, tanácsot? Hogyne. Akármennyit. Hát meg is érkeztünk.</p>
               <p>Ott voltak a Kárász-ház bejáratánál. Megindult a búcsúzkodás. Sütőék még
                  messzebbre mentek, Ladányi nemkülönben, csak Galgónak kellett visszafordulnia.
                  Túláradó gyengédséggel köszönt Kárásznénak, Terinek csak úgy, udvariasan. Kárász
                  frissen táplált gőggel igyekezett befelé, bent pedig hanyagul odavetette:</p>
               <p>- Kedves ember ez a Galgó. Nem is képzeltem, hogy ilyen remekül és művésziesen
                  zongorázik.</p>
               <p>Teri az ég felé fordította ábrándos pillantását.</p>
               <p>- Bámulatos kincsek rejtőznek ebben az emberben. Olyan, mint egy szfinksz.</p>
               <p>Aztán köszönt és ment aludni. A fehér kis leányszobában azonnal leült új levelet
                  kezdeni. Szülei pedig vetkezni kezdtek.</p>
               <p>- Semmi vagyona nincs ennek a Lórántnak?</p>
               <p>- Nincs. De Terire különben sem gondol, hálistennek. Ezt a bolondságot verd ki a
                  fejedből. Teri méltóságos asszony lesz, ezt bízd rám. Ráérünk.</p>
               <p>Kárászné szótlanul vetkőzött tovább és a csodálatos Lórántra gondolt. Akibe most
                  már fülig szerelmes volt, de ezt maga sem tudta. Kárász is a rajongó, kedves,
                  derék Galgó képével aludt el. Ő is - miután Galgó nem kért előleget - szerelmes
                  volt belé. De legszerelmesebb volt bele Teri maga. E sok szerelem tárgya, Galgó,
                  pedig fütyörészve mendegélt a Göllner-köz felé. Könnyednek érezte magát. Hogy
                  holnap szépen és regényesen véget vet a Teri-dolognak, ez megkönnyebbüléssel
                  töltötte el. Zavarta ugyan, hogy szépen kitervelt előlegkérését Kárász derékban
                  törte ketté, de valahogy majd csak lesz. Elseje úgyis messze van még. Átgondolta
                  másnapi programját. Ebéd után elszalad Soltészhoz és beszél Terivel. Nincs ennek
                  az egész Teri-ügynek semmi értelme. Annál érdekesebb lesz hatkor a
                  postáskisasszony. Milyen jó volna, ha gazdag volna. Rögtön el lehetne venni.
                  Hébe-hóba felmerülne Skuteczné is a látóhatáron, és már látta magát, amint
                  Skuteczné villájából fejfájást színlelve hazatér feleségéhez. Elvira jó feleség
                  lenne: minden szót elhisz. Lőcsné is ott kísértene állandóan a lehetőségek
                  bizonytalan világában... Hej, ha ennek az Elvirának pénze volna...</p>
               <p>Mikor a Göllner-közbe befordult és megtapintotta zsebében a kapukulcsot, jókedvűen
                  dúdolni kezdett:</p>
               <p>- Ha az Isten nem egymásnak teremtett...</p>
              
            </div>
            <div type="chapter">
               <head>IV.</head>
               <p>A Terivel való szakításon hamar túlesett. Mindenekelőtt halott barátjára
                  hivatkozott, akinek neve először nem jutott eszébe, de Teri rögtön kisegítette:
                  Sennyey. Ja persze, Sennyey. Tehát Sennyey egy törvénytelen kisleányt hagyott
                  hátra, arisztokrata nevét nem lehet megmondani, akit Galgó innen Püspökcsanádról
                  kicsiny fizetéséből állandóan támogat. Ez felborította anyagi egyensúlyát.
                  Előleget a banktól nem kaphat. Valami más forrás után kell néznie. De legfőbb
                  baja, hogy belátta, ők sohasem lehetnek egymáséi. Egy csodálatos búcsúcsókban
                  mondjanak tehát egymásnak istenhozzádot. Teri hosszasan tiltakozott a csók búcsú
                  volta ellen. Azt állította, hogy ha szerelmük egyelőre nem biztató is, de
                  barátságuk örökre fenntartható. Galgó azonban folyton a szakadékra hivatkozott,
                  amely vörös fonálként tátongva választja ketté életük viharos tengerét. Teri ezzel
                  a képzavarral nem tudott vitatkozni. Csak rémülten sírt. Galgó megunta a sok
                  teketóriát és megcsókolta a leány száját. Közben - legfeljebb megharagszik -
                  megengedett magának egy-két merészebb símogatást. Teri eltolta ugyan a neveletlen
                  kezeket, de nem haragosan tiltakozott, hanem sírva. Úgy is maradt ott, fuldoklóan
                  zokogva, a jól ismert lócára borulva, theatrálisan és hatásosan. De Galgó akkor
                  már fürgén osont vissza Soltészhoz, aki izgatottan várta a szakítás szívszaggató
                  eredményét.</p>
               <p>- Nagyon sírt?</p>
               <p>Galgó már felvette a szükséges vértanú arcot. Sápadt volt, szelíd és
                  kimondhatatlanul fájdalmas. Leheletszerűen súgta:</p>
               <p>- A szívem majd megszakadt érte. Emlékét a sírig magammal fogom hordani. Az ő
                  lelke szent. Senki ebben a városban nem tudja, hogy milyen szent az ő lelke. Egész
                  Püspökcsanádon csak én lettem volna, aki méltó ehhez a magasztos lélekhez.
                  Hiába. A világ nem engedi.</p>
               <p>Hangja elfulladt, reménytelenül legyintett. És most már ő maga is elhitte, hogy
                  élete egyik leghősiesebb lépését követte el. A viskóban zokogó leányzó egyszerre
                  csak mély részvéttel töltötte el.</p>
               <p>- Ezeket az ebédutáni perceket nagyon nehéz lesz nekem ezután eltöltenem. Te vagy
                  az egyetlen, aki ismeri titkomat. Csak rád számíthatok.</p>
               <p>Szemét könnyek homályosították el. De ugyanakkor felvillant fejében, hogy az az
                  árva, akit a nem létező Sennyey hagyott a nyakán, nem rossz ötlet. Sohasem lehet
                  tudni, mire jó, ha Soltész előtt is fenntartja ennek az árvának látszatát. Hogy ez
                  mire lesz jó, azt még nem tudta, de mindenesetre könnyeit, mint az idomítás
                  csodája, peregni hagyta és szégyenkezve, sírva így szólt:</p>
               <p>- Ha már mindent tudsz rólam, meg kell tudnod ezt is: az én életem nem az enyém.
                  Volt egy testi-lelki jóbarátom, akit elvesztettem. Erről nem szeretek beszélni, a
                  harctéren szerzett betegségében halt meg. Elvesztettem. Egy kis lánya maradt, az
                  anyja arisztokrata hölgy, a nevét nem mondhatom meg. A kis Veronika tartását én
                  vállaltam. Felülmúlja ugyan anyagi erőmet, de úgy tekintem, mint jóbarátom
                  sírontúli üzenetét. Azt nem hagyhatom cserben. Most engedj egyedül lennem életem
                  legnagyobb fájdalmával. Nem, nem, ne is tartóztass. Most megtörlöm a szememet és
                  megyek.</p>
               <p>Megmosta arcát Soltész himlőszerűen felpattogzott mosdótáljában, megtörülközött és
                  néma köszönéssel elvágtatott. Ahogy a sarkon befordult, ahol már nem láthatta
                  senki, ismét dúdolni kezdett. Vidáman ment volna a postára, de ehhez még korai
                  volt az idő, elment tehát a Széchenyibe billiárdozni, ott megesküdött a
                  főpincérnek és markőrnek, hogy holnap mindent kifizet, nyert Kardostól egy ötvenes
                  játszmát, zsebretette a nyert pengőt, nem fizetett semmit, a teljes kiegyenlítés
                  másnap úgyis következik, aztán elment a postára. Onnan hatkor távozott Gányó
                  Elvira kíséretében.</p>
               <p>- Nagy ujság van, Elvira, - mondta rögtön a leánynak, mikor egyedül maradtak, -
                  elszántam magam. Össze fogunk esküdni.</p>
               <p>- Csak tréfál? - kérdezte a leány boldogan meghökkenve.</p>
               <p>- Szent dolgokkal nem szoktam tréfálni. Meghalt egy nagynéném, akit alig is
                  ismertem. De tudtommal nem volt senki más rokona, csak én. Minden valószínűség
                  szerint mindenét én fogom örökölni. Hogy mennyit, azt nem is sejtem. De az biztos,
                  hogy búcsút mondok a hivatalnok életnek. Számításom szerint az egész hagyatéki
                  eljárás lebonyolódik egy félév alatt. Abban a helyzetben leszek, hogy családot
                  alapíthatok.</p>
               <p>Elvira magas, szálastermetű, gesztenyebarna lány volt. Noha magavarrta ruhát
                  hordott és a korán beköszöntött őszt igen keshedt kabátkában üdvözölte, feltűnően
                  csinos lánynak lehetett mondani.</p>
               <p>- Ezt csak így mondja, Lóránt, ilyen egyszerűen? Hiszen ez éppen annyi, mintha
                  kihúzták volna a sorsjegyemet. Én nem is tudom, hogy maga tréfál-e, vagy komolyan
                  beszél.</p>
               <p>A lány megállt nyílt utca során.</p>
               <p>- Nézze, Lóránt, engem ne bolondítson. Maga tudja jól, hogy engem csak elvenni
                  lehet. Ha ez csak kusza fantazmagória, amit beszél, akkor mondja meg őszintén.</p>
               <p>- Elvira, nézzen a szemembe. Mondja meg, mit lát benne. Hűséget és
                  őszinteséget?</p>
               <p>Álltak ketten az utcán, néztek egymás szemébe. Elvira tanácstalanul vállat
                  vont.</p>
               <p>- Nem tudom ezt elhinni. Ez úgy szakadt rám, mint a földrengés. Hajlandó ezt anyám
                  előtt is megismételni?</p>
               <p>- Természetesen. Hiszen a lakása felé kísérem, nem? Én ugyan azt hiszem, hogy ez
                  csak a kettőnk dolga, senki másé, de ha ez magát megnyugtatja, szívesen közlöm
                  édesanyjával is.</p>
               <p>A lány máris megindult.</p>
               <p>- Anyám nem jól van. Talán árt is most neki ez az izgalom. De talán meggyógyítja.
                  Lóránt, mégegyszer kérem, ne játsszék velem. Én dolgozó lány vagyok. Az én életem
                  a másoké. Anyám van és öcsém van. Még mindig meggondolhatja. Nekem nagyon
                  felelősségteljes lépés, kihez kötöm az életemet. Én... én nem is képzeltem ilyen
                  gyorsan... Hiszen még jobban meg kellene ismerkedni...</p>
               <p>Már közeledett az a kicsiny ház, ahol Elvira bérben lakott. Most Galgó állt meg.
                  Eszébe jutott, hogy kissé elragadtatta magát. Meg kell ismerkednie egy beteges
                  öregasszonnyal és egy gimnazista gyerekkel. A nagynénit, illetve azt az öreg
                  Khevenhüller grófnőt, akit nyomban kinevezett nagynénjének, most olvasta egy
                  ujságban, amelyet a Széchenyiben futott keresztül.</p>
               <p>- Nézze Elvira... maga, úgy látszik, nem biztos a maga dolgában. Tegyük fel, hogy
                  nem kínálok magának egyebet, mint ezt a becsületes, dolgos két kezemet...</p>
               <p>- Én azt nagyon megbecsülöm, de miből fogunk élni? Hiszen tele vagyok én is
                  adóssággal, és ezt ugyan nem tudom, de félek... hogy esetleg maga is... hiszen
                  maga vigan él... és az ilyen legényember...</p>
               <p>- Hát nézze, üljünk le a Városház-téren egy padra és beszéljük meg az én
                  ajánlatomat komolyan. Jőjjön. Ráér most?</p>
               <p>- Hát... tulajdonképpen nem érek rá, de ez fontos. Jól van, üljünk le egy
                  padra.</p>
               <p>A Városház-téren olyan padot kerestek, amely eléggé elrejtőzött a járókelők elől.
                  Galgó azonnal rákezdte:</p>
               <p>- Mióta én Püspökcsanádon vagyok, csakugyan a fiatalemberek haszontalan, céltalan
                  életét folytattam. Ekkor lépett rá maga életem útjára. Még ma is emlékszem, mikor
                  először megláttam. Miután maga szereti az egyenes, cikornyátlan beszédet,
                  igyekszem számot adni arról, hogy mi volt az első benyomás, amit keltett bennem. A
                  szeme. Még soha életemben nem láttam női szemet, amelyből egy lélek odaadása
                  ennyire rám ragyogott. Szegény anyám szeme volt ilyen. Csak halványan emlékszem
                  rá, hiszen életem nagy benyomásain kívül alig kaptam tőle valamit, ő korán
                  itthagyott engem egy feudális apa kényére-kedvére, aki sohasem értett meg engem.
                  Az a szempár ma is úgy világít rám a multból...</p>
               <p>Így folytatta Galgó, és Elvira csak nagy ritkán tudott beleszúrni egy-egy
                  praktikus kérdést a hatalmasan patakzó szóáradatba. Például ilyeneket: «de miből
                  fogunk élni?» Vagy ezt: «tudja, mibe kerül ma egy kiló hús?» Galgó azonban nem
                  szállott le a lélek magasságából. Csak szavalta tovább a maga mondókáját.
                  Legnagyobb áriái közepette körülnézett és egy egészen más ember olyan
                  tárgyilagosságával, amilyennel a gazdaember morzsolgatja ujjai közt a kalászt,
                  megállapította magában: «még túl világos van». Mondatát félbe sem szakította, csak
                  ontotta tovább a maga külön Kosztolányi módján a szegény kisgyermek panaszait.
                  Aztán azt indítványozta, hogy sétáljanak kissé, mert érezte, hogy minél magasabbra
                  csavarja szavalt rajongását, ő maga annál jobban kezdi unni. Járkálva megint
                  jobban belejött. Elvira szédülve hallgatta, de már egyre kevesebbet szólt bele.
                  Így sétáltak az eddig is néptelen, de most már egyenesen kihaltnak tetsző sétány
                  útjain, s Galgó még mindig beszélt, szelíden, szomorúan, félreszegett nyakkal.
                  Mikoris csakugyan elégnek találta a félhomályt. Akkor megint leült az előbbi
                  padra. «Most már lehet», - gondolta magában.</p>
               <p>- ...csak egy lelket szomjaztam ebben a kisvárosban, egy olyan lelket, amilyet már
                  sohasem reméltem megtalálni. És akkor jött maga. Mikor először a szemébe néztem,
                  éreztem, hogy... nem is tudom megmondani, hogy mit éreztem. Valami olyat, hogy itt
                  nem kell ismerkedni. Az én lelkem ezzel a lélekkel öröktől fogva
                  egybeforrott...</p>
               <p>Ezalatt a lóca támláján balkarját lassan csúsztatta előre a lány háta mögött,
                  felsőtestével előrehajlott és a leány felé fordult. Valami mérges csiga
                  lassúságával haladt előre milliméterenként; haladását egy percen belül lehetetlen
                  volt észrevenni, öt percre pedig a leány lebilincselt figyelme már nem
                  terjedt.</p>
               <p>- ...elég, ha a szemébe nézek, magamhoz vonom a fejét és szűzi módon egyesülnek
                  ajkaink...</p>
               <p>A balkar átfogta a leány vállát, a jobbkéz megragadta állát. Csókolództak. A
                  hosszú út után hangjának színe semmivel sem volt izgalmasabb, mint azelőtt,
                  ugyanaz a megvesztegetően kellemes bariton maradt, mint azelőtt, mint ahogy a
                  csermely sem ébreszti fel a parton alvó szűzet, aki azt álmodja, hogy a mesebeli
                  herceg ajka most hajlott föléje.</p>
               <p>- ...s akkor a föld semmiféle ereje nem tud széttépni többé bennünket. Mert
                  szeretjük egymást. Ez a világ legragyogóbb misztikuma, amelynek mi is csak rabjai
                  és szegény, szomorú rabszolgái vagyunk.</p>
               <p>S akkor megint új csók következett. Elvira eleven tűz volt a fiatalember kezében,
                  becsípett láng, sziporkázó részegség. Most már egyre kevesebb volt a csókok között
                  a szöveg, sőt már el is maradt. A felső testek vadul egymáshoz fonódtak, csak
                  lélekzeni váltak szét egy-egy kis szünetre lihegve, aztán megint összecsaptak.
                  Elvira egy ilyen szünetben elhalóan rebegte:</p>
               <p>- Lóránt... engem férfi még nem csókolt meg soha...</p>
               <p>Galgó színésziesen felnyögött és megjátszott hévvel csapott ismét a fiatal, szűzi
                  leányajakra. Holott ez a vallomás nem nagyon esett ínyére. Jobb szerette volna, ha
                  Elvira most megvallja, hogy ő már soha nem mehet férjhez többé, mert lelkét egy
                  soha helyre nem hozható megrendítő tévedés terheli: egy postatisztviselő, vagy
                  azóta más városba helyezett tiszthelyettes, sőt bírósági aljegyző, akit korai
                  halál ragadott el. Ha Elvira ezt töredelmesen megvallja, rögtön el lehet ejteni a
                  házassági tervet és az egész végcélnak más úton lehet nekivágni. De Elvira nyilván
                  valóban tiszta volt. Itt nem lehetett visszakozni többé. Így csókolództak.
                  Háromnegyed kilenckor Galgó éhes volt és megelégelte a dicsőséget.</p>
               <p>- Szerencsére még kilenc óra sincs, maradhatunk nyugodtan.</p>
               <p>Elvira úgy pattant fel, mint aki darázsba ült.</p>
               <p>- Mennyi?</p>
               <p>- Ugyan ne okoskodjék. Háromnegyed kilenc.</p>
               <p>- Könnyű magának. De én még vacsorát adok az enyéimnek, az öcsémnek pedig sokat
                  kell ennie, mert hálistennek farkasétvágya van. Ő maga is dolgozó ember. Harmadik
                  gimnázista és három órát kell adnia naponta. Egy-egy osztálytársánál instruktor,
                  amíg ezeket tanítja, a maga leckéit is elvégzi. Most kísérjen gyorsan haza.
                  Borzasztó, hogy így elkéstem.</p>
               <p>Elindultak Elvira lakása felé.</p>
               <p>- Hát szóval miben maradtunk? - kérdezte Elvira. - Maga csakugyan megkérte a
                  kezemet?</p>
               <p>Galgó éhesen tekintett a mellette lépkedő egészséges, délceg termetre. Ez a lány
                  sokkal szebb volt, mint Kárász Teri.</p>
               <p>- Ó drágám, maga még itt tart? Én már régóta az első gyermeknél tartok. De annak
                  fiúnak kell lennie. És azt kikötöm, hogy a szeme olyan legyen, mint a magáé. És
                  diplomatát nevelünk belőle.</p>
               <p>- Nem, nem, én valami praktikus pályára szeretném adni. A diplomataság nagy
                  uraknak való. Egyszóval most mi lesz?</p>
               <p>- Most az lesz, hogy maga az én titkos menyasszonyom. Testvérem. Leendő életem.
                  Édesanyjának is elmondjuk, mihelyt őt a dolog nem teszi nagyon izgatottá. De én
                  ma este pontot tettem eddigi életemre. Holnaptól kezdve lassanként felkészülünk.
                  Mikor elgondolom, hogy maga eljön az én boldogtalan, sivár hónapos szobámba és
                  elkezd a holmim közt rendet csinálni, valami végtelenség költözik a lelkembe.
                  Valami örök és megható végtelenség. Drága...</p>
               <p>Ez a szó azt jelentette, hogy a sötét utcán megszorította az Elvira feléje eső
                  kezét. És már maga elé rajzolta az édes dulakodásokat, amelyeket a lakásán fog
                  megvívni Elvirával. A saját lakásán. Legfeljebb aztán el kell venni. És miért ne
                  venné el? Szép asszony lesz, józan és okos. De ez különben is messze van. És ebben
                  a pillanatban hirtelen valami forró és tisztességes érzelmi hullám öntötte el.
                  Ezt nem szabad becsapni, ezt a leányt. Ez nem érdemel semmi rosszat. Szereti?
                  Igen, szereti. Oldalt nézett a sötétben. Félreérthetetlenül érezte magában a
                  szerelmet.</p>
               <p>- Elvira, figyelmeztetni akarom valamire. Látja, két elég távoleső gázlámpa között
                  teljesen sötét van. Itt minden veszedelem nélkül megcsókolhat.</p>
               <p>- Hogy képzel ilyet? Az ki van zárva.</p>
               <p>És mikor a két gázlámpa közének mértani közepéhez értek, csakugyan teljesen
                  megvilágítottnak tetszett a sétány. De ő nem sokat teketóriázott, vaskarokkal
                  ölelte magához a leányt, aki rövid tusa után át is engedte magát a csóknak. Csak
                  térdét szorította össze csökönyös erővel. Galgó csók közben is mosolygott. «Csak
                  várj», - mondta bölcsen magában.</p>
               <p>Az Alvinczy-utca sarkán Elvira úgy döntött, hogy tovább nem mehetnek együtt,
                  holnap az egész város beszél róla, hiszen idestova már éjszaka van. Holnap hatkor
                  majd találkoznak a postán. Elvira még odalehelte, - életében először, - hogy
                  «imádom», aztán szinte futva eredt lakása felé. Ő pedig könnyű szívvel mendegélt a
                  Füstös felé. Ma csupa kellemes dolog történt vele. Terivel csókolódzva sikerült
                  szakítania, Elvirával csókolódzva nyitotta meg az új életet. Most még
                  megvacsorázik, aztán lefekszik, hogy holnap a hat órát várja.</p>
               <p>És ime, a Mór-utca sarkán, a tanítóképző mellett, egy női alak jött vele szemközt.
                  Egyedül. Skuteczné.</p>
               <p>- Szent Isten, micsoda találkozás. Kezeit csókolom.</p>
               <p>Az asszony izgatottan megállt.</p>
               <p>- Lóránt, én ma este szabad vagyok. A lakására már nem értem rá írni. Az ablak
                  nyitva lesz. Most menjen, menjen, menjen...</p>
               <p>Skuteczné jóformán meg sem állott. A néptelen utcán nem láthatta senki őket. Galgó
                  még utána meredt az elsiető női alaknak, aztán vidáman és elégedetten vállat vont.
                  Skuteczné már nem volt sehol, a hűvös őszi este néptelenné tette az utcákat. A
                  holdtalan égboltról valami kellemes és nyugodt meghatottság szállt le a kisvárosra
                  és megtöltötte a mendegélő szívét. Ez a szív nagyon kedvelte a meghatottságot és
                  ébrenléte minden percében sóvárgást érzett a jóság iránt.</p>
               <p>- Jó ember vagy te, Galgó?</p>
               <p>Ezt kérdezte magában, mikor most a mély csendben elkopogó léptekkel bandukolt
                  valahová, hogy megvacsorázzék. És jó embernek tartotta magát. Hiszen nem akart
                  ártani senkinek. Mintha valami váddal terhelten állott volna egy szigorú bíró
                  előtt. Most is félrehajtotta fejét és szelíden mosolygott.</p>
               <p>- Nem bántok én senkit. Az élettől alig kérek valamit, csak enni akarok és
                  felöltözködni. Ennyi az állatnak is jár. Hogy a világra jöttem, annak nem én
                  vagyok az oka. És ha már itt vagyok, ha már a sors rámparancsolt, hogy éljek,
                  egyszerűen csak élni akarok szerényen, éppen csak úgy, ahogy lehet. Irígylem én
                  valakitől a vagyonát? Senkitől. Bántok én valakit? Senkit. Szelíd, kedves, jó fiú
                  vagyok és Isten, ha rámnéz, a lelkembe lát: bocsánatot kérek, hogy élek.</p>
               <p>Ő maga volt az a szigorú bíró, aki előtt ilyen alázatosan védte magát, és nem
                  bizonyult nagyon szigorúnak. Galgó Lóránt, a bíró, kegyes jóindulattal nemcsak
                  felmentette önmagát, hanem egyenesen szerette is Galgó Lórántot. Sajnálta, hogy
                  nem cirógathatja meg önmagát. Az önmaga iránt érzett nagy megbocsátás melegséggel
                  töltötte el. Érezte, hogy szeme nedvesedik. Milyen jó dolog is jónak lenni,
                  senkit nem bántani, a küzdő és verekedő természetek igényeit, akik mindig akarnak
                  valamit, magától messze távoztatni.</p>
               <p>- Jól van, Lóránt, - mondta magában, - megdícsérlek. Megható, hogy mennyi jóság
                  lakik benned.</p>
               <p>Megtörölte nedves szemét, mint aki megroskad a jól végzett kötelesség ránehezedő
                  tudatától. Ebben a pillanatban végtelen meghatottsággal szerette önmagát, sőt
                  sajnálta: valami vértanúságot látott magában, amit nem tudott éppen szavakba
                  foglalni, de mindenesetre érezte. A következő utcai lámpa alatt megállott és
                  számbavette a jobb nadrágzsebében csörgő aprópénzt. Megállapította, hogy egy
                  tejeskávét és két-három zsemlét még megehetik akárhol. Bement tehát a Hazánk
                  kávéházba, mert ott nem tartozott semmivel. Hogy az idő teljék, illusztrált
                  lapokat hozatott. Azokat apróra végignézte és aztán, mikor a kávéház nagy órája a
                  kellő időt mutatta, magánszorgalomból még megjátszott egy kis komédiát. Belső
                  zsebéhez nyúlt, meghökkenést színlelt, egyéb zsebeit is megtapogatta, fejcsóváló
                  mosolyra fakadt, majd így szólt:</p>
               <p>- Otthon felejtettem a pénztárcámat. Na nem baj, talán sikerül annyi aprópénzt
                  összekapargatnom.</p>
               <p>Kivágta az asztalra nadrágzsebe tartalmát. A kávéra bőven futotta. Még a
                  szokottnál nagyobb borravalót is adhatott.</p>
               <p>- Szép lett volna, ha nem tudok fizetni. Galgó Lóránt, mint bliccelő, igazán jó
                  tréfa.</p>
               <p>- De kérem, nagyságos uram, megesik.</p>
               <p>- Meg hát. De kényelmetlen érzés. Más, ha olyan helyen történik, ahová az ember
                  rendszeresen jár. Tulajdonképpen nem is értem, miért nem járok többet magukhoz.
                  Ez nagyon kellemes, csendes kávéház és a kávéjuk igazán kitűnő.</p>
               <p>- Legyen szerencsénk máskor is, nagyságos uram.</p>
               <p>- El is jövök. Mondja csak, nem szolgált maga soha Budapesten? Mintha a
                  Dunapalotából, vagy a Nemzeti Kaszinóból emlékezném magára... Vagy csak
                  összetévesztem valakivel? Na mindegy, fiam. Jó éjszakát, fiam.</p>
               <p>Leereszkedően megveregette a főpincér vállát, aki az ajtóig utána hajlongott.
                  Aztán eltűnt abban a sötétben, amely nyom nélkül magába nyelte, s amelyben nem
                  messze egy nyitott ablak várakozott reá.</p>
              
            </div>
            <div type="chapter">
               <head>V.</head>
               <p>Másnap elkezdődött életének új szaka: arra ébredt fel, hogy tegnap megkérte Elvira
                  kezét, most tehát vőlegény. Ebéd után azonban elszaladt Soltészhoz. Borús arccal
                  elpanaszolta neki, hogy nagyon szenved Teri miatt, dehát mindkettőjüknek jobb lesz
                  így.</p>
               <p>- Nincs jogom egy ilyen ártatlan fiatal életet magammal rántanom sötét
                  gondjaimba.</p>
               <p>Soltész aggodalmasan érdeklődött, hogy mik azok a sötét gondok. Galgó erre
                  rejtelmes arcot vágott, a levegőbe legyintett és röviden csak olyasfélét
                  válaszolt, hogy Soltész soha meg nem becsülhető jóságát nem viszonozhatja anyagi
                  panaszokkal. Többet, akárhogy faggatta az öreg, nem volt hajlandó elárulni. Csak
                  átmeneti nehézségei vannak, azokkal majd megbirkózik egyedül. Soltész tapintatosan
                  abbahagyta ezt a beszédtárgyat, áttért a galambokra és az egyes családok belső
                  életéről igen részletes előadást tartott. De ezt hirtelen abbahagyta, mert Galgó
                  hű tekintetében váratlan könnyek csillantak meg.</p>
               <p>- Lóránt, - mondta megrendülve, - te titkolsz előttem valamit.</p>
               <p>Galgó megtörölte nedves szemét, aztán vallott. E célra annak a férfias
                  elszántságnak hangját választotta, amely nem ismer sem Istent, sem embert, ha a
                  becsület útjáról van szó. Kezét rátette az öreg tanár kezére, amely boldogan
                  rezdült meg a bizalmas mozdulattól.</p>
               <p>- Kedves Berci, hozzád úgy beszélek, mintha édesapám volnál. Felettem összecsapnak
                  a hullámok. Jól ismersz, én egy hajdani barátság terheit hordozom és ezekért a
                  terhekért vállalok minden konzekvenciát, ha a legvégsőkig kell is elmennem. Most
                  már ott tartok, hogy valószínűleg kérnem kell visszahelyeztetésemet a központba.
                  Ez nagyon nehéz lesz, mert a pesti személyzeti főnök, Kecskéssy nevű, halálos
                  ellenségem olyan okok miatt, amelyeket nincs módomban részletesen megvilágítanom.
                  Kecskéssy mindent el fog követni, hogy vissza ne jussak a központba. Ezzel tehát
                  meg kell birkóznom, ami nem kis feladat. Mindenesetre gondoskodnom kell arról,
                  hogy az itteni minősítésem rendben legyen. Kárász Bélával azonban nem beszélhetek
                  őszintén. Sok az adósságom és neki nem mondhatom el, mire költöttem el eddigi
                  keserves keresményemet. Ezt csak te tudod, és én tisztában vagyok azzal, hogy ezt
                  tőled nem is fogja megtudni soha senki. Itt állok tehát a kutyaszorítóban. Most
                  elmondtam neked titkomat, tudsz rólam mindent. És bár nem szeretnélek
                  bizalmatlansággal megsérteni, mégis arra kérlek, add nekem becsületszavadat, hogy
                  arról a borzasztó teherről, amely egész életemet hősies küzdelemmé teszi, nem
                  árulsz el semmit senkinek.</p>
               <p>- De kérlek, természetesen. Szavamra fogadom, hogy tőlem ezt meg nem tudja senki.
                  Mégis... mennyiről van szó?</p>
               <p>- Nem, nem, ezt hagyjuk. Nagyon sokról van szó. A gyermek drága helyen nevelkedik,
                  olyan helyen, amely méltó atyja emlékéhez, és méltó anyja nevéhez. Az anya nevét
                  még neked sem árulhatom el. Ami terheimet illeti, teljesen közömbös, hogy
                  mennyiről van szó. Sokról. Ebben az ügyben te nem tehetsz semmit. Csak egyet ígérj
                  meg nekem: a bizalmadat nem vonod meg tőlem. Számomra olyan vagy, mint egy atyai
                  lény. Ezt ne vond meg tőlem. Én szívesen harcolok a legkeserűbb helyzetben is, de
                  nem tudom nélkülözni azt az érzést, hogy van az életben valakim, akinek a
                  szeretetéhez úgy nekitámaszthatom a hátamat, mint egy falnak.</p>
               <p>Soltész, nyugalmazott rajztanár, nagyot nyelt, hogy izgalmát és meghatottságát
                  leplezze. A kellő szavakat nem találta, de félt is, hogy elsírja magát. Csak némán
                  kezet tudott nyújtani. Galgó férfiasan szeme közé nézett, szilárdan, erősen
                  megszorította az atyai kezet, és folytatta:</p>
               <p>- Köszönöm. Ez minden, amit tehetsz értem. Tudom, hogy árva életemnek van valakije
                  ezen a földön. Isten meg fog áldani jóságodért, amely lelki erőt ad küzdelmeimhez.
                  Én a magam harcát végig fogom harcolni felemelt fővel, egyedül. Most Isten
                  veled.</p>
               <p>- Várjál csak, várjál csak. Te itt akarod hagyni Püspökcsanádot? El akarsz innen
                  költözni?</p>
               <p>- Nézd, én sok minden dolog miatt még neked sem beszélhetek. Egyről meg lehetsz
                  győződve: amíg nem okvetlenül muszáj, én téged nem hagylak el. Sőt még azutánra
                  is van egy formám... alkalomadtán majd beszélünk róla. Szervusz.</p>
               <p>Ő maga sem tudta, hogy voltaképpen miért és miket beszélt össze-vissza. Néha
                  sajátmaga is csodálkozott ezen a tulajdonságán: hazudott, amikor semmiféle szükség
                  nem volt rá. Ha szükséges volt, akkor kiagyaltan hazudott, de ez nem volt igazi
                  természete. Ezt csak szorultságból cselekedte. Igazi természete az volt, hogy
                  belelovalta magát valamilyen lírai pózba, ahhoz aztán konokul ragaszkodott. Az
                  egyszeri hazugságból aztán olyan szabálytalan és tarka ábrák jöttek ki, mint a
                  dominókövekből, s a dominó-játszma végén maga bámulta legjobban azt az érdekes
                  ábrát, amely kialakult ujjai között. A végén már egyáltalában nem tudta, mit miért
                  kezdte úgy mondani, ahogy mondta, de ha már egyszer belekeveredett, mint a láp
                  foglya a hínárba, hát folytatta. Most például tudta, hogy Soltész előtt úgy kell
                  viselkednie, mint aki halálosan szerelmes a vezérigazgató leányába, de erről vérző
                  szívvel, férfiasan le kell mondani. S ha kereste, hogy mi indította erre a
                  szerepre Soltész előtt, nem tudott magának válaszolni. De mivel erről a fájdalmas
                  szerelemről már sok négyszemközti órán vallomást tett a tanárnak, most el kellett
                  előtte hallgatnia Elvirát. Arra sem tudott okot adni, hogy miért eszelte ki azt a
                  roppant bonyolult és nagyon valószínűtlen mesét az állítólagos Sennyey itt maradt
                  törvénytelen gyermekéről. De ha már kimondta, akkor szigorúan ragaszkodni is akart
                  a meséhez. Mindez másvalaki előtt nagyon fáradságos dolognak tűnhetett volna fel.
                  Hiszen az ilyen természetű embernek nemcsak rengeteg hazugságra kellett folyton
                  emlékeznie, hanem állandóan észben kellett tartania azt is, hogy mivel az
                  embereknek nem egyformát mondott, kinél milyen hazugságot kell fenntartania. S ez
                  mégsem volt fáradságos. A kanárimadárnak fáradságos evickélni, ha beleesik a
                  fürdőkádba. A kis kacsának nem. Sőt a kis kacsa nem is a fürdőkádat szereti, hanem
                  a patakot. Galgó ilyen volt, tehát ilyen volt. Közben sajátmagát igen őszinte
                  embernek tudta. Az ilyen lódításokat nem is nevezte magában hazugságoknak. Hiszen
                  az élet tele van apró kényelmi lódításokkal. Mindenki azt mondta az utcán, hogy
                  «jó napot kívánok», pedig esze ágában sincsen minden vágyával és igyekezetével
                  azon lenni, hogy akinek így köszön, annak éppen ezen a napon kivételesen jól és
                  szerencsésen menjenek a dolgai. Az ilyesmi nem hazugság. Galgó sajátmagát jóságos
                  és őszintén derék embernek tudta.</p>
               <p>Most, hogy menyasszonyához igyekezett, egyelőre fogalma sem volt arról, hogy mit
                  fog neki mondani. Az aztán egyáltalában meg sem járta az eszét, hogy vajjon miből
                  fogja ezt a leányt eltartani, ha elveszi. Az ötlet nem is tőle eredt, hanem
                  magától Elvirától, aki már több ízben megjegyezte, hogy ő tisztességes leány és a
                  szerelmet csak papi áldással tudja elképzelni. Ő tehát, mint akinek a szép Elvira
                  valóban nagyon tetszett, udvariasan és habozás nélkül símult ehhez a
                  világnézethez. Maga is nagyon kíváncsi volt rá, hogyan alakul a dolog. Azt az
                  egyet tudta, hogy az még nagyon soká lesz, amíg ő az Elvira beteg mamáját
                  meglátogatja. A lakás nem látszott előtte irígylendő harctérnek. Ott egész
                  biztosan nem lehet csókolódzni. Gyerek is van, aki tanul. A mama beteg. Nem,
                  mindez nem nekivaló dolog.</p>
               <p>- Maga Isten és ember előtt a menyasszonyom, - mondta Elvirának, mikor a postáról
                  eljöttek, - számomra tegnap óta más nő nincs a világon. Tudom, hogy még jobban meg
                  akar ismerni. Állok elébe. De én közben nem erre figyelek. Én kettőnk helyett is
                  azon gondolkozom, hogy előkészítsem azt a pillanatot, amelyben a mi szent
                  titkunkkal nyíltan a világ elé lépek.</p>
               <p>Sétáltak a városháza előtti sétány nyírott útjain s ma is, mint tegnap, megvárták
                  a sötétet, hogy csókolódzanak. Aztán mikor már végkép muszáj volt elválniok, mint
                  titkos arák még egy utolsó szenvedélyes csókot váltottak. Másnap ez
                  megismétlődött. És harmadnap is. Negyednap pedig levelet kapott Galgó. Ezt
                  természetesen Teri írta. Ez nem volt tréfa: a levél megtöltött nyolc oldalt. Ezt
                  Galgó unta elolvasni. De elolvasta a nyolc oldal elejét és végét. A levél így
                  kezdődött:</p>
               <p>Egy hadokló írja e sorokat, mert én más megoldást a mi regényünk(ben) számára nem
                  látok, mert az teljesen leheletlen, hogy az atyai rövidlátást én gyenge leány
                  érvekkel ellensúlyozzam, tehát meg kell halnom. Most már csak egyetlen vágyam van,
                  éspedig az, hogy ott temessenek el, azon a gyönyörű ponton, amely felett az éj
                  zokog és az ősz hullatja (köny) könnyeit, ott fogok én pihenni az én kis fehér
                  leányszobám helyett a zúgó viharban, de azonban a vihar szárnyai csak hadd
                  borzolják már akkor az élet hullámait, én a mélyben már semmit sem fogok hallani a
                  zord tél jeges leheletéből, mert az örök álom, amely az én örökre behunyt
                  szemeimre...</p>
               <p>Itt Galgó félbeszakította a levelet és az utolsó oldalhoz fordított. Ott ezt
                  olvasta:</p>
               <p>...elvégre, ha én rajzolni tanulok, az nem csupán egy fiatal leány szeszélye,
                  hiszen mindenki vágyik a kultúrát elsajátítani, tehát úgy tervezem, hogy a cseléd
                  majd elkísér, és ha ott véletlenül találkozni fogok magával, csak üdvözöljön
                  udvariasan és kimérten és néhány röpke szót is válthatunk, hiszen senkisem
                  tudhatja, hogy mi történik egy rejtélyes leányszív lelkének titokzatos mélyén, de
                  most már nem is írok többet, csak még egyszer elbúcsúzom egy rejtélyes leányszív
                  minden összetört álmaival, tehát Isten vele örökre s a rajzórákat okvetlen ki
                  fogom harcolni, tehát a viszontlátásig... - - - Valaki.</p>
               <p>Galgó a levelet még aznap elvitte Soltésznak. A tanár figyelmesen elolvasta mind a
                  nyolc oldalt. Az öreg közben szorgosan símogatta a tarkóját, ami általában szokása
                  volt, ha erősen gondolkozott.</p>
               <p>- Soha így téged senki nem fog szeretni, - mondta halkan és érzelmeset sóhajtva, -
                  mint ez a leány.</p>
               <p>- Egész éjszaka nem aludtam semmit, - válaszolt tompán Galgó, és magyarázatul
                  hozzátette: - mintha megéreztem volna, hogy ezt a levelet fogom kapni. Hát most
                  mit csináljunk. Megjegyzem, holnap ebéd után feketére kell mennem Kárászékhoz. A
                  vezér ma délben szólt. Meghívott. El tudod képzelni, milyen leírhatatlan szenvedés
                  ez? Ott ülni mellette, szemtől-szembe, látni, hallani a hangját... nem, barátom,
                  ez már nem emberi... ez már pokoli...</p>
               <p>Soltész tovább símogatta tarkóját és igyekezett «józanságát megőrizni». A levélből
                  következőleg várni lehetett, hogy Teri egy szép napon beállít. Abból pedig a
                  legkülönbözőbb bonyodalmak származhatnak. Először is ki fog derülni, hogy Galgó
                  régóta rendszeresen jár a tanárhoz. A bankban ezt már mindenki tudta.
                  Előadódhatik egy jelenet, mikor Kárász magához hivatja a párnázott ajtó mögé a
                  bank hivatalnokát és felháborodva kérdőre vonja. Ennek semmi áron nem szabad
                  megtörténnie. Galgó elhatározta, hogy Teri esztelen tervét energikusan meg fogja
                  akadályozni. Mi sem egyszerűbb: holnap majd szóba hozza Soltészt és maga fogja
                  ártatlanul rávezetni az apa figyelmet, hogy ő jár ehhez a tanárhoz. Teljesen ki
                  van zárva, hogy Terit elengedjék.</p>
               <p>- Én nem szólok bele, - fejezte ki álláspontját Soltész, - engem, mint hű barátot
                  mindig magad mellett fogsz találni.</p>
               <p>De látszott rajta, hogy nagyon szeretne titokban ennek a költői és nagy érzésnek
                  segítségére lenni. Galgó mélyen eltűnődve sietett aztán a postára.</p>
               <p>- Nem a postára mégy? - kérdezte egyenesen Soltész. - Már többektől hallottam,
                  hogy együtt láttak azzal a postáskisasszonnyal sétálni benneteket.</p>
               <p>- Igen, - felelte Lóránt mozdulatlan arccal, - szegény hasonló helyzetben van.
                  Szerelmes valakibe, aki nem veheti el anyagi okokból. Nekem szokta szerelmét
                  elpanaszolni. Nem is sejti, hogyan vérzik ilyenkor önmagamért a szívem.</p>
               <p>És szaladt a postára, hogy aztán a sétány legfélreesőbb sarkát kiválasszák
                  Elvirával. Másnap ebéd után pedig megjelent Kárászéknál. A szokott kép fogadta, de
                  szokatlan hangulat. Teri bámulatosan határozottnak tetszett. Olykor még ő maga is
                  beleszólt a társalgásba, amit eddig nem tett.</p>
               <p>- Hallottál ilyet, kedves öcsém? Ez az én Teri lányom a fejébe vette, hogy
                  rajzolni tanul.</p>
               <p>- Kinél?</p>
               <p>- Aligha ismered. Egy öreg nyugalmazott rajztanár lakik itt, valami Soltész. Nem
                  is hallhattad a nevét. Nem messze lakik innen. Nem mondom, tud valamit. De hogy ez
                  a leány miért vette a fejébe, hogy rajzolni tanul, arról fogalmam sincs. Fakanál
                  való nekik, nem ecset, meg zongora. Ez az én álláspontom.</p>
               <p>Most kellett volna Galgónak rögtön közbeszólnia: óvás! Ő is Soltésznál tanul! De
                  Galgó a rossz utat választotta.</p>
               <p>- Tökéletesen igaza van, kedves bátyám. Az első a fakanál. Ez prózai módon hangzik
                  talán a hölgyek számára, de így van. Igenis, az első a fakanál. Csakhogy a mi
                  hercegkisasszonyunk, a bűbájos Terike kisasszony, természetesen olyan jövőre
                  tarthat számot, hogy a püspökcsanádi társadalom ormán fog ékeskedni. Édesatyja
                  állásánál fogva csak valami rendkívüli magas állású úr veheti el, mint egyszer már
                  alkalmam volt kifejteni. Akkor pedig köre többet fog kívánni tőle, mint más
                  hölgyektől. Neki a fakanál után az ecsethez is kell értenie. A magas fővárosi
                  körökben például megkövetelik egy előkelő fiatal hölgytől, hogy zongorázzék, vagy
                  fessen. De ezt csak mint szerény véleményemet voltam bátor elmondani. Az én kedves
                  Béla bátyám kétségtelenül meg fogja találni a legméltóbb és egyszersmind
                  legbölcsebb döntést.</p>
               <p>Beszélt Galgó, beszélt. És a szája mást mondott, mint amit értelme diktált neki.
                  Kárász eltűnődve bányászta fülét és így szólt:</p>
               <p>- Hátiszen nem mondom... Mindenen lehet gondolkozni...</p>
               <p>Teri közben riadtan kerülte a gavallér pillantását. Szerfeletti izgalma
                  meglátszott ugyan rajta, de a szülők nem vettek észre semmit. Galgó szeretett
                  volna felkiáltani: «az Isten szerelmére, hát vegyék észre, hogy ez a leány nincs
                  az eszénél és vaktában a legnagyobb ostobaságokra képes!» De nem kiáltott fel.
                  Leverten vette észre, hogy Teri terve sikerülni fog. Elengedik Soltészhoz
                  rajzleckékre. S akkor elkerülhetetlen lesz, hogy valahogyan találkozzanak. És mind
                  a ketten vesztükbe rohannak. Mikor a vontatva sikerült társalgást végre az
                  illendőség megóvásával sikerült befejeznie, mindenekelőtt elszaladt a tanárhoz.
                  Három utcán kellett kerülnie a galambok turbékolásától idegesítő házhoz, pedig
                  jól tudta az utat: csak a kert végéből kellett volna a rétre átlépnie. De már
                  jócskán bennjártak az őszben s a tar orgonabokrok sűrű lombfalból a nyári titkok
                  fecsegő mutatóivá lettek. Most nem lehetett már ajánlatos Terivel a régi módon
                  találkoznia.</p>
               <p>- Ez, barátom, maga a pokol, - mondta Soltésznak a pamlagra rogyva és arcát
                  színésziesen rejtve két tenyerébe, - van neked fogalmad, hogy miken mentem én
                  keresztül? Kérve-kérlek, tagadd meg attól a lánytól az órákat. Érte szívesen
                  szenvedek, de csak annyit bírok ki, amennyit ember kibírhat. Érts meg engem,
                  pokoli szenvedéseket hozol rám, ha Teri elkezd járni ebbe a házba.</p>
               <p>Az öreg tanár megnyugtatta, barátilag megveregette lapockáját, ő pedig igyekezett
                  menyasszonyához. Ez így ment vagy két hétig. Akkor Soltész egy napon azt
                  ujságolta neki, hogy Kárászné és leánya délelőtt nála jártak. Meg is állapodtak. A
                  leány hetenként háromszor fog eljönni és rajzolni tanul. Anyja kíséri ide.</p>
               <p>- Melyik az a három nap? Mert azokon a napokon én nem jövök ide.</p>
               <p>- Hétfő, szerda, péntek.</p>
               <p>- Helyes. Ezeken a napokon én majd otthon ülök és szenvedek. Nagyon fogom
                  nélkülözni a társaságodat, egyetlen barátom társaságát ebben a számkivetésben. De
                  marad kedd, csütörtök, szombat, vasárnap. Csak arra kérlek, hogy ne beszélj róla.
                  Jobb lesz ennek a dolognak szép lassan elaludnia. Lesz majd idő, mikor halvány
                  mosollyal fogunk beszélni ezekről a napokról... Teri akkor már rég asszony lesz
                  valakinek az oldalán. Rám már éppen úgy nem fog emlékezni, mint ahogy nénje nem
                  emlékszik a hajdani fiatalemberre. Hogy is hívták?</p>
               <p>- Várj csak... hogy is... hirtelen nem jut eszembe a neve.</p>
               <p>- Látod. Ezt fogja mondani ő is. Álmok, álmok...</p>
               <p>Ezt csak belesóhajtotta, sőt belelehelte a szoba terpentinszagába. Megvolt az a
                  tudománya, hogy hangját akkor is remegtetni bírta, mikor ilyen elhalóan sóhajtott.
                  Soltész ezt a hangulatos pillanatot gyönyörűnek találta. Ezt a fiatalembert
                  általában feltűnően csinos férfinak vélte, s ezt a jó véleményét még külön fűtötte
                  az a rokonszenv, amely a kávénénike-szerű öregek - mind férfiak, mind nők - egyik
                  tulajdonsága: saját meddő életükért úgy szereznek elégtételt maguknak, hogy
                  valamely titoktartásukra bízott fiatal szerelem rajongó pártfogóivá szegődnek s
                  maguk élik át mindkét ifjú fél szerelmi izgalmait. Soltész képzelete rendkívül
                  izgalmassá és érdekessé színezte ki a püspökcsanádi vezérigazgató leányának és
                  ennek az imádatraméltóan érdekes fiatalembernek, úgyszólván édes fiának, szerelmi
                  regényét, és most az a lehetőség, hogy cselekvő tényezőként vehet részt ebben a
                  szerelemben, valósággal a küldetés illúziójával ruházta fel. Ráütött a fiatalember
                  vállára és bizonyos vidám felsőbbséggel mondotta:</p>
               <p>- Na, csak fel a fejjel. Addig ne félj, amíg engem látsz.</p>
               <p>Elvirához menet Galgó egyenesen kétségbeesettnek érezte magát. Terit minden
                  nehézség nélkül és nyugodtan elfelejtette, megvolt a maga teljesen alap nélkül
                  való szerelmi ügyecskéje a szép Elvirával, élte világát, és most a jövő sötét
                  mélyéről felbukkant a végzet: a végzet fenyegetően tolta vissza Teri felé.
                  Kikerülni igen könnyűnek látszott: egyszerűen nem kellett többé elmennie
                  Soltészhoz. De jól tudta, hogy ehhez nem lesz elég ereje. Ha megcsillan előtte a
                  lehetőség, hogy a szerelmes Terivel valahogyan találkozhatik, egészen biztosan
                  gyengének fog mutatkozni. Szomorúan látta előre, hogy hiába unja Terit, a
                  kínálkozó esetben el van veszve. Amikor most elhaladt a minoriták temploma előtt
                  és annak ajtaját nyitva látta, önkéntelenül befordult. Az őszi délután sötétjében
                  csak egyetlen örökmécses bíborpontját vette ki, mintegy gyengeségének imbolygó
                  reménypontját, és gyerekesen suttogta magában:</p>
               <p>- Édes Istenem, add, hogy ebből a Teri-dologból ne legyen semmi. Ámen.</p>
               <p>Ahogyan ezt elmondotta, abban a pillanatban máris megkönnyebbült. Nem érezte ugyan
                  erősebbnek magát, de most már felelősnek sem. Annyi volt neki az imádság, mint a
                  kacsának a nyári patak. Kilépett a vízből és mindent lerázott magáról. Szorongása
                  és a jövőtől való rettegése elmúlt: lesz, ami lesz. És jókedvűen, könnyedén
                  folytatta útját a posta felé. Ott várakozott egy jó negyedórát, aztán elindult
                  Elvirával sétálni és jövő terveikről beszélni. Elvira állandóan számokat mondott,
                  táskájában notesz volt és ceruza. Míg világos volt, addig számolgattak, aztán
                  amilyen lendülettel jött a homály, olyan igyekezettel adták át magukat a
                  csókolódzásnak.</p>
               <p>Teri órái megkezdődtek. Galgó a Soltész-házat gondosan elkerülte a mondott
                  napokon, de egyébként szüntelen kíváncsisággal faggatta az öreget az órák
                  lefolyásáról. Kárászné csak az első két napon jött el leányával, a harmadik napon
                  már az öreg szakácsnét küldte el vele. A szakácsné illedelmesen helyet foglalt az
                  előszobában, megvárta az óra pontos leteltét, addig ők a művészettel foglalkoztak,
                  de Galgóról sokkal többet beszélgettek. Hogy mit, azt az öreg szerelmi javasember
                  nem közölte Galgóval, csak általánosságban adott át üzeneteket, de arra is
                  hajlandónak nyilatkozott bizonyos célzásokkal, hogy levelet közvetít. Galgó csak
                  fejét rázta komoran: jobb ennek a dolognak szép lassan elaludnia. S a legközelebbi
                  alkalommal az öreg nyílegyenesen tért rá a tárgyra:</p>
               <p>- Te Lóránt, ez a szegény leány még egyszer az életben szeretne veled négyszemközt
                  beszélni.</p>
               <p>- Annak semmi értelme, - csattant fel hevesen Galgó, - egyszer már elbúcsúztam
                  tőle.</p>
               <p>De magában már tudta, hogy a baj döntő perce megérkezett. Alig várta, hogy Soltész
                  kérje egy kicsit.</p>
               <p>- Az én véleményem az, - mondta az öreg, - hogy ezt az egyetlen találkozást nincs
                  jogod ettől a szegény leánytól megtagadni.</p>
               <p>- Hát jó, - sietett Galgó beleegyezni, - egyszer még, utóljára, Isten neki. Aztán
                  jöjjön a feledés. Örökre. Így talán mind a ketten könnyebben fogjuk elviselni.
                  Majd eltemetjük álmainkat, ő jobbra megy, én balra megyek. És életünk végéig
                  ápolni fogjuk egy tündérszép, hófehér érzés emlékét.</p>
               <p>- Így helyes, ezt szeretem hallani. Holnap pont fél háromkor légy itt. A többit
                  bízd rám.</p>
               <p>Galgó ott volt másnap pontosan fél háromkor. Soltész izgatott mosollyal fogadta.
                  Bevezette az előszobán keresztül a műteremnek nevezett nappaliba, de onnan is
                  tovább vezette abba a szűk kis helyiségbe, amelyet ő hálószobának használt. Nagyon
                  kis szoba volt ez, nem fért bele más, mint az ágy, annak tövében a hasonló irányba
                  állított díván, az ággyal szemközt a politúros szekrény, tetején diópálinkás
                  üveggel, az ajtó másik oldalán pedig bádogmosdó. A falakon természetesen mindenütt
                  rámázatlan kép, illetve a két alapkép temérdek példányú válfaja: a patakon
                  átgázoló népszínműbeli bokorugró hölgy, valamint a csontkoponyát bámuló és
                  kibontott hajú Magdolna.</p>
               <p>- Itt ülj le és míg be nem nyitok, addig meg se pisszenj.</p>
               <p>Galgó leült és várt. Unalmában cigarettázott. Füstszó mellett azzal foglalkoztatta
                  képzeletét, hogy különböző lehetőségeket dolgozott ki, amelyek fennforgása és
                  közbejötte esetén Teri nem jöhet el a Soltész-házhoz. Például: Kárászéknál
                  meggyesbéles volt ebédre, Kárász elcsúszik egy földrehullott meggymagon, eltöri
                  egyik bokáját, sikoltozás, orvos, ágyba fektetik, satöbbi. Vagy: Kárászék
                  szakácsnéja reggel rosszúl érzi magát, délelőtt elhivatják az orvost, kolerát
                  állapít meg, azonnal kiragasztják a kapura a vörös cédulát, lélek az ajtón se ki,
                  se be, Kárász már nem is tudott hazamenni. Vagy: míg tizet olvasunk, hirtelen
                  földrengés támad, ezt az egy házat kivéve, az egész városnegyed összeomlik, a
                  közlekedés teljesen megakad. És így tovább. De az ilyen lehetőségek egyike sem
                  következett be. Galgó jó sok várakozás után fülelni kezdett: ajtónyitogatás,
                  járkálás zaját hallotta és egy jól ismert női hangot. Az a Teri hangja volt.
                  Felállott és odament az ajtóhoz, hogy, ha azon belép valaki, ő szemtől szembe
                  állhasson. Halkan és óvatosan meg is nyílt az ajtó. Teri suhant be rajta.</p>
               <p>Besuhant és megállt. Földre sütötte szemét és azonnal könnyezni kezdett. Galgó
                  Isten és ember előtt ártatlannak érezte magát: nem tehetett mást, mint amit tett.
                  Kinyújtotta két kezét, mellére vonta a szipegő Terit, megölelte és megcsókolta. A
                  sirdogáló leány már át is kapta két karjával a férfi nyakát. A csók vad
                  viszonzásra talált. Botladozó lábuk támaszt keresett, addig tipegtek-topogtak,
                  amíg önkéntelenül le nem ültek a dívánra.</p>
               <p>- Egyetlenem... - rebegte Teri.</p>
               <p>- Édes, - rebegte Galgó.</p>
               <p>És megint megcsókolták egymást és megint.</p>
               <p>- Mennyi mesélni valóm van, - szólt Teri, - tudja, hogy mióta nem csókoltuk meg
                  egymást?</p>
               <p>- Nekem egy örökkévalóság.</p>
               <p>Erre megint csók következett. Galgó ölelései egyre görcsösebbek lettek, Teri egyre
                  határozottabban védekezett. Ugyanaz az emberpár mintha két párt játszott volna:
                  az egyik dulakodott, mint két heves ellenség, a másik pár annál
                  csillapíthatatlanabb vággyal kereste egymás száját. A külső világ megszünt
                  körülöttük, két szájjá változtak, amely ugyanegy időben vonzotta és taszította
                  egymást.</p>
               <p>- Nekem meg kell halnom, - suttogta Teri a csókok egy felvonásközében.</p>
               <p>- Hogyan szabad ilyen bolondokat még csak ki is ejteni a száján? - felelte Galgó.
                  - Élni fog és engem szépen elfelejt.</p>
               <p>- Soha! Soha! Soha! Ez szentségtörés. Én vagy a magáé leszek, vagy meghalok.
                  Mindenáron ki kell küzdeni a boldogságunkat. Én már a módját is megtaláltam. Apám
                  utazik Pestre. Hosszabb tárgyalásai vannak a központtal. Addigra magának
                  mozgósítania kell minden összeköttetését. A központban kell elintézni, hogy magát
                  soron kívül előléptessék. Akkor apámnak le fog esni az álla. Be fogja látni, hogy
                  magára figyelni kell. Ugyanekkor én elébe állok és közlöm vele, hogy halálosan
                  szerelmes vagyok magába. És hogy maga is belém. Csak az a baj, hogy erről nem
                  vagyok egészen meggyőződve. Szeret?</p>
               <p>Galgó csókkal felelt. És nem egy csókkal, hanem többel. Ez a csókolódzás huzamos
                  időt vett igénybe. Ijedten ugrottak fel mindaketten a dívánról, mikor halk, de
                  sürgető kopogtatás után Soltész jelent meg az ajtóban. Az öreg cinkos aggodalmasan
                  közölte, hogy a szakácsné, aki kint várakozik az előszobában, kezd
                  nyugtalankodni.</p>
               <p>- De hiszen mi még nem intéztünk el semmit. Még kell legalább egy félóra.</p>
               <p>- Sajnálom, - suttogta Soltész, - majd máskor. Majd holnapután. Nagyon kell
                  vigyázni. Jöjjön, jöjjön.</p>
               <p>Kezénél fogva húzta ki maga után Terit. Galgó egyedül maradt. Óráját nézte.
                  Sietnie kellett Elvirához, mert annak ma négy órakor el lehetett szabadulnia.
                  Feszülten figyelte, hogy mi történik odakünn. Soltész és Teri hangosan búcsúztak.
                  Aztán megint járkálást, ajtócsukást, majd kapudöngést hallott. Soltész boldog
                  izgalomtól kipirultan lépett be a szobába.</p>
               <p>- Mi volt? - kérdezte nehezen szedve a lélekzetet.</p>
               <p>- Nem tudom elmondani. Leírhatatlan boldogság volt mégegyszer látnom. Egyszersmind
                  elviselhetetlen szenvedés volt látnom ennek a bűbájos gyereknek az optimizmusát.
                  Nem volt szívem elmondani neki, hogy amit táplál magában, az csacsiság és álom. Az
                  apja soha nem fogja nekem adni. Ezt nyersen és férfiasan meg kellett volna
                  mondanom neki. Hát majd az utolsó találkozásnál, amely jobban fog sikerülni, mint
                  a mai, majd megmondom neki. De most elszaladok, mert nagyon kell sietnem.</p>
               <p>- Nem akarlak visszatartani, Lóránt, de nagyon kérlek, légy hozzá kíméletes.
                  Megígéred?</p>
               <p>Galgó félreszegte fejét és szomorúan mosolygott.</p>
               <p>- Ó, kíméletes... hiszen úgy szeretem, mint az üdvösségemet. Szervusz.</p>
               <p>- Szervusz. Holnapután fél háromkor légy pontos.</p>
               <p>A szomorúan mosolygó ember szaladt a postára. Mikor a templom előtt sietett el,
                  szemrehányást tett a Gondviselésnek. «Minden felelősséget elhárítok», - mondta
                  magában.</p>
               <p>- Hova megyünk? - kérdezte Elvirát, aki már készen várta.</p>
               <p>- Hogyhogy hova megyünk? Hát elfelejtette, hogy ma akar bemutatkozni az
                  anyámnak?</p>
               <p>Ezt bizony Galgó tökéletesen elfelejtette. Csak arra emlékezett, hogy a találkozót
                  négy órára tették. Most egyszerre eszébe jutott az egész.</p>
               <p>- Lehet ezt elfelejteni? Csak nem tudtam, hogy egyenesen oda kell mennünk.</p>
               <p>Elvira szűk udvari lakásban lakott, a ház alig vetkezte le paraszt-otthon
                  jellegét. Konyhából nyílt egy-egy szoba jobbra és balra. Özvegy Gányóné és a kis
                  gimnazista Gányó Lajos magukon hordták annak kifejezését, hogy reggel óta
                  készülnek a nagy vendégfogadásra. Lajos csak szép illendően bemutatkozott, aztán
                  visszament könyveihez. Az anya a konyhából balfelé tessékelte Lórántot.</p>
               <p>- Milyen elragadó az otthonuk, nagyságos asszonyom. A magam részéről, mióta
                  felnőttem, mindig ezt az otthont nélkülöztem. Ez kellett volna nekem serdülő
                  koromban. Gyakran elgondolom, hogy milyen fordulatot vett volna a sorsom, ha lett
                  volna valakim, aki mint édesanya tett-vett volna körülöttem. Ez az én életem soha
                  nem pótolható fájdalma. Elvirácska talán már említette, hogy édesanyámra csak mint
                  egészen kisfiú emlékszem vissza. És ha most nagyságos asszonyomnak hódolattal
                  kezet csókolok, az az érzésem, mintha az én szent édesanyám emlékének csókolnék
                  kezet.</p>
               <p>Lovagiasan kezet csókolt. Gányóné, aki sokat kínlódhatott életében, mert Lajoska
                  nagyanyjának, nem pedig anyjának lehetett volna képzelni, nyilván tudta, miről
                  lesz szó, mert már ettől a kézcsóktól is mélyen meg volt hatva. Galgó
                  folytatta:</p>
               <p>- Régóta szerettem volna már tiszteletemet tenni nagyságos asszonyomnál, de
                  sajnálatra betegsége visszatartott. Most már jól érzi magát? Izületi baj,
                  úgy-e?</p>
               <p>- Az. Nagyon fájdalmas. Az orvosok el is rontották, mert rönktenezték a
                  kezemet.</p>
               <p>- Röntgenezték, - javította ki Elvira.</p>
               <p>- Szóval elrontották. Tudniillik elmondom az egészet. Valószínűleg úgy
                  kezdődött...</p>
               <p>- Ezt most halaszd el, anyám. Lóránt akar valamit mondani.</p>
               <p>- Én csak azt akarom elmondani, amit Elvirácska kétségtelenül úgy is elmondott: mi
                  abban állapodtunk meg, hogy összekötjük az életünket. Az eljegyzést sok mindenféle
                  okból még nem óhajtjuk nyilvánosságra hozni, de mindenesetre illendőnek találtam
                  kikérni nagyságos asszonyom anyai beleegyezését.</p>
               <p>- Ó, fiam..., - mondta szemét törölgetve Gányóné, és szenvedélyesen magához
                  szorította leányát.</p>
               <p>- Akkor tehát nincs más hátra, minthogy ezentúl mamának szólítsam. Azt hiszem,
                  ebből áll az egész szertartás.</p>
               <p>Megölelte és barátságosan megcsókolta Gányónét. Időt sem hagyott neki, hogy
                  érzelegjen. Csak úgy futólag hozzátette:</p>
               <p>- Elvirácskával megbeszéltük, hogy Lajos úrnak egyelőre az egészről nem szólunk
                  semmit. Az ilyen kis gimnázista könnyen elszólja magát, mi pedig lehetőleg
                  csendesen és feltűnés nélkül akarjuk csinálni az egészet. Ami pedig azt a
                  besugárzást illeti, én régóta mondom, hogy ez hozzá nem értő orvos kezében éppen
                  olyan veszedelmes, mint a legerősebb méreg. Valami hozzáértő specialista áldásra
                  fordította volna az emberi elmének ezt a csodálatos alkotását és lám, a mama
                  orvosa elrontotta. Nem is hiszek az orvostudománynak. Csak ott vannak otthon, ahol
                  vágni kell. De hogyan kezdődött az egész?</p>
               <p>Özvegy Gányóné mohón hozzákezdett az elbeszéléshez. Elvira ebben csak annyira vett
                  részt, hogy mivel részletesen tudta a történet minden apró fordulatát, már ott is
                  kisegítéssel szolgált, ahol az anya csak egy pillanatra meg is akadt. Galgó annál
                  élénkebben fűszerezte és elevenítette az előadást ilyesforma
                  közbeszúrásokkal:</p>
               <p>- El tudom képzelni, hogy ez milyen elviselhetetlen fájdalmakat okozott.</p>
               <p>- Igazán? Hát ez példátlan. Az embernek a hideg szaladgál végig a hátán, ha
                  ilyeneket hall.</p>
               <p>- Drága mama, én sok betegség lefolyását hallottam már életemben, de ilyen
                  izgalmasat, sőt mondhatnám: drámait, még soha. Komolyan mondom, az ember
                  szívdobogást kap, amíg hallgatja.</p>
               <p>Ezek a rendkívül élénken közbedöfött megjegyzések elegendők voltak arra, hogy
                  Gányóné dicsőségben sütkérezve pár lélekzetnyi szünetet tartson, majd újult erővel
                  lódítsa lendületbe a történet neki oly érdekes hintáját. Mikor befejezte, tehát jó
                  másfél óra multán, Galgó búcsúzni kezdett.</p>
               <p>- De hiszen arról, hogy miből fogunk élni, még nem is beszéltünk anyámmal.</p>
               <p>Ezt Elvira mondta, a türelmes és derék leány. De a mama csak legyintett rá.</p>
               <p>- Ó, hiszen majd megbeszélitek ti azt, ahogy legjobban tudjátok. Megbízom én
                  bennetek teljesen. Én csak egyet kérek a jó Istentől, hogy boldogok legyetek. Ó,
                  hogy szegény apátok ezt a mai napot meg nem érte.</p>
               <p>Ekkor Gányó Lajos, a gimnazista már harmadszor kopogtatott be és Elvirát kérte ki.
                  Nyilván a vacsorát sürgette. Galgó mondhatta volna, hogy vacsora után
                  visszaszalad, de miután gyors közigazgatási bejárást tartott kutató
                  körtekintetével, belátta, hogy ennek semmi értelme; csókolódzásra ebben a lakásban
                  nincs kilátás. Ennélfogva megölelte és megcsókolta Gányó-mamát, majd mellékesen
                  hozzátette, hogy Elvirának holnap délután helyes volna elnéznie a Göllner-közbe.
                  Magyarázóan megjegyezte a mama felé:</p>
               <p>- Szemlét kellene tartanunk, hogy nem volna-e jobb ott laknunk. Ha az én jelenlegi
                  szobámhoz, amelynek előszobája is van, hozzávennénk még egy szobát, amire kilátás
                  van, jól meg lehetne oldani a kérdést. És a fehérneműt is át kellene nézni.</p>
               <p>- Csak csináljátok, fiaim, ahogy akarjátok.</p>
               <p>Így történt, hogy Elvira másnap délután félhét tájban megjelent a Galgó lakásán.
                  Őszre járt már, a csatakos utcán korán sötétedett az idő. A lány mosolyogva lépett
                  be és kíváncsian pillantott körül. Rozoga, sivár hónapos szoba volt a Galgóé, de a
                  szemlélőt joggal meglephette, hogy a kopott és semmit nem érő holmi között
                  feltűnő gond ápolta a cipőket és ruhákat.</p>
               <p>- A holmimnak egy szekrény nem volt elég, mást nem tudtak betenni, mint egy ilyen
                  kimustrált konyhaszekrényt. Így aztán nyomorúságosan megvagyok valahogy. A saját
                  holmim jórésze még mindig Budapesten van. Beraktározva. Ha majd jobban megy a
                  sorunk, mindent le fogok hozatni.</p>
               <p>- És eddig miért nem hozatta le?</p>
               <p>- Mert bizonytalan volt az egész. Nem tudtam, eldönteni, hogy itt maradok-e. Most
                  már döntöttem.</p>
               <p>És átkarolta Elvira vállát, hogy magához szorítsa és megcsókolja. De Elvira
                  egyetlen baráti csókot pöttyentett vőlegénye arcára, aztán erélyesen eltolta a
                  fiatalembert.</p>
               <p>- Nem oda Buda. Most nem érünk rá. A cipői, látom, mind kint állnak sámfán. Minek
                  egy férfinak ennyi cipő? Nem baj, most legalább soká nem fog kelleni.</p>
               <p>- Elvira, - rebegte halkan és szerelmesen Galgó, - csókoljon meg.</p>
               <p>- Ugyan menjen, tudja jól, hogy ez lehetetlen. Most végig akarom nézni a
                  fehérneműjét.</p>
               <p>- De angyalom, a parkban számtalanszor megcsókolt. És szeretjük egymást.</p>
               <p>- A parkban ezentúl is megcsókolom. Most nem. No, igazán, Lóránt, ne okoskodjék,
                  mert rögtön elmegyek. Nem, nem, hagyjon. Mutassa a fehérneműt.</p>
               <p>Újra kezdték kétszer és Galgó kétszer újította meg a szerelmes támadást. Végre
                  Elvira elkomolyodott.</p>
               <p>- Lóránt, ne bántson. Erről szó sem lehet. Most elmegyek, mert látom, hogy magával
                  nem lehet okosan beszélni. Holnap megint eljövök, de maga ne legyen itthon. Most
                  komolyan haragszom. Isten vele.</p>
               <p>Galgó utánaeredt, hatalmas szóáradattal megbékítette. De visszatartani nem tudta.
                  Elvira elment. Látszott rajta, hogy sértve érzi magát. Galgó unta otthonát,
                  elment vacsorázni. Aztán, mikor eléggé besötétedett, elsétált Skuteczné villája
                  felé. De mikor már közeledett a házhoz, húsz lépésnyi távolságban meglátta a
                  városi embert, aki szemére húzott kalappal baktatott az esőre hajló sötétben.
                  Galgó vállat vont, sóhajtott egyet és ment vissza a kávéházba. Billiárddal
                  szerette volna agyonütni az idejét, de nem akart vele játszani senki. Már
                  mindenkinek tartozott. Megmérgesedett és hazament.</p>
               <p>Néhány napig ezt a kétlaki életet folytatta. Ebéd után elbujt Soltész
                  hálószobájában, ha éppen Teri-nap volt, alkonyattájban pedig mindennap találkozott
                  Elvirával valamelyikök lakásán. Ha az ő szobájában találkoztak, olykor
                  megindította a szívós szerelmi ostromot, de mindig hiába. Elvira csökönyösen
                  eltolta magától. De a sötét udvaron, vagy a Gányó-ház egy-egy óvatlan pillanatában
                  rögtön hajlandó volt csókolódzni. Ilyenkor forrón, sőt eszeveszetten
                  csókolództak. Elvira szabadjára eresztette szenvedélyét. De mihelyt fedelet
                  érzett maga felett, könyörtelen maradt.</p>
               <p>Mikor Kárász már majdnem egy hetet volt Pesten, Teri meglepetéssel surrant be
                  Galgóhoz.</p>
               <p>- Tudja-e, ki van az előszobában? Hermin. Ma értem jött, hogy a szakácsné helyett
                  ő kísérjen el. Látta magát bejönni, mikor hozzánk jött. Jaj, alig bírok lélekzeni
                  az izgalomtól.</p>
               <p>- Hogy van ez? Mikor ki jött kihez? Ki látott meg és mikor?</p>
               <p>- Hermin itt ment el a ház előtt, mikor értem jött és hozzánk igyekezett. Mikor
                  aztán elindultunk hazulról, faggatni kezdett.</p>
               <p>Galgó felugrott.</p>
               <p>- Angyalom, maga mindent elmondott ennek a Herminnek. Miféle titok ez, amit már
                  Soltész is tud, Hermin is tud?</p>
               <p>- De drágám, mindaketten mellettünk vannak. Hermin él-hal magáért. Megesketett,
                  hogy bemutatom magát. Mindenáron segíteni akar nekünk. Jöjjön ki. Ő pontosan
                  tudja, hogy magával vagyok itt.</p>
               <p>Galgó kiment. Ott találta Soltészt és Hermint nagy beszélgetésben. A bemutatás
                  megtörtént. Hermin is megmondta a nevét és ügyefogyott zavarában az «örvendek»
                  helyett azt mondta, hogy «bocsánatot kérek». Ettől még nagyobb zavarba jött. Csak
                  Soltész állt a helyzet magaslatán. Kijelentette, hogy ők most összeesküvők,
                  mindenki előtt csak annak a célnak szabad lebegnie, hogy ez a szent, nagy szerelem
                  révbe jusson. Rajzolásról szó sem volt. Soltész vakmerően csillogó szemmel
                  foglalta össze a helyzetet. Nem kell feladni a reményt. Galgó és Teri egymáséi
                  lesznek.</p>
               <p>- Ez lehetetlen, - mondta Galgó, akinek Elvirán járt az esze, - teljességgel
                  lehetetlen.</p>
               <p>- Én megölöm magamat, - vetette oda Teri nyugodtan.</p>
               <p>- Mondom, hogy lehetetlen, - makacskodott Galgó, - Hermin őnagysága segítő kezét
                  szívesen fogadom és mélységes hálával nyugtázom. De itt segíteni ő sem tud. A
                  pletyka is elmérgesíti a dolgokat. Az egész bank arról beszél, hogy a
                  vezérigazgatóm gyakran hív meg feketére...</p>
               <p>- Ó, az semmi, - szólt Teri, - elvégre arról is beszélnek, hogy maga valami
                  postáskisasszonyt akar elvenni. Nem jelent semmit. Mindenki magáról beszél.</p>
               <p>Itt Hermin mélyen elpirult. A vak is láthatta, hogy Hermin fülig szerelmes
                  Galgóba. De Soltész nem erre figyelt.</p>
               <p>- Mi ez, - mondotta meghökkenve, - miféle buta pletyka ez? Lóránt, mi ez? Ki mer
                  rólad ilyeneket mondani?</p>
               <p>Galgó belélegyintett a levegőbe. Könnyed mosollyal és kissé fáradtan.</p>
               <p>- Ne törődj ilyesmivel, öregem.</p>
               <p>Majd megcsóválta a fejét. Még egyszer mosolygott.</p>
               <p>- Postáskisasszony. Az embernek megáll az esze.</p>
              
            </div>
            <div type="chapter">
               <head>VI.</head>
               <p>A botrány ekkor tört ki. Soltész ajtaján csöngettek. Ő maga ment ki ajtót nyitni.
                  Az ajtóban ott állott Kárász Béla. Hogy a két férfi között hogyan játszódott le a
                  következő három másodperc, azt nem tudni. Kárász látott valamit a rajztanár
                  fehérrevált arcán, amitől hirtelen gyanúra gerjedt. Nem szólt semmit, csak a
                  tanárt félretolva tovább ment. De Teri és Galgó ezalatt villámgyorsan beosontak a
                  hálóba, mert nem akartak idegen szem elé kerülni. Hermin ott maradt egyedül és
                  mikor megpillantotta a belépőket, hatalmasat sikoltott.</p>
               <p>- Szent Isten, Béla bácsi!</p>
               <p>Kárász álmélkodva, de már forrva az ismeretlen gyanútól, kiáltott rá:</p>
               <p>- Mit ordítozol? Hol van Teri?</p>
               <p>S miután nem kapott választ, a tehetetlenül hápogó Soltész felé fordult:</p>
               <p>- Hol van a leányom?</p>
               <p>- Én nem tudom... az imént még itt volt... talán kiment valamiért... szervusz,
                  Béla, megjöttél?</p>
               <p>Ez a kérdés teljesen értelmetlen volt. Kárász természetesen megjött anélkül, hogy
                  táviratozott volna. Otthon megtudta, hogy leánya nem anyai kísérettel ment el
                  rajzórára, hanem Herminnel. Azonnal átjött, hogy az engedetlen leányt
                  felelősségre vonja. Teri pedig nem volt sehol. Soltész csak hebegett rettenetes
                  zavarában. Erre az apa határozott léptekkel a hálószoba-ajtóhoz ment és
                  felrántotta.</p>
               <p>A hálószobából Galgó lépett eléje nyugodtan és nyájasan.</p>
               <p>- Á, Isten hozta, kedves bátyám, micsoda meglepetés... Hogy fog Teri kisasszony
                  örvendeni. Teri, nézzen csak ide, ki van itt.</p>
               <p>És maga elé tessékelte Terit. De ez a könnyedség csodálatos módon nem szerelte le
                  az apát. Kettőt lépett előre és két hatalmas mancsával torkon ragadta Galgót.</p>
               <p>- Te gazember, - hörögte, - te gazember...</p>
               <p>Aztán lilaszínre változott arccal megingott. Galgó nyakát eleresztette. Hermin
                  hangos sírásra fakadt rémületében. Soltész nem mert moccanni, hogy támogassa a
                  megingó embert. Ez a háta mögé tapogatott félkezével, hogy bútort találjon,
                  amelyben megkapaszkodjék. Félkézzel pedig a maga nyakához kapott, hogy gallérján
                  tágítson. Lerogyott egy karosszékbe. Galgó nyakkendőjét igazgatta.</p>
               <p>- Kedves bátyám, úgy látom, valami félreértés folytán nagyon felindult talán azon,
                  hogy engem itt talált. Ez pedig merő véletlen. Eszembe jutott, hogy meglátogatom
                  az én kedves atyai barátomat és hangosan felkiáltottam, mikor itt találtam Teri
                  kisasszonyt, akihez engem a mélységes tisztelet szálai...</p>
               <p>Azonban Teri, aki eddig csak álldogált sápadtan és némán, előlépett, mint egy
                  színdarabban és belevágott Galgó könnyed mentegetődzésébe.</p>
               <p>- Nem igaz! Megbeszéltük az egészet. Én őt szeretem és ha nem lehetek az övé,
                  meghalok.</p>
               <p>Kárász közben kigombolta gallérját és felugrott. Galgó nyugodtan folytatta:</p>
               <p>- Ez számomra a legnagyobb meglepetés. Nem is sejtem, mi indíthatja most Teri
                  kisasszonyt arra, hogy...</p>
               <p>A könnyedség itt véget ért. A kibontott nyakú Kárász hatalmasan arculütötte a
                  fiatalembert. Most már önmagából kikelve ordított.</p>
               <p>- Te piszok! Mindent megtudtam rólad odafenn, te... te piszok. Mi volt az a
                  Berényi-dolog, mi? Mi volt Kecskéssy személyzeti főnökkel? Mi az a Töttössy-váltó?
                  Mi van a két menyasszonyoddal? Te... te...</p>
               <p>Megint ütésre emelte a kezét, de Teri közbeugrott.</p>
               <p>- Ne nyúlj hozzá, én inkább a sírt választom! Nem nézhetem, hogy előttem egy
                  Csáky-Galgót megüssenek!</p>
               <p>Az apa leeresztette a kezét és visszadobta magát a karosszékbe.</p>
               <p>- Csáky-Galgó. Nagyszerű. Tudod, mennyire Csáky ez a ripők? Amennyire én. A
                  dédapja, mikor már nagyon öreg volt, elvett feleségül egy elvénhedt vidéki
                  színésznőt, akinek Csáky volt a neve. De vérségileg semmi köze a Csákyakhoz.
                  Szélhámos. Piszok szédelgő.</p>
               <p>- Erre nem is felelek, - válaszolt nyugodtan Galgó, - ezt méltóságomon alulinak
                  tartom. Ahol a családomról ilyen hangon beszélnek, ott nem is maradok. A testi
                  inzultusra majd megadom a méltó választ a maga helyén és a maga idején. Most
                  távozom.</p>
               <p>És magasra szegett fejjel elindult. De Kárász nekiugrott és egy ökölcsapással úgy
                  vágta mellbe, hogy Galgó visszatántorodott a falnak.</p>
               <p>- Itt maradsz. Itt rögtön felelni fogsz minden kérdésre. Először is: elcsábítottad
                  Berényinek a feleségét, aki egy öreg debella. A dologból botrány lett, ezért
                  helyeztek vidékre és azért hallgattak a dologról, mert Berényi visszavette a
                  feleségét. No, te hitvány, most beszélj.</p>
               <p>- Hölgyekről nem nyilatkozom. A magánéletemet pedig nem vagyok hajlandó
                  hallgatóság előtt tárgyalni.</p>
               <p>- Azt sem, hogy Berényinek ezerkétszáz pengővel maradtál adósa, mi?</p>
               <p>- Berényit az utolsó fillérig kielégítettem.</p>
               <p>- Te, most ne hazudozzál itt nekem, mert megint megfogom a torkodat.</p>
               <p>- Ismétlem, hogy Berényivel mindent rendeztem. A maradékösszegről váltót adtam
                  neki. Berényi akkor szóljon, ha a váltó esedékes lesz.</p>
               <p>- Úgy. És mi van a Kecskéssy barátnőjével?</p>
               <p>- Ismétlem, hogy hölgyekről nem nyilatkozom. Méltóztassék tudomásul venni, hogy
                  úriember vagyok.</p>
               <p>- Úgy. Hát én majd megmondom, mi történt. Kecskéssy, mikor ez a szerencsétlen
                  Berényi-dolgod javában folyt, rajtakapta a barátnőjét. Mikor késő este váratlanul
                  becsengetett, mert ti azt hittétek, hogy elment Ceglédre, te nyitottál neki ajtót
                  pizsamában. Kecskéssy egy boxolót is hozott magával, aki téged véresre vert.
                  Kecskéssy pedig a barátnőjét azonnal kidobta. Na. És mi volt az a
                  Töttössy-váltó?</p>
               <p>- A látszat ellenem szól. Hogy azt a váltót ki írta alá, azt senki sem tudja. Én
                  nem. Én a váltót azzal kaptam Töttössynétől, hogy az ura írta alá. A dolog
                  különben tökéletesen rendezve van. Az a váltó nincs sehol. A bank maga rendezte. A
                  munkám elismerése fejében, külön jutalmul.</p>
               <p>- Külön jutalmul, mert a Multicolor-részvénytársaság felszámolásakor befogtad a
                  szádat. Megzsaroltad a bankot, te piszok.</p>
               <p>- Ez hazugság. Bármikor hajlandó vagyok a bíróság elé állani. Az én életem nyitott
                  könyv. Aki a becsületemben kételkedik, azt pisztolyom csöve elé állítom. Azonfelül
                  bűnfenyítő feljelentést teszek ismeretlen tettes ellen, hogy engem a
                  Multicolor-ügyben rágalmaznak. Végtelenül sajnálom, de kedves bátyám kénytelen
                  lesz tanuskodni és az egész ügyet, amelyet a bank temérdek áldozattal már
                  elaltatott, a nyilvánosság előtt kiteregetni. Az egyéni tisztességemhez nyúlni
                  nem engedek. Ha támadnak, védekezem. A hernyónak is van önérzete.</p>
               <p>- Szóval megint zsarolsz, te piszok kutya. És a két menyasszonyhoz mit szólsz? Az
                  egyiknek most is pénzzel tartozol.</p>
               <p>- Nem én tartozom, hanem valaki, akinek magánügyét nincs jogom elmondani. Az egész
                  ügyet csak az a hölgy tudja, és rajta kívül legjobb barátom, Soltész Bertalan
                  festőművész. Ami a hölgyeket illeti, arról sem beszélhetek. Elvégre bárki
                  elhatározhatja, hogy hozzám jön feleségül. Az aztán tőlem függ, hogy kit veszek
                  el, vagy kit nem. Elvettem az említett hölgyek közül bármelyiket is? Nem. Nos
                  tehát. Ellenem egy szervezett hajsza működött, ez az igazság. Belekeverték a
                  hajszába magánéletemet, minden eszközt felhasználtak ellenem, családi érzéseimet
                  sem kímélték, de az igazság győzött. Most itt állok ismét megvádoltan a
                  közvélemény előtt. Úgy látszik, nekem már az a sorsom, hogy akármit csinálok,
                  igaztalanul megvádolnak.</p>
               <p>- Úgy van! - szólt bele Soltész, a kis öreg.</p>
               <p>Több sem kellett Kárásznak. Ez eddig attól a hévtől, hogy kipakolja azt a
                  bűnlistát, amit a fővárosból hozott magával, megfeledkezett a főtárgyról: leányát
                  együtt találta egy idegen hálószobában Galgóval. Most, hogy ennek a szerelmi
                  ügynek házigazdája megszólalt, fejét elfutotta a vér. Megint felpattant a
                  karosszékről, amelybe a felindulástól és lihegéstől fáradtan minduntalan beleült.
                  Nekiugrott Soltésznak, aki azonban kétségbeesve menekült egy asztal mögé.</p>
               <p>- Meg ne üss, - kiáltotta az öreg tanár rémülten, - meg ne üss!</p>
               <p>- Mi volt itt, - ordította Kárász hirtelen pulykafelindulásra gerjedve, - mi ez
                  itt, te csináltad ki, hogy ezek itt találkoznak? Mindent akarok tudni. Mióta tart
                  ez a dolog? Beszélj, mert keresztülmegyek rajtad!</p>
               <p>Hermin a szoba legtávolabbi sarkába húzódott, szeretett volna léggé változni és
                  kibújni az ablak hasadékán, vagy kisurranni az ajtó alatt. A rémület úgyszólván
                  kisebbé tette, mint amilyen volt. Teri azonban vakmerően és dacolóan ott állt a
                  küzdőtér közepén és várta, mikor szólhat bele a férfiak beszélgetésébe. Haja,
                  amelyet nem ért rá megigazítani, kócos volt, blúza gyűrött. Egyáltalában nem
                  jelképezte azt a hősnőt, aki most akart kilépni egy hatalmas monológgal
                  világraszóló szerelme érdekében. Csak Galgó volt csendes és nyugodt valamennyiök
                  között. Hogy mellét megmarkolták és hogy nyaklevest kapott, az egyáltalán nem
                  látszott rajta. Nyakkendője, amelyet szépen helyreigazított, kifogástalanul feküdt
                  gallérja alatt.</p>
               <p>- Ne felelj neki, Berci. Az én Béla bátyám egy sajnálatos látszat következtében
                  fel van dúlva, erre tekintettel kell lennünk. Megbeszélhetjük az egészet szép
                  nyugodtan. A helyzet itt a következő... Kedves Béla bátyám, légy olyan kegyes
                  helyet foglalni és hallgass meg engem. Hogy Teri kisasszony lelke mélyén milyen
                  érzések rejlenek az én szerény személyemet illetőleg, arról nekem mostanig semmi
                  tudomásom nem volt. Teljesen véletlenül jöttem ide, és engem lepett meg legjobban,
                  hogy itt találtam. Alig váltottunk két-három mondatot, mikor megszomjazott és
                  vizet kért. Idebent, mint láthatod, nincs víz. Én tehát, mint udvarias ember és
                  mint aki ismerem a járást, természetesen siettem őt a konyha felé kalauzolni.
                  Minden józanul gondolkodó ember beláthatja...</p>
               <p>Teri azonban elhatározta, hogy most végleges helyzetet teremt. Lesz, ami lesz.</p>
               <p>- Engem ne védjen. Én halálosan szerelmes vagyok. Vagy magához adnak, vagy
                  felakasztom magam. Ha levágnak, borotvát lopok és felvágom az ereimet. Velem nem
                  fogják azt csinálni, amit Irmivel csináltak, mert Irmi...</p>
               <p>- Mit csináltunk mi Irmivel, - bődült bele az apa, - nem mondanád meg?
                  Megakadályoztuk azt az őrültséget, amire készült, most boldog asszony. Te most
                  ugyanolyan őrültségre készülsz. Tudni akarom, meddig mentél ezzel a piszok
                  selyem-fiúval. Idegen lakáson találkozol vele? Ketten pusmogtok egy hálószobában?
                  És most ne hazudozzál nekem, mert olyan két pofont kapsz jobbról-balról, hogy a
                  nyakad kijön a helyéből! Te itt halálos szerelemről, meg ilyen marhaságokról
                  beszélsz, ez a csirkefogó pedig azt állítja, hogy az egészről nem tud semmit.
                  Tudni akarom az igazat.</p>
               <p>Teri előre lépett egyet.</p>
               <p>- Ő nem meri megmondani az igazat. Én beszélek helyette. Mi már számtalanszor
                  találkoztunk. Otthon meg tudom mutatni a kert kerítésén azt a nyílást az
                  orgonabokrok mögött, ahol át lehet lépni a közbeeső rétre. Ez volt szerelmünk
                  hajnala, illetve bölcsője, vagy bánom is én. Lóránt szeplőtlen jellem és
                  idejekorán szakítani akart velem. Azért találkoztunk itt. De én nem akarok
                  szakítani. Lehet, hogy nem adtok hozzá, akkor ki fogtok kísérni a temetőbe. Ott
                  akarok nyugodni, odalent már nem fáj semmi.</p>
               <p>Újabb pofon dördült el. Kárász hirtelen hatalmas pofont mért leánya képére. Teri
                  minden álmenet nélkül hangosan bőgni kezdett.</p>
               <p>- Odalent nem. De idefent megkapod a magadét. Hányan tudják eddig ezt a
                  dolgot?</p>
               <p>- Titok, - bőgte Teri, - az én fehér leányszobám titka.</p>
               <p>- Ne beszélj butaságokat, te szerencsétlen. Hiszen ez valóságos népgyűlés, ahogy
                  így együtt vagyunk! Ez titok? Egészen biztos, hogy ezt már rebesgetik a
                  városban.</p>
               <p>Megragadta leánya két vállát és rázni kezdte.</p>
               <p>- Csókolództatok?</p>
               <p>- Nem! - kiáltotta gyorsan Galgó.</p>
               <p>- Igen! - kiáltotta ugyanakkor Teri.</p>
               <p>Kárász zsebkendőjéért nyúlt és megtörölte homlokát. Lányát eleresztette.</p>
               <p>- Jól van. A többit majd otthon. Ne félj, kiszedek én belőled mindent. Majd anyád
                  is megkapja a magáét, hogy így vigyázott rád. Hermin, indulj, haza fogtok menni,
                  otthon majd megtudok mindent, amit akarok. Ez a piszok csirkefogó pedig azonnali
                  hatállyal el van bocsátva.</p>
               <p>- Kedves Béla bátyám, ez nem ilyen egyszerű. Az ügy eddigi szellőztetéséből az
                  derült ki, hogy én mélységesen tiszteltem házadat és családodat, és Teri
                  kisasszony terveit nem óhajtottam tudomásul venni, ha a szívem majd belészakadt
                  is. A bank ezért jutalom gyanánt kipenderít. Azonnali hatállyal. Ez az én rendes
                  sorsom. A vértanuk sorsa. Hát majd az ügyvédem válaszol erre a felmondásra. Nekem
                  most dolgom van. Segédeket kell keresnem. Sajnos, segédeimnek el kell mondanom,
                  hogy milyen tettleges inzultus ért, el kell mondanom azt is, hogy milyen
                  körülmények között. Ezt végtelenül sajnálom; mondhatom, most élem át életem
                  legnehezebb óráit. Nem is találom méltányosnak, hogy kiálljak háromszoros
                  vívóbajnok létemre egy érdemes úriember ellen, akit lelkem mélyéből tisztelek.
                  Teri kisasszony, én most elbúcsúzom. Ahogy már tanácsoltam, felejtsen el. Ha
                  egyszer meghalok, ajkamon a maga nevével halok meg. Isten áldja meg.</p>
               <p>- Nem engedem, nem engedem, - kiáltotta Teri óbégatva és rá akarta vetni magát. De
                  Galgó gyengéden eltolta.</p>
               <p>- Ennek vége, Teri kisasszony. Kedves Béla bátyám, ha szükség lesz rám, később
                  található leszek a Széchenyi-kávéházban. Isten velünk.</p>
               <p>Hogy távozhasson, át kellett volna jönnie a szobán, el kellett volna haladnia a
                  dúló-fúló atya mellett. Ehhez nem volt kedve. Habozás nélkül sarkon fordult tehát,
                  bement a hálóba, onnan pedig eltűnt a konyha felé. Nyilván az udvar felé került,
                  inkább itt hagyta kalapját. Soltész félénken szólalt meg:</p>
               <p>- Béla... ezek szeretik egymást... arra kérlek...</p>
               <p>- Fogd be a szád, - förmedt rá Kárász, - tőlem ne kérj semmit. A magam dolgát majd
                  elvégzem én, köszönd Istenednek, hogy nem vertelek agyon. Veled az életben többet
                  nem beszélek. Teri, Hermin, mars! Otthon majd számolunk.</p>
               <p>Ekkor Galgó már javában gyalogolt hajadonfőtt a posta felé. Útközben számot vetett
                  sorsával. A dolog nem ütött ki rosszul, hiszen a napnál fényesebben igazolódott,
                  hogy a vezérigazgató leányától nem akar semmit. Terit nem kell elvennie, ez
                  bizonyosnak tekinthető. Aggodalmas volt azonban, hogy mi történik állásával. Ha
                  ezt a kérdést valahogyan nem tudja rendbehozni, akkor Elvirát meg éppen nem veheti
                  el. Mi lesz, ha le kell mondania Elviráról? Ezen tünődött kissé. És arra az
                  eredményre jutott, hogy nem fog történni semmi. Majd elfelejti, ahogy másokat is
                  elfelejtett. De talán nem kell elfelejteni. Majd lesz, ahogy lesz.</p>
               <p>- Angyalom, - szólt be a postán a kis hivatali ablakon, - csak jelenteni jöttem,
                  hogy a vezérigazgatóm megérkezett és fontos bankdolgokról akar tanácskozni velem.
                  Ez hosszú tárgyalásnak igérkezik, ma aligha tudom meglátogatni.</p>
               <p>Valaki táviratot hozott feladni. Galgó odébbállt az ablaknál.</p>
               <p>- Holnap majd jelentkezem. Addig mondjon valamit.</p>
               <p>- Nagyon. Maga is?</p>
               <p>- Nagyon. Viszontlátásra.</p>
               <p>Galgó már ment is a Széchenyi-nagykávéházba. Ott leült a rendes asztalhoz, ahol
                  Kardos és Schenker a belpolitikai helyzetről vitatkoztak. Galgó közeledtére
                  azonban a politikát abbahagyták és ellenséges arcot vágtak. Sőt a főpincér, aki
                  kisvártatva maga jött az új vendéghez, rideg arccal közölte:</p>
               <p>- Sajnálom, kérem, de Galgó úr nem lesz kiszolgálva.</p>
               <p>Az újonnan érkezett vendég lekötelező nyájassággal mosolygott.</p>
               <p>- Nem is kértem semmit.</p>
               <p>- Ne is tessék kérni semmit. Én tovább nem várhatok. Én nem loptam a pénzemet,
                  kérem. A számla csak gyűl, csak gyűl, én erre nem vagyok berendezkedve, kérem.
                  Legnagyobb sajnálatomra a számlát be fogom mutatni a bankban Ladányi főpénztáros
                  úrnak. Sőt a vezérigazgató úrnak.</p>
               <p>- Nézze Jenő, felhatalmazom magát, hogy holnapután dupla számlát mutasson be a
                  vezérigazgató úrnak, ha holnap nem fizetek ki magának az utolsó krajcárig
                  mindent. Tudniillik a vezérigazgató a mai gyorssal megérkezett. Ezt az urak nem
                  tudják, ezt egyelőre csak én tudom. Igen, hiába bámultok rám, mint borjú az új
                  kapura, az öreg ma váratlanul megérkezett. Csak azért néztem be, mert ide fog
                  küldeni értem. Fontos és bizalmas tárgyalásaim vannak vele. Holnap ti is
                  megkapjátok a pénzeteket. Sőt lehet, hogy még ma.</p>
               <p>A főpincér reménytelenül legyintve már az első mondatnál továbbállt. Kardos és
                  Schenker azonban ott maradtak és rámeredtek Galgóra.</p>
               <p>- Az öreg megérkezett? - kérdezte az egyik.</p>
               <p>- Veled tárgyalása van? - kérdezte a másik.</p>
               <p>- Gyerekek, - mondta a bölcseség szelíd magaslatáról Galgó, - megérdemelnétek,
                  hogy megbüntesselek benneteket a bizalmatlanságért. De én túl vagyok az
                  ilyesmin. Majd belátjátok, hogy rosszul ítéltetek meg. De én a bocsánatkérést
                  elengedem. Holnaputánig nem szólok egy szót sem. Csak annyit, hogy személyi
                  viszonyaimban nagy változás következik. Ennyi az, amit egyelőre módomban áll
                  elmondani. Csak beszélgessetek, én nem zavarlak benneteket. Át akarom futni a
                  lapokat.</p>
               <p>És berámázott ujságot vett a kezébe. Az ujságot azonban nem olvasásra használta,
                  csak gondolatainak rendezésére. Nézte a lapot, gondosan elmélyedt a vezércikkben
                  és tovább töprengett, hogy mi lesz az első lépés jelen helyzetében. Kardos és
                  Schenker elhatározták, hogy néhány rádli kalábert fognak játszani és elkotródtak a
                  játékszoba felé. Ő ott maradt. Letette a lapot és a füstbe bámult, a
                  billiárdgolyók csattogó zaja közben. Mi lesz most? A felmondástól nem ijedt meg,
                  illetve a rögtöni hatálytól nem. Ha túlságosan elrongyolódott anyagi ügyeit
                  valahogyan rendezni tudja másnapig, Kárász nem hozhat fel ellene semmit. Mert a
                  felmondást aligha indokolhatja ország-világ előtt azzal, hogy leányát rajtakapta
                  Soltész szobájába zárkózva Galgóval. A segítség egyszerű: Kárász csak a törvényes
                  felmondási időre mondhat fel, valószínűleg rögtön kifizeti, hogy kirúghassa, tehát
                  rögtön lesz pénz, amivel a most halálosan esedékessé vált kölcsönt visszafizesse.
                  S ki fogja ezt a sürgős kölcsönt kiutalni? Nagyon egyszerű: Soltész.</p>
               <p>Ott ült és várt és valamennyi ujságot kiolvasta, még az apróhirdetéseket is, mire
                  a kávéház ajtajában megjelent a Kárászék szakácsnéja. A szakácsné tanácstalanul
                  megállt a szélfogónál, hunyorgott az erős világítástól. Galgó felpattant és
                  odasietett hozzá.</p>
               <p>- Nem engem keres maga, lelkem?</p>
               <p>- De igen. A vezérigazgató úr küldött, hogy tessék elfáradni hozzá.</p>
               <p>- Jól van, lelkem, siessen vissza, mondja meg, hogy azonnal megyek. Mi történt
                  magával, hogy ilyen remek színben van?</p>
               <p>- Én?</p>
               <p>- Maga bizony. Nagy huncut maga, olyan «lassú víz partot mos». Egy szép napon arra
                  ébredünk, hogy férjhez megy.</p>
               <p>A szakácsné elragadtatva elpirult, hogy egy ilyen gyönyörű ember szóvá teszi az ő
                  ötvenéves külsejét, aztán indult előre. Galgó visszaült az asztalhoz. Még
                  gondolkozott kissé, vállat vont és elindult maga is. Kárász házáig összeszámolta,
                  hogy anyagilag kiket kell holnap délig elintéznie. Aztán bekopogtatott a bősz
                  apához. Az teljesen egyedül fogadta, Hermin eltűnt, Kárászné és Teri nem voltak
                  sehol. Kárász állt a szoba közepén és várt.</p>
               <p>- Jó estét, kedves Béla bátyám. Remélem, hogy a történtek...</p>
               <p>- Miféle szemtelenség ez a «Béla bátyám»? Én nem vagyok Béla bátyám. Egy ilyen
                  piszok alaknak kezet sem adok. Elég szégyen, hogy kénytelen vagyok önnel
                  tárgyalni. Négyszemközt beszélünk, a feleségem megkapta a magáét és most sírdogál
                  a szobájában, Terit szobafogságra ítéltem. Őket nem is kell látnia többet az
                  életben.</p>
               <p>- Ezzel tisztában vagyok.</p>
               <p>- Nahát. Üljön le, én is leülök. Azért hivattam, hogy megkeressük a módját, hogyan
                  lesz a legkisebb a szégyen. Ez a borzasztó eset, amelyet most már nem lehet meg
                  nem történtté tenni, életem legvégzetesebb idején ért engem. Hogy tisztában legyen
                  azzal az aljas és példátlan hálátlansággal, amelyet jóakarója és főnöke ellen
                  elkövetett, elmondom, hogy miért jártam odafenn. A bank kérvényezni óhajtja a
                  kabinetirodától, hogy engem a közgazdasági élet terén szerzett érdemeimnél fogva a
                  kormányfőtanácsosi címmel tüntessenek ki. Mindenki, akivel beszéltem, mellette
                  van.</p>
               <p>- Az természetes. Hiszen ez sokszorosan megérdemelt kitüntetés.</p>
               <p>Kárász felpattant és harsogni kezdett.</p>
               <p>- De egy ilyen aljas, sehonnai fráter meghurcolja a nevemet! Ebből botrány lesz!
                  Fuccs az egész kitüntetésnek, amely életem koronája lett volna!</p>
               <p>Visszahanyatlott a székbe és önmagának mondta:</p>
               <p>- Gazember.</p>
               <p>Majd megint felugrott és megint harsogott:</p>
               <p>- Piszok hozományvadász! Teriből nem eszik!</p>
               <p>- Itt nagy tévedés van, vezérigazgató úr! Én Teri kisasszonyt nemhogy nem akarom,
                  hanem nem is vagyok hajlandó elvenni. Hiszen az egész baj innen van. Teri
                  kisasszony, akit én lelkem mélyéből tisztelek, úgyszólván még gyermek. Ezt az
                  epizódot, amely nekem élet és halál kérdése, ő hamarosan el fogja felejteni. Ez a
                  része a dolognak ne izgassa vezérigazgató urat. Inkább azon gondolkozzunk, hogy
                  Teri kisasszony veszélyeztetett jóhírét hogyan óvjuk meg. Erre vonatkozólag
                  volnának szerény előterjesztéseim. Először is tisztáznom kell azt a vádat, hogy
                  hozományvadász vagyok. Ezen csak mosolyognom lehet. Én pénzért nem házasodom.
                  Miért is tenném? Tisztességes állásom van, adósságaim nincsenek...</p>
               <p>- Hallja, ez már példátlan szemtelenség. Hiszen fülig eladósodott! Hiszen csak a
                  Pesten ott hagyott piszkos adósságai...</p>
               <p>- Bocsánat, itt álljunk meg, Pesten nekem semmiféle adósságom nincs. Magánügyeimet
                  vezérigazgató úr egyoldalú előadásban hallotta. Meg lehetne engem is hallgatni, ha
                  beszélni hajlandó volnék. De én inkább férfiasan tűröm az aljas vádakat, semhogy
                  olyasmit mondjak el, ami hölgyeket kever a történetbe. Azt én nem teszem.
                  Budapestet tehát hagyjuk. Püspökcsanádra vonatkozólag pedig vezérigazgató urat
                  talán meg fogja lepni az a közlésem, hogy nekem itt nincsen semmiféle adósságom.
                  Mindenkinek vannak futó adósságai, amelyeket hónaponként fizet. De én olyan
                  tisztességesen, takarékosan és óvatosan éltem, hogy szükség esetén huszonnégy óra
                  alatt mindent rendbehozok. Miért volnék tehát hozományvadász? Egész másként áll az
                  ügy, mint ahogy elképzelni méltóztatik. Meg kell mondanom valamit, amit Teri
                  kisasszony nem tud. Én őbelé halálosan szerelmes vagyok. De előtte ezt gondosan
                  eltitkoltam. Teri kisasszony számomra nem más, mint a földre szállott szépség és
                  tökéletesség. Én Budapesten, megvallom őszintén, a jókedvű fiatalemberek léha és
                  gyönyörhajhászó életét éltem. Az élet engem úgy nevelt, sőt, ha szabad rá ezt a
                  kifejezést használnom, úgy elkényeztetett, hogy minden érzékemet a női ideál iránt
                  elvesztettem. Elhatároztam, hogy itt, Püspökcsanádon újrakezdem az életemet. És
                  mialatt az én hajótörött, szomorú ifjúságom romjaiból ezt az új életet felépíteni
                  igyekeztem, a sors azzal áldott, vagy átkozott meg, hogy az ideált megtaláltam.
                  Megismerkedtem ennél a háznál a tökéletes női lélekkel. Ez Terike kisasszony.
                  Szépsége csodálatos; hogy bámulatos megjelenését kitől örökölte, azt én nem
                  kutatom, csak azt tudom, hogy halandó embernek térdre kell borulnia előtte.
                  Nevelése eszményi. Nem az a mai leánytípus, amely sutbadobja a nemzet tisztes
                  hagyományait, hanem... meg kell ismételnem a szót: maga az eszmény. Szüleit
                  mélységesen tiszteli és imádja, a modern eszmeáramlatok ezt a hótiszta lelket
                  sohasem érintették. És az én életem tragédiája az, hogy ugyanakkor, amikor felkelt
                  életem ragyogó napja és sugarai bíborfénnyel ragyogták be sorsom borús
                  mennyboltját, mikor sziklaszilárddá vált bennem az a hit, hogy eddigi bűnös és
                  léha életemet csak ez a csodálatos tünemény válthatná meg, ugyanakkor fájdalmasan
                  kellett látnom, hogy ezt a csodálatos teremtést Isten nem nekem alkotta.
                  Vezérigazgató úr koronatanum lehet, hogy ezt későbbi félreértések kikerülése
                  végett magam hangsúlyoztam. Az a mélységes tisztelet, amellyel főnököm és családja
                  iránt viseltettem, engem hőssé és vértanuvá avatott. Magamban úgy döntöttem, hogy
                  ehhez a káprázatos kincshez én nem vagyok méltó, levontam tehát a konzekvenciákat
                  és egész életem jövőjét heroikus módon feláldoztam...</p>
               <p>- És csókolódzott vele. És ki fogja most elhinni, hogy egyéb nem történt?</p>
               <p>- Erre vonatkozólag majd leszek bátor előterjesztést tenni. De egyelőre
                  méltóztassék engem végighallgatni. Hogy egyszer-kétszer testvéri csókot leheltem
                  szűzi arcára, ez talán nem olyan borzasztó hiba. Minden igyekezetem az volt, hogy
                  csendesítsem irántam felébredt érzéseit. Döntésemet, hogy útjából félreállok, csak
                  így tudtam végrehajtani. Vele már közöltem, hogy álmomban sem merek rá, mint nőre
                  gondolni. Most tehát megismétlem, amit az imént mondottam: nemhogy nem pályázom
                  ennek a bűbájos és csodálatos lénynek a kezére, de hősiesen lemondok az egyetlen
                  lehetőségről, amely új életet adhatott volna nekem.</p>
               <p>- De ember, mit csináljak én, mint apa, akinek súlyosan kompromittálták a leányát?
                  Ezt holnap az egész város beszélni fogja.</p>
               <p>- Tessék engem meghallgatni. A ma délutáni emlékezetes találkozón Hermin
                  kisasszony is résztvett. Mondjuk, hogy nem Hermin kisasszony kísérte oda Teri
                  kisasszonyt, hanem fordítva.</p>
               <p>- Mi?</p>
               <p>- Teri kisasszony rokoni kötelességének tett eleget, mikor Hermin kisasszonyt nem
                  akarta gardirozás nélkül hagyni. Elejét vette annak, hogy Hermin kisasszony velem
                  kettesben találkozzék. Mondjuk: köztem és Hermin kisasszony között valami olyan
                  izécske játszódott le olyan megbocsátható kis hogyismondjam... alaptalan
                  flörtöcske szigorú rokoni ellenőrzéssel. Hermin kisasszonynak ez nem árthat,
                  hiszen ő nem itt, hanem Koltáron van otthon, társadalmi köre egészen más és ha
                  jódarabig nem jön be Püspökcsanádra, a dolgot mindenki hamar elfelejti. Ha
                  mindnyájan megállapodunk abban, hogy ezt mondjuk, úgy gondolom, az ügy...</p>
               <p>- Várjon csak, - tűnődött Kárász, - ez nem is olyan rossz megoldás...</p>
               <p>- Sajnos, a kivitelnek nagy akadálya van. Vezérigazgató úr nekem azonnali
                  hatállyal felmondott. Ez törvénytelen lépés. Ügyvédem útján tiltakoznom kell
                  ellene. A banknak ezt a felmondást meg is kell indokolnia. Ebből súlyos pletyka
                  származik. Másik komoly akadálya a kibontakozásnak, hogy vezérigazgató úrnak
                  méltóztatott engem inzultálni. Én, bármennyire fenntartom vezérigazgató úr
                  személye iránt érzett, éspedig őszintén érzett hódolatomat, ezt nem hagyhatom
                  annyiban. Tettlegesség történt. Vezérigazgató úrnak arra is gondolnia kell, hogy
                  mikor pályáján egy gyönyörű kitüntetés előtt áll, nem lehet egy botrányos
                  elintézetlen ügye. Kérem, kérem, tessék engem végighallgatni. Az inzultus alapja
                  egy félreértés, ezt tudjuk. Egy apa érzéseit, aki leánya szent becsületéért szállt
                  síkra, meg kell érteni. De viszont nekem elégtétel kell, mert mindenem a
                  becsületem. A hírnevemet szeretném mocsoktalanul megtartani arra az időre, amíg...
                  amíg... elköltözöm innen, ha a szívem megszakad is.</p>
               <p>- Elköltözni? Innen? Teljesen?</p>
               <p>- Természetesen. Én úgy képzelem, hogy vezérigazgató úr visszavonja a felmondást,
                  egy darabig itt maradok a bankban s aztán, mikor az egész dolog
                  elcsendesedett...</p>
               <p>- Ez helyes. De miféle elégtételt adhatok én azért a pofonért, amelyet, megvallom,
                  hirtelen felindulásomban...</p>
               <p>- Én igazán zavarban vagyok, hiszen kézzel-lábbal a békés megoldást szeretném...
                  vezérigazgató úr például dokumentálhatná a nagy nyilvánosság előtt valami
                  előléptetéssel, vagy fizetésemeléssel, vagy mit tudom én, hogy köztünk semmi baj
                  nincs...</p>
               <p>Kárász jó darabig nem felelt. Aztán felállt, odalépett ellenfeléhez és a szeme
                  közé nézett.</p>
               <p>- Te Galgó, te bizonyisten kezdesz nekem tetszeni. Egy szavadat sem hiszem el, de
                  az mégis pokoli dolog, hogy ebből a dologból előléptetéssel vidd el a bőrödet. Nem
                  tudom, hogyan ravaszkodtad ezt össze, de még mindig hozományvadásznak
                  tartalak.</p>
               <p>Galgó rögtön felpattant, hogy ne üljön, mikor főnöke áll.</p>
               <p>- De megismétlem a kérdést, kedves Béla bátyám, miért lennék én hozományvadász?
                  Holnap délben hajlandó vagyok nyilatkozatot közzétenni a helybeli lapban, hogy
                  akinek követelése van rajtam, jelentkezzen az Általános Forgalmi Bank
                  vezérigazgatóságánál.</p>
               <p>- Hát... erre kíváncsi volnék. Arról az előléptetésről elvégre lehetne beszélni,
                  ha aztán röviden elpárologsz a városból. Inkább én is segítek, hogy másutt
                  elhelyezkedjél. Azt a Hermin-dolgot igen jó ötletnek tartom. Én az egész dologba
                  eléggé belefáradtam. Szóval az egészet elintézzük valahogy és szeded a
                  sátorfádat?</p>
               <p>- Legfőbb óhajom, kedves Béla bátyám. Holnap a bankban teszem tiszteletemet.
                  Mondjuk, úgy délben. Amíg minden ügyemet elrendeztem.</p>
               <p>Mindketten bólintottak és Kárász azon vette magát észre, hogy kezet nyujt
                  búcsúzóul ellenfelének. De ezt már hiába akarta szóvátenni, Galgó úgy elsietett,
                  mintha menekült volna.</p>
               <p>Szapora lépésekkel igyekezett Soltészhoz. Az már lefeküdt. Csak hosszas
                  csengetésre nyitott ajtót.</p>
               <p>- Mindennek vége, - sóhajtotta a látogató az ájuláshoz közeli támolygással, - most
                  légy mellettem, ha barátom vagy.</p>
               <p>- Az Isten szerelmére, mi történt? - kérdezte Soltész, akinek felöltője alól
                  kikandikált a hosszú lábravaló fehér zsinórja.</p>
               <p>- Minden elveszett, mondom. Kárász hozományvadászattal vádol. Erre csak azzal
                  felelhettem, hogy Teri vagyona sohasem fordult meg az eszemben. Igazolnom kell
                  előtte, hogy jólszituált ember vagyok. Te minden titkomat ismered. Tudod jól, hogy
                  egy felejthetetlen barát iránti kegyelet sodort ilyen anyagi helyzetbe. A
                  legjobban fáj, hogy most téged sújt legjobban a látszat: cinkosa vagy egy aljas
                  hozományvadásznak. Pirulok elmondani, de az a színe a dolognak, hogy spekuláltál
                  a Teri hozományára. Mintha abból részt ígértem volna neked.</p>
               <p>- Micsoda? Ilyet mert mondani az a brutális gazember?</p>
               <p>- Nem mondta. Csak úgy sejteni engedte a sorok között. Könyörgök, ne hagyjál most
                  cserben. Te vagy az egyetlen, aki...</p>
               <p>- Ne félj, amíg engem látsz.</p>
               <p>- De félek, öregem. Nem marad más hátra, mint az öngyilkosság. Ha azt mérte rám a
                  sors, én attól sem ijedek meg. Teri nélkül mit ér nekem az egész... Holnap délig
                  mindent rendeznem kellene. A legjobban az fáj, hogy téged hagylak a pácban, a
                  legnemesebb lelket, akit valaha ismertem... hagyjuk.</p>
               <p>- Dehogy hagyjuk. Van nekem megtakarított pénzem, mit képzelsz.</p>
               <p>- Bankban?</p>
               <p>- Fenét bankban. Szekrényben, a fuszeklik alatt. Azt hiszed, bankra bízom az
                  öregségemet? Holnap délig mindent ki fogsz fizetni, punktum. Majd részletekben
                  szépen megadod. Erről írást fogunk csinálni. Nem az én megnyugtatásomra, hanem a
                  tiedre. Ismerlek, milyen példátlanul önzetlen és jellemes ember vagy. Rögtön
                  hozok ceruzát. Lássuk, nem lesz az olyan sok.</p>
               <p>- Nem hiszem. Megjegyzem, Kárásznak célzást tettem arra, hogy bizonyos
                  megtakarított pénzből könnyűszerrel helyre teszek mindent. Nem is hittem, milyen
                  igazat mondok. Rád nem is gondoltam.</p>
               <p>- Elég nem szép. Hát gyerünk. Holnap délig mit vállalsz te, és mit vállalok
                  én?</p>
               <p>Kitűnt, hogy Galgó nemigen vállalhat semmit, mert a mai nap izgalmai után, mivel
                  idegei igen rossz állapotban vannak, holnap soká ágyban kell maradnia. Felírták
                  elsősorban Bányait, Kardost és Schenkert, a Széchenyit és a Füstöst, a szabót, a
                  vargát, a fehérvarrónőt, a lakásadónét, az apró kölcsönök egy végnélküli
                  listáját, míg végre a feljegyzéseket alá lehetett húzni. Soltész összeadta. Csinos
                  summa jött ki, de ő mindent a világon vállalt. Galgó, amint a végzetes
                  Soltész-portát elhagyta, arckifejezést változtatott. Vídáman ment haza, a nap nem
                  végződött rosszul. Az ébresztő órát kéjesen tizenegy órára állította be. A falnak
                  fordult és azonnal édesdeden elszunnyadt. Mert az álma felől sohasem
                  panaszkodhatott.</p>
               <p>Ez az alvás volt az ő igazi képe. Galgó sohasem csinált semmit, vele csak
                  történtek dolgok, mert míg ő aludt, mások korán keltek, jöttek, mentek és
                  cselekedtek. Ő aztán felkelt, kilépett a napvilágra és tudomásul vette a
                  helyzetet, mely közben megváltozott. Most is, mialatt ő aludt, számos házban vagy
                  miatta maradtak fenn, vagy miatta keltek korán az emberek.</p>
               <p>Még a legkevesebb zavart Gányóéknál okozta. Ott is tovább maradtak fenn, mint
                  régebben, mert mostanság Elvira megszokta, hogy ha Lajos úrfi az egész napi
                  tanítástól fáradtan mindjárt vacsora után ágynak esett, leült anyjával kártyázni.
                  De a lapokat csak formaságból rakták egymásra, valójában félórákra meg-megálltak
                  és a leendő lakás berendezésének valamely részéről vitatkoztak. Egész este folyton
                  csak Galgóról volt szó. Hogy most fontos tárgyalása van a Budapestről visszatért
                  vezérigazgatóval, azt is csak jóra magyarázták. Az éjfél vetette őket ágyba.
                  Reggel hétkor keltek mindnyájan, s az anya máris elkezdte.</p>
               <p>- Tudod, fiam, én még az éjjel soká nem aludtam el és az jutott eszembe, hogy
                  valamit kihagytunk a számításból. Mert ha Lóránt fizetése valamilyen módon
                  felugranék egy kicsit, talán meg lehetne kéz alatt venni azokat a bordó
                  függönyöket...</p>
               <p>Herminéknál viszont forrongott a család hangulata. A család még este megtudott
                  mindent, mert Hermin lázas izgalmában, hogy ekkora szenzáció főszereplője lehet,
                  apróra elmondott mindent. Csakhogy a hosszú történet izgalmas elmondása Hutter
                  papában vegyes érzelmeket keltett. Már régóta orrában érezte sógorát, a
                  vezérigazgatót, akivel sohasem voltak valami bizalmas viszonyban. Kárász szégyelte
                  a család koltári ágát és igyekezett a társadalmi érintkezést «azzal a
                  kofa-népséggel» mennél csekélyebbre szabni. Hutter Flórián viszont tüntetve
                  járatta a feleségét a kofaszekérrel a piacra és igyekezett minden alkalmat
                  megragadni, hogy borsot törjön orra alá a «hivatalszolga fiának.» Most tehát nagy
                  lármát csapott, hogy «előkelőék» az ő lányát belekeverik egy ilyen botrányos
                  ügybe.</p>
               <p>- Mi vagy te, hogy Terit kísérgeted? Pesztra? Teri ne hordja fenn az orrát, de te
                  hord fenn. Ha mégegyszer meghallom, hogy segítsz Terinek ilyen randevú-dolgokban,
                  szétverem ezt a házat. Disznó teringettét! Na, majd holnap reggel úgyis dolgom
                  lesz a városban, megmondom a magamét a sógornak. Hallom, hogy most
                  kormányfőtanácsos akar lenni. Nevetséges. Útálom az ilyen nagyralátó tempókat. Az
                  a Galgó nagyon jó nekik, mert Csáky-rokon. No hiszen.</p>
               <p>- De papa, - vélte félénken Hermin, - az olyan aranyos ember...</p>
               <p>- Többet ezt meg ne halljam! Te Raubingerhez fogsz hozzámenni, már megmondtam.
                  Jövőre leszolgálja a katonaságot, hazajön, megnyitja a fűszerüzletet, a
                  hercegkisasszony hozzá fog menni, kész. Most megyek aludni, mert holnap korán
                  megyek be a városba.</p>
               <p>Reggel Hutter Flórián csakugyan korán bement a városba. Hogy a pletyka honnan és
                  hogyan terjed, azt a világ kezdete óta senkisem tudta pontosan megmondani.
                  Tényvaló, hogy Püspökcsanád háziasszonyai már korán reggel tele voltak az
                  esettel. Hutterné az ilyen késő őszi időben már nem árult a piacon, de
                  krizantémummal is foglalkozván és részes üzletviszonyt tartván fenn a Maulkorb
                  Malvin-féle virágkereskedéssel, hüledezve hallotta ott az éjszaka megtárgyalt eset
                  püspökcsanádi variációját. Először is nem fért a fejébe, hogy honnan tudhatja az
                  ügyet az egész város, mert arra nem gondolt, hogy Hermin még tegnap késő délután
                  három különböző barátnőjének mondta el az apácáknál, ahol a volt növendékek ülést
                  tartottak a zárdakerítés-alap ügyében. Másodszor az hökkentette meg, hogy a dolgot
                  egész másként tárgyalták, mint Hermin otthon elmondta. Az új variációnak az volt a
                  lényege, hogy Kárász az ő lányát találta egy baráti háznál, és Hermin volt az,
                  akit Teri odakísért. A szülők tizenegy felé találkoztak a nagykereskedésben, ahol
                  Hutterné képéből kikelve mesélte a meglepő fordulatot. Hutter ezt már
                  felpaprikázott hangulatban hallgatta végig, mert neki is volt módja addigra
                  megtudni, hogy leányát légyotton kapták rajta azzal a Galgóval. A házaspár rögtön
                  szaladt a bankba. Hogy ott fél tizenkettő és tizenkettő között mi történt, azt nem
                  tudja senki. Annyi tény, hogy a beszélgetés igen hangos volt, a párnázott ajtó
                  kicsapódott és Hutter Flórián a nagyterem minden hivatalnokának füle hallatára azt
                  kiáltotta vissza:</p>
               <p>- Azt vedd tudomásul, hogy ha te az én leányom hírnevét rontod, apró darabokra
                  törlek.</p>
               <p>- Inkább vigyázz a magad lányára, - duplázott rá dühtől fuldokolva Hutterné, -
                  arra ráfér.</p>
               <p>Kárász ott állt dermedten a nyitott ajtóban és néma maradt tehetetlenségében. A
                  sógori házaspár elviharzott. Ő még ott állt egy kissé tanácstalanul, aztán
                  dühösen bevágta az ajtót. Galgó még nem volt benn a bankban. A többiek izgatottan
                  röffentek össze. Az izgalomtól kéjesen villogó szemek egymáshoz bújtak. A
                  pénzintézetben nem dolgozott senki, ezúttal még Sütő cégvezető is a hivatalnokok
                  közé állt. Mindenki másként tudta a botrányt. Némelyek Hermint gyanúsították, hogy
                  légyotton kapták Soltésznál, mások úgy tudták, hogy Teri a Galgó lakására jár már
                  hetek óta, és most az apa személyesen rajtakapta őket. Kardos, Schenker és főleg
                  Ladányi arról tudtak részleteket, hogy Soltész járt náluk, kifizette Galgó minden
                  tartozását és nyugtát vett róla. Nagyon sietett és semmiről nem akart
                  nyilatkozni.</p>
               <p>Mert Soltész valóban kora reggel óta talpon volt és mindent kifizetett. Szabótól
                  kezdve vargáig mindent elintézett. Legutoljára hagyta Galgó lakbérhátralékát, mert
                  így a helyszínen jelenthette Galgónak, hogy küldetésének teljesen eleget tett.
                  Galgó édesdeden lustálkodván tizenegy óráig, nyugodtan öltözködött, mikor az öreg
                  tanár belépett hozzá. Elmondta, mit végzett reggel óta.</p>
               <p>- Tudtam én jól, - mondotta Galgó, - hogy te vagy az én egyetlen igazi barátom. Az
                  írást megcsináljuk délután. Amennyivel ezentúl a bank többet fizet nekem, azt rád
                  engedményezem. Minden elsején te fogod felvenni a különbözetet, míg mindent vissza
                  nem fizettem.</p>
               <p>- De kérlek, írást csinálni... igazán megsértesz...</p>
               <p>- Nem szabad félreértened, drága öregem. Elvégre egy autó elgázolhat téged, s
                  akkor a hagyatékban ennek az írásnak meg kell lennie. Bocsáss meg, hogy ilyen
                  gyengédtelenül beszélek, de hiszen ismersz: anyagi dogokban nem ismerek
                  tréfát.</p>
               <p>A Mór-utca sarkán elváltak. Addig Galgó kellőképpen szenvedett, hiszen arcára volt
                  írva, hogy elvesztette élete nagy szerelmét és ezután következő élete árva
                  vegetálásnál nem lesz egyéb. A sarkon érzékenyen megölelték egymást. Aztán Galgó
                  egész más arcot öltött. Vidáman és könnyedén ment a bankba. Körülbelül fél egyre
                  érkezett. Az egész bank megrohanta. Mindenki híreket akart tudni. De Sütő
                  cégvezető rögtön közölte vele: a vezér úgy intézkedett, hogy Galgó, mihelyt bejön,
                  azonnal fáradjon be hozzá. Ő tehát bement. Szerényen, szenvedő arccal,
                  félretartott fejjel, tekintetében a méltatlanul üldözött ártatlanság szelíd,
                  mindenkinek mindent megbocsátó regényességével. Mikor a belső ajtót is becsukta,
                  Kárász nekiment.</p>
               <p>- Te átkozott ember, mit csináltál velem?</p>
               <p>- Nem értem, kedves Béla bátyám, mi történt?</p>
               <p>- Mi történt? Az történt, hogy itt járt a sógorom. Lelövéssel fenyegetett, ha
                  Hermin hírneve csorbát szenved. Tudod mit: igaza van. Alapjában aljas
                  jellemtelenség, amit kieszeltél. Hogy jön ahhoz egy ártatlan leány, hogy
                  rákenjenek valamit, amihez semmi köze? Ez a gondolat csak olyan piszok frátertől
                  telhetik ki, amilyen te vagy.</p>
               <p>- Kedves Béla bátyám a tegnapi inzultust azzal tetézi, hogy piszok fráternek nevez
                  ugyanakkor, mikor életemet és jövő boldogságomat áldozom fel a bank és a
                  tisztelet oltárán. Rögtön hajlandó vagyok megírni a nyilatkozatot, hogy senkinek
                  semmivel nem tartozom.</p>
               <p>- Marhaság. Az egésznek semmi értelme. Tegnap tüzes fejjel beszéltünk erről, az
                  egésznek semmi értelme sincs. Másról van itt szó. A lányom hírnevéről. Teljesen
                  tanácstalan vagyok. Most el kell mennünk valahova tárgyalni. Azokhoz odakinn ne
                  menj. Még nagyobb lesz a pletyka.</p>
               <p>- Talán jó lenne együtt elmenni. Ha odakinn látják, hogy nyájas viszonyban vagyunk
                  és nincs közöttünk semmi baj, a pletyka zavarba jön.</p>
               <p>- Késő. Hutterék mindenki füle hallatára ordítottak itt a leányomról. Nem tudom,
                  mit csináljak. Megőrülök.</p>
               <p>- A magam részéről nem tudok új tanácsot adni, kedves Béla bátyám. Én csak egyet
                  tudok: nem vagyok hozományvadász és Teri kisasszonyt nem vehetem feleségül. Én egy
                  ilyen kincset sohasem tartottam magamhoz valónak. Sok hibám lehet, kedves Béla
                  bátyám, de szerénytelen nem vagyok.</p>
               <p>- Jó, jó, nekem most már prézsmitálhatsz. Tisztában vagyok veled. De most mi az
                  Isten csodáját csináljak.</p>
               <p>Kárász súlyos gondoktól terhelten járt fel s alá a szobában. Többször vállat vont
                  mély gondolkodása közepette.</p>
               <p>- Hol szoktál ebédelni? - kérdezte végül.</p>
               <p>- Hol itt, hol ott. Ma a Széchenyiben ebédelek.</p>
               <p>- Jól van. Most majd átkísérlek a szobán, hogy a többiek lássák, milyen jóban
                  vagyunk. És addig legalább nem faggatnak. Ha megebédeltél, azonnal menj a
                  lakásodra és várd meg ott, mit sütöttem ki.</p>
               <p>- Igenis.</p>
               <p>Kárász akkora elhatározással, amely Zrinyi kirohanását előzhette meg, kilépett a
                  pénztárterembe. A hivatalnokok azonnal helyükön termettek, kiki belemerült
                  munkájába, de lopott kacsintása mindenkinek akadt, hogy Galgónak szentelhesse.
                  Ilyen csoda még nem történt, hogy a vezérigazgató kísérje át a pénztártermen
                  Galgót, egészen a kijáratig.</p>
               <p>- Hát majd a többit megbeszéljük. Ahogy megállapodtunk, mi?</p>
               <p>- Igenis, kedves Béla bátyám.</p>
               <p>Az ajtóból Galgó könnyedén és nyájasan visszaintett a bank személyzetének.</p>
               <p>- Szervusztok, urak.</p>
               <p>Kárász pedig intett a főpénztárosnak, fejével a szobája felé utalt. Ladányi máris
                  kapkodta holmiját és indult befelé. A hivatalnokok azonnal összebújtak, ahogy
                  becsukódott az ajtó. Példátlan izgalom fogta el valamennyit; lehetetlen volt
                  kitalálniok, hogy most mi a helyzet. Galgó nyugodtan fütyörészve elsétált a
                  Széchenyibe és Elvirára gondolt. Maga elé rajzolta a karcsú, magas lány egyenes
                  alakját és erősen elképzelte azt a sárga blúzt, amelyet tegnap a postán látott
                  rajta. Ez feszes blúz volt és a mellén erősen kirajzolta a kitűnő fiatal termet
                  ábráját. Galgó elgyönyörködött az elképzelt látványtól. Elvira nagyon tetszett
                  neki. Csak az a gondolat alterálta némileg, hogy a leány annyira beleélte magát a
                  házasság gondolatába. A fiatalember tűnődött ezen. Hogy Terit elvegye, attól
                  minden jel szerint megmenekült. Most ezt az Elvira dolgot kellene valahogy még
                  halogatni egy kicsit. De ha úgy adódik, hogy muszáj elvenni, akkor elveszi. Nagyon
                  csinos. Aztán majd lesz, ahogy lesz.</p>
               <p>A Széchenyiben nagy hajlongással fogadták. Az olyan hősnek, aki hosszú várakozás
                  után végre kifizeti a kínosan felnövekedett és már régóta folyton kísértő számlát,
                  sokkal nagyobb elismerés szokott kijárni, mint annak, aki bemegy, rendel, eszik és
                  fizet. Ez egyik olyan igazságtalansága a sorsnak, amelyre azt szokták mondani,
                  hogy ilyen az élet. De ezt a dicsőséget Galgó nem aknázta ki. Sőt azonnal
                  beszélgetésbe elegyedett a főpincérrel és olyan fejedelmi szerénységet és megható
                  nyájasságot tanúsított, mint a király, aki születésnapján elengedi az összes
                  politikai bűnösök hátralévő büntetését.</p>
               <p>- Lássa Jenő, ha én valami sértődékeny, kicsinyes ember volnék, most nem jöttem
                  volna ide ebédelni. De idejöttem. Ma éppen úgy mosolygok magán, mint tegnap a
                  kétségbeesésén, mikor nem akart kiszolgálni. Tudom, tudom, nekem ne is szóljon
                  közbe: attól félt, hogy mit tudom én, meglépek a számlájával. Jól van, öregem, nem
                  baj, a régi barátok maradunk. Maga csak ezután is legyen ilyen aggodalmas. Maga
                  nem tehet arról, ha ilyennek született, és nincs semmi emberismerete. Maga akkor
                  is rettegne, ha Vanderbilt kétszer feliratná a kapucinert. Nem szolgálná ki
                  többet. Jó, jó, rendben van, hiszen látja, hogy itt vagyok. Maga különben nagyon
                  kedves ember. Na, lássuk azt az étlapot.</p>
               <p>Kényelmesen megebédelt, de a többiek még mindig ott ültek a bankban. Hazamenni
                  unta ugyan, de mégis elszánta magát. Eszébe jutott, hogy van egy ujságból kivágott
                  nagy keresztrejtvénye az éjjeliszekrény fiókjában. Elhatározta, hogy annak
                  kényelmesen nekiül és megfejti. De lakásának bejáratánál nem találta a szegen
                  mindig ott lógó kulcsot. Meghökkenve nyitott be sajátmagához. Teri ült az asztal
                  mellett és várt.</p>
               <p>- Szent Isten, Teri, mit csinál itt maga?</p>
               <p>- Kompromittálom magam.</p>
               <p>- Teri, ez őrület. Mióta ül itt?</p>
               <p>- Már egy jó negyedórája.</p>
               <p>- De hogy kerül ide, az Isten szerelmére?</p>
               <p>- Kiszöktem a kapun. Levelet írtam szüleimnek, mert a papa a bankban volt, a mama
                  pedig a konyhában. Megírtam nekik, hogy mindennel leszámoltam, magától csak a
                  halál választhat el. De nemcsak nekik írtam. Hutteréknak is. Azt akarom, hogy a
                  botrány mennél nagyobb legyen. Ezt én így főztem ki az én kis fehér
                  leányszobámban.</p>
               <p>Galgó elhűlve nézte a leányt, aki közben felállott és feléje lépett.</p>
               <p>- Meg sem csókol?</p>
               <p>- Hogyne, hogyne, de ez az egész... magának képtelenség itt maradnia... ezt így
                  lehetetlen elintézni, hiszen az édesapja...</p>
               <p>A folytatást Teri csókja fojtotta bele. Ugyanekkor gyors lépések hallatszottak
                  odakinn. Galgó ki akart bontakozni az ölelésből. Teri nem engedte. Valóságos
                  dulakodás fejlődött ki köztük. Az ajtó kinyílt és nyílásában, mint egy jellemfestő
                  képe a keretben, ott állt Kárász. Mellette sírdogált a felesége. Galgó hápogni
                  kezdett, mint a szárazra vetett hal.</p>
               <p>- Én nem... én nem akartam... én nem tehetek róla...</p>
               <p>Teri végre elengedte zsákmányát és szülei felé lépett.</p>
               <p>- Öljetek meg, - kiáltotta, mindenre kész drámai hangon, - öljetek meg!</p>
               <p>Kárász halálsápadt arccal elfordult.</p>
               <p>- Rögtön takarodj haza! Még mindent helyre lehet hozni! Mit csináltál, te taknyos!
                  Nem hallottad, egy-kettő, haza innen.</p>
               <p>Teri azzal válaszolt, hogy leült, úgy, ahogy volt, felöltősen, táskával a
                  kezében.</p>
               <p>- Nem megyek, míg neki nem adtok. Mi halálosan szeretjük egymást. Vagy ő, vagy a
                  halál!</p>
               <p>Kárász nyomban rá akart rohanni leányára, de Kárászné sikoltva közéjük vetette
                  magát. Egyszerre kiabáltak mind a ketten. Sőt mind a hárman, mert Teri csökönyösen
                  hajtogatta, hogy «vagy ő, vagy a halál.» Sőt mind a négyen, mert Galgó, látván,
                  hogy minden elveszett, elkezdte hangosan hirdetni ártatlanságát. Kárász le akarta
                  rázni magáról feleségét, hogy nekiessék leányának és üsse, ahol éri, de Kárászné
                  úgy kapaszkodott urába, mint a pióca. A dulakodásban egy széket feldöntöttek.
                  Megint nyílt az ajtó és Hutterék nyitottak be. Apa, anya és leány.</p>
               <p>- Mi van itt? - kiáltotta hangosan Hutter Flórián.</p>
               <p>Galgó elméjén villámgyorsan átszaladt, hogy levelet kell írnia Elvirának. Ami itt
                  következik, azt már nem akadályozhatja meg. És Kárász helyett, aki fujva
                  eresztette el feleségét, ő válaszolta:</p>
               <p>- Eljegyzés.</p>
              
            </div>
            <div type="chapter">
               <head>VII.</head>
               <p>Elvirának levelet kellett írni. Galgó a következő sorokat írta neki:</p>
               <p>Drága szerelmem! Az az ügyem, amely miatt legutóbbi találkozásunkat el kellett
                  halasztani, igen bonyolultnak bizonyult, sőt egyre bonyolultabbá válik. Levélre
                  ezt az ügyet, sajnos, nem bízhatom, ezért türelmét kell kérnem, míg tárgyalásaim
                  befejeződnek, hogy akkor aztán személyesen nekiülhessünk a dolognak és én
                  személyesen és élőszóval mindenről beszámolhassak. Lehet, hogy ez bizonyos ideig
                  elhúzódik, mindenesetre türelmét és bizalmát kérem addig is. Hiszen tudnia kell,
                  hogy minden gondolatom csak jövendő kis fészkem felépítése körül forog. Higyjen
                  bennem, csókolja meg helyettem kis öccsét. Hűségesen küzd a jövőért és a maga
                  szent nevét imába foglalja Lóránt.</p>
               <p>Ez a levél felszabadította a közvetlen gondok alól. Erre a levélre támaszkodva
                  nyugodtan elmulaszthatta a következő napokon Elvira meglátogatását és nyugodtan
                  átadhatta magát az anyagi tárgyalásoknak. De Kárász most már nem kukoricázott. A
                  helyi lap vasárnapi számában megjelent az a hír, hogy Galgó Lóránt eljegyezte
                  Kárász Terry úrleányt, Kárász vezérigazgató bájos és művelt leányát, minden
                  értesítés helyett. Erről az eljegyzési hírről Galgó előzőleg nem tudott semmit.
                  Vasárnap reggel őt lepte meg legjobban a híradás. Rögtön még egy levelet írt
                  Elvirának.</p>
               <p>Drága szerelmem! A legnagyobb megdöbbenéssel olvasom a helyi ujság ma reggeli
                  számát. Ebben hír foglaltatik arról, hogy eljegyeztem volna vezérigazgatóm
                  leányát. Fölösleges, mondanom, hogy ebből egy szó sem igaz. Én magát szeretem
                  utolsó lehelletemig és a maga nevével ajkamon akarom kilehelni egyszer majd
                  szegény sokat szenvedett és méltatlanul rágalmazott lelkemet. Üzleti tárgyalásaim
                  még mindig folynak, de most már befejezésükhöz közelednek. «Ki fog derülni a titok
                  s akkor leszünk mi boldogok.» Legalább így dalolja a klasszikus zeneköltő. Ha majd
                  elmondom ennek a pár napnak bámulatos történetét, maga el fog ámulni, hogy egy
                  mocsoktalan ember tiszta nevéhez a rosszindulat, rágalom, ármány és tévedések
                  milyen szövevényét tudja tapasztani a rosszakarat. Most röviden kell írnom, mert
                  rohanok tárgyalni. Csak még rövid időre kérem türelmét és bizalmát, akkor aztán
                  minden jóra fordul. Akkor majd az ölébe hajthatom fáradt fejemet, hogy forró
                  homlokomra tehesse hűs kezét. Millió csók, Lóránt.</p>
               <p>Ez volt az érintkezés utolsó ténye Galgó és Gányó Elvira között. Többet nem is
                  látták egymást. Galgó sohasem ment a postára. A leányt az utcán nem látta soha.
                  Csak jóval később tudta meg, hogy Elvira, aki jó darabig némán várt, de nyilván
                  meghallotta a Galgó-lakodalom városszerte emlegetett előkészületeit, hirtelen
                  máshová helyeztette magát és örökre kilépett a hűtlen vőlegény életéből.
                  Mindenesetre ő volt Galgó életének legkönnyebb szakítása.</p>
               <p>De a Teri-házasság anyagi megalapozása már nem ment olyan könnyen. Kárász csikorgó
                  foggal adta férjhez a leányát. Az első pillanattól kezdve Galgónak azon a
                  kijelentésén lovagolt, hogy a fiatalember nem hozományvadász.</p>
               <p>- Magad mondtad, hogy pénz neked nem kell. Majd meg fogtok élni, ahogy tudtok. Ha
                  ez a liba teljesen elvesztette az eszét, akkor most egye meg, amit főzött. Az én
                  keservesen szerzett vagyonomat nem fogjátok elherdálni.</p>
               <p>- Bizony kérlek, - bólingatott erre meglepően Galgó, - Terinek most le kell
                  számolnia azzal, hogy nélkülöznie kell. Vagy ha nélkülöznie nem kell is, de egy
                  kishivatalnok felesége nem élhet úgy, mint egy vezérigazgató leánya. Ha ez
                  áldozat, és ha ő ugyanolyan mélységesen szeret engem, mint én őt, meg fogja hozni
                  ezt az áldozatot.</p>
               <p>Ilyenkor Kárászné vette kezébe a dolgot. A lefekvés utáni meghitt percekben
                  négyszemközt terelte rá a beszélgetést a fiatalok dolgára. A hitvesi hálószobában,
                  ahol Kárász az estilappal kezében kéjesen és részletesen kotorhatta fülét a másik
                  kezében tartott fogpiszkálóval, nem hagyta olvasni az urát. Minduntalan új és új
                  meglepetések elé kellett állítani a leendő örömapát. Erre a fiatalok naponta
                  részletesen előkészítették. Mindenekelőtt azt kellett ügyesen beadnia, hogy Galgó
                  felemelt fizetése nem számít nagyobbnak, mert a javítás különbözete régi adósságok
                  fedezetéül a rajztanárt illeti. Kárász izgalmában kikelt az ágyból, hosszú
                  lábravalójának pertlije, mint négy kis fehér kígyó követte lázas lépteit.
                  Káromkodott. Hosszú párhuzamot vont Galgó és a néhai öreg Kárász között, aki
                  hivatalszolga létére pontosan kitaníttatta a fiát és egyetlen kávéház küszöbét
                  soha át nem lépte. Éjfélkor még megesküdött, hogy ennek a széltoló senkinek egy
                  vassal sem ád többet. És beletellett fél kettő, mire az önmagával folytatott
                  vitától fáradtan, megtörve beleegyezett az apanázsba és ismét lefeküdt, hogy
                  rövidesen harsány horkolásba süllyedjen. Ez Kárásznét nem zavarta, mert egyfelől
                  harminc éve már megszokta, másfelől maga is hasonló fűrész-dinamikával horkolt a
                  szomszéd ágyban. Másnap cinkosi örömmel ujságolta a fiataloknak, hogy az apanázst
                  sikerült megcsinálni, most aztán a kamara kiürítése következik. Mert
                  elhatározták, hogy a fiatal pár egyelőre a szülői háznál marad: a modern saját
                  lakásra és annak berendezésére csak akkor kerül a sor, ha gyerek lesz.</p>
               <p>Kárász ezidőtájt elég keveset aludt. Minden éjjel órák hosszat tárgyalt
                  feleségével és egyre jobban sürgette a házasságot. A város tele volt lánya
                  ballépésével, amelynek részleteit természetesen eltúlozva és eltorzítva hozta el
                  hozzájuk a pletyka. Flórián sógorral volt egy éles összekoccanása is. A pletyka
                  alaposan kikezdte Hermin jóhírét. Ez a pletykahullám annyira elfajult, hogy
                  Flórián egy szép napon megjelent a bankban és új lármát csapott. Majdnem ölre
                  mentek a sógorok és ettől a naptól kezdve nem beszéltek többet.</p>
               <p>Teri még úgy kezdte az esküvői előkészületeit, hogy hosszú uszályos fehér
                  menyasszonyi ruháról álmodozott, pálcás vőfényekről és nyoszolyólányokról,
                  díszebédről és velencei nászútról. De mindebből nem lett semmi. Kárász fukarkodott
                  is, aztán meg napról napra jobban gyökeret vert benne a belátás, hogy az esküvővel
                  ajánlatos lesz sietni. A vigyorgó pletykának be kellett fognia a száját. A vége
                  az lett, hogy igen csendesen esküdtek, dispenzációval, csak szűk közönség jelent
                  meg a templomban, a sógorék egyáltalában el sem jöttek. Az esküvőt díszebéd sem
                  követte, a fiatalok nyomban vonatra ültek és elmentek tíznapos nászútjukra
                  Lillafüredre. Kárász az esküvőről elment a főispánhoz, aki már napokkal előbb
                  üzent neki, hogy szeretne vele beszélni. Ez a látogatás igen kínosan folyt le. A
                  főispán közölte, hogy a kormányfőtanácsosságra való előterjesztést el kell néhány
                  hónappal halasztani, mert jobb, ha előbb a városban szállongó pletykák elülnek.
                  Kárász mindezt zord némasággal hallgatta végig. Megpróbálkozott aztán egy-két
                  ellenérvvel, de látta, hogy ez a csata elveszett. Fogcsikorgató dühvel ment haza.
                  Így lett leánya esküvője eddigi életének legkeservesebb napja.</p>
               <p>Ezalatt a fiatalok már a vonaton összevesztek. Teri két nappal az esküvő előtt
                  valamivel elrontotta a gyomrát és ez a gyomorrontás most érte el tetőfokát. Heves
                  fájdalmak kínozták. A vonaton valahogyan sikerült orvost keríteni, aki morfinos
                  cseppekkel igyekezett segíteni a fiatal asszonyon. Az egész út úgy telt el, hogy
                  Teri nyögött és siránkozott a budapesti átszállásig, majd ugyanezt a miskolci
                  gyorsvonaton folytatta. Galgó elég jó hangulatban volt, amikor elindultak, de
                  türelme is folyton fogyott, azonkívül leverte, hogy azok a szép remények,
                  amelyeket az első lillafüredi éjszakákhoz fűzött, rombadőléssel fenyegették, mert
                  felesége egyre ingerültebben jajveszékelt a kocsiban. Végül türelmetlenül
                  kitört:</p>
               <p>- De angyalom, végy erőt magadon, talán túlzás ekkora lármát csapni egy kis
                  gyomorrontásért.</p>
               <p>- Neked könnyű, - vágott vissza Teri, - te könnyen beszélsz, de fájna csak neked
                  így. Majd megőrülök.</p>
               <p>- Ha ennyire szenvedsz, drágám, talán segít rajtad a magány. Én részemről átmegyek
                  az étkezőbe.</p>
               <p>Felkelt, berúgta maga után a szakasz húzós ajtaját és valóban átment az étkezőbe.
                  Ott rántottát rendelt magának kovászos ugorkával, sört kért és megkönnyebbült
                  léleknyugalommal beletemetkezett az ujságba. Az ujságot kiolvasta, aztán jó
                  darabig édesdeden únta magát. Mikor már Miskolchoz közeledtek, elhatározta, hogy
                  visszatér a beteghez. Teri ott feküdt a szakasz egyik oldalán, a másik oldalon öt
                  utas szorongott egymás mellett. Galgó a fal felé fordult, a szenvedő fölé
                  hajolt.</p>
               <p>- Hogy vagy, aranyom? - kérdezte könnyed érdeklődéssel.</p>
               <p>Teri nem felelt. Ismételt kérdésre kifelé fordult és betegtől szokatlan hévvel
                  felelt:</p>
               <p>- Én veled nem beszélek.</p>
               <p>Nyilvánvalóan nem volt már semmi baja. Egész testén nagyot dobva fordult ismét a
                  fal felé. Galgó tanácstalanul pillantott körül. Felesége mellé az ülés szélére nem
                  mert leülni, a szemközti ülésen kínosan szorongtak a többiek. Kiállott tehát a
                  folyosóra és nézte a tájat. Később bepillantott az ablakon. Teri sírt és tüntetően
                  használta zsebkendőjét. Galgó széthúzta az ajtót.</p>
               <p>- Borzasztó fájdalmaim vannak, - jajveszékelt Teri az idegenek felé, - meghalok,
                  ez igazán rettenetes, és a férjem ilyenkor hagy el...</p>
               <p>- De drágám, idegenek előtt igazán mérsékelhetnéd magad, hiszen...</p>
               <p>- Hozzád semmi közöm, - kiáltotta hirtelen Teri, nyögés nélkül, - menj csak az
                  étkezőbe.</p>
               <p>Galgó becsapta az ajtót. Ez így ment az egész hátralévő úton. Teri a kiszállásnál
                  úgy mozgott, mintha a mondhatatlan kínoktól mindjárt össze kellene roskadnia, ha
                  leült, sírva nyögött, ha felkelt, sírva nyögött, a hordártól zokogva kérte számon
                  a fekete kalapdobozt és állandóan sirdogált, hogy meg kell halnia. A lillafüredi
                  portásnak váratlanul azt mondta, hogy neki nyissanak külön szobát, mert nem akar
                  senkit zavarni. Galgó ekkor már nagyon mérges volt, némán és ellenségesen mentek
                  be a lefoglalt kétágyasba. Teri leült az asztalhoz, lekönyökölt és nem szólt
                  semmit. Galgó ideges érdeklődésére nem felelt semmit. Az újdonsült férj egyszerű
                  módszerhez folyamodott: odament és megölelte. Teri azonban hevesen lerázta magáról
                  az ölelő karokat. Galgó erre leült egy másik székre és csengetett a szobalánynak.
                  Attól orvost kért. Nemsokára jött az orvos. Akkor azon vesztek össze, hogy ki
                  mondja el a tényállást. Végre az orvos csinált rendet, Galgót kiküldte. Jó
                  negyedóra múlva kijött maga is.</p>
               <p>- A nagyságos asszony, - mondta derűsen, - makkegészséges, de kissé idegesnek
                  tetszik. Gyomorfájdalmai, úgy látszik, csakugyan nagyon megkínozták. Erős
                  csillapítót adtam neki. Most le fog vetkőzni. Talán tessék megvárni, amíg
                  elalszik. Félóra mulva tessék csendesen bemenni, akkorra már aludni fog.</p>
               <p>- De doktor úr, - mondta Galgó, - nekem ma volt az esküvőm... és... őszintén
                  szólva...</p>
               <p>- Ma volt az esküvő? Ezt a nagyságos asszony nem mondta. Igazán sajnálom, de a
                  csillapítót, még pedig elég erős adagot, már bevette. Az már hat is azóta...</p>
               <p>Még beszélgettek. Galgó kénytelen volt az orvos arcán a visszafojtott nevetést
                  észrevenni. Majd egyedül maradt. Jó darabig tétlenül mászkált a folyosón. Aztán
                  mégis rászánta magát és bement. Teri valóban levetkőzve feküdt az ágyban és mélyen
                  aludt. Megpróbálta költögetni, teljesen hiába. Erre levetkezett maga is és
                  lefeküdt. Sokáig virrasztott álmatlanul az ágyban. Mielőtt az álom elnyomta volna,
                  Elvira járt az eszében, akiről már rég nem hallott semmit.</p>
               <p>Másnap hosszú huza-vona után kibékültek. De csak formailag. Valami ellenséges
                  indulat mindakettőben megmaradt. Harmadnap Teri felidézte az első házassági
                  affért, amely még leánykorában történt, két nappal ezelőtt. Galgó lusta volt
                  vitatkozni és mindent ráhagyott, de Teri nem volt lusta és fenékig élvezte, hogy
                  igaza van. Galgó csodálkozva nézett rá: a korlátolt és szerelmes leány helyett
                  teljesen új lény állott előtte. Mintha kicserélték volna. Annak a korlátolt
                  bakfisnak rajongó szerelmében volt valami vonzó, ha mélyen alatta maradt is az
                  Elvira multban ködlő alakjának, ebben az asszonyban csak vitatkozó hajlam volt,
                  erőszakosság és konokság. És báj nem volt benne semmi. Galgó házassága harmadik
                  napján megállapította magában, hogy ezt az asszonyt egy cseppet sem szereti.</p>
               <p>A nyolcadik napon megint összevesztek, még pedig két különböző okból.</p>
               <p>Az egyik ok az volt, hogy Teri megint felvetette a névváltoztatás kérdését. Azt
                  óhajtotta, hogy Lóránt belügyminiszteri engedelemmel változtassa meg a nevét
                  Csáky-Galgóra. Galgó ezt az óhajtást büszkén visszautasította. Szerinte apósa az ő
                  családját érzékenyen megsértette, mert kétségbevonta származását. Ez olyan
                  sérelem, amelyet előbb el kell intézni. Csak akkor lehet beszélni bármilyen
                  névváltozásról. A származás hitelességét családfával, okmányokkal, kutatásokkal
                  kell igazolni. Ehhez pedig pénz kell, még pedig sok.</p>
               <p>- Apád győzhetné, ha nem volna olyan gyűlöletesen fukar. Én nem győzöm. Szerény
                  jövedelmű tisztviselő vagyok, ehhez kell magad tartanod.</p>
               <p>- Akkor intézd el apámmal te. Nekem anyagi dolgokhoz semmi közöm.</p>
               <p>- Intézze el a hóhér. Én szerelemből vettelek el, nem a pénzedért. Ezt most
                  igazolnom kell. Nem száradhat rajtam, hogy hozományvadász vagyok. Pénzről apáddal,
                  míg élek, nem beszélek. Megyek a magam útján felemelt homlokkal, egyedül.</p>
               <p>Az ilyen mondatokat Galgó nagyon szépen tudta mondani. Ilyenkor valóban magasra
                  feszítette homlokát, arcán a méltatlanul megtámadott tisztesség és igazság
                  sugárzott, amelyet majd a késő utókor fog igazolni. Ez iránt a leány Terinek még
                  volt érzéke, az asszony Teriből mintha ezt az érzést elfujták volna. Csak
                  makacssága maradt meg, amellyel a névváltoztatás kérdését csökönyösen felszínen
                  tartotta.</p>
               <p>A másik ok, amiért összevesztek, az volt, hogy Galgó kitűnően érezte magát
                  Lillafüreden, és szerette volna a nászutat meghosszabbítani, ha Teri sürgönyileg
                  pénzt kér. Teri viszont meg akarta rövidíteni, mert únta Lillafüredet, és szerette
                  volna asszonyi méltóságát Püspökcsanádon mennél hamarabb körülhordani: olyan
                  vakmerő terveket hordozott magában, hogy adandó alkalommal Herminnek nem köszön
                  vissza. Hermin kiállhatatlanul viselkedett, azonosította magát szüleivel,
                  Kárásznénak egy izben nem köszönt, hanem betért egy mellékutcába, hogy ne
                  találkozzanak, szóval megérett a legsúlyosabb büntetésre.</p>
               <p>Szóval Lóránték e két fontos ügyben összevesztek. Lóránt az ilyen vitákban mindig
                  győzött azzal a varázsmondattal, hogy «az én köreimben a felfogás egészen más».
                  Teri elnémultan hallgatott, mert Galgó köreivel nem merészelt vitatkozni. Az
                  erkölcsi győzelem a Galgóé maradt. De a gyakorlati győzelmet Teri seperte be.
                  Galgónak igaza lett, de gyakorlatilag az történt, amit Teri akart. A mézesheteket
                  valóban megrövidítették és hamarabb utaztak haza Püspökcsanádra.</p>
               <p>Otthon aztán megkezdődött az új élet, a Galgó házasélete. Rendezkedés és különböző
                  függő dolgok elintézése címén két napig még halogatta a bevonulást a hivatalba, de
                  aztán ezt is meg kellett kezdeni. A két házaspár közös lakásban lakván, együtt
                  étkezett, de ebben nem volt sok köszönet. Az első havi fizetéskor Galgó meglepetve
                  állapította meg, hogy apósa az ő fizetését is felvette. Azonnal bement hozzá.
                  Kárász kurtán-furcsán végzett.</p>
               <p>- Ez magánügy. A hivatalban ilyenekre nem érek rá. Majd otthon elintézzük.</p>
               <p>Aztán korábban indult haza, hogy ne kelljen vejével együtt mennie. Otthon már
                  türelmetlenül ült az asztalnál és a támadás ellen támadással védekezett. Galgó még
                  le sem ülhetett az asztalhoz, már rátért a tárgyra.</p>
               <p>- Hát beszéljünk csak egy kicsit arról a fizetésről. Halljuk, mit akartál a
                  bankban szóvátenni.</p>
               <p>- Azt akartam már ott szóvátenni és ezennel szóvá teszem itthon, hogy miért nem
                  kaptam kézhez a fizetésemet?</p>
               <p>- Ki itt a családfő? - kérdezte Kárász harciasan, de tele szájjal, mert káposzta
                  volt ebédre dagadóval.</p>
               <p>- Természetesen te vagy, ezt senki sem vonta kétségbe, de...</p>
               <p>Kárász itt gyorsan közbevágott:</p>
               <p>- Itt nincs semmiféle de. A családfő én vagyok, tehát világos, hogy ami pénz jön a
                  házhoz, az az én kezembe folyik be. Természetes kötelességem, hogy valamennyitek
                  fenntartásáról én gondoskodjam. Anyátok például ribizlit szokott nyáron eladni.
                  Kinek a kezéhez kerül ez a pénz? Az én kezemhez. A családfő dolga, hogy a család
                  jövedelmét beossza, saját belátása szerint döntsön a kiadásokról, a maga
                  egészséges elgondolása szerint szavazzon meg, vagy tagadjon meg költségeket.
                  Ennélfogva én adtam ki az utasítást Ladányinak, hogy a te fizetésedet is nekem
                  számolja el. Nagyon csodálkozom, hogy ezt nem találod természetesnek.</p>
               <p>- Nem találom természetesnek, mert felnőtt ember vagyok. Már rég elszoktam az
                  óvodától. Az a pénz az enyém. Megdolgozom érte.</p>
               <p>- Megdolgozol? Még ki mered ejteni a szádon azt a szót, hogy dolgozol? Megér havi
                  tíz fillért a te munkád a banknak? Hiszen, ha külön fizetném annak a munkadíját,
                  amit a munkádon javítani kell, külön embert kellene felvennem a bankhoz.</p>
               <p>- Rendben van. Vegyél fel külön embert.</p>
               <p>- Azt, sajnos, nem tehetem, mert ha ezt részletes jelentésben felterjeszteném a
                  központhoz, meg kellene azt is magyaráznom, hogy milyen hanyagul dolgozol, akkor
                  pedig a központ úgy vágna ki innen, mint egy rongyot. Hát csak ne beszéljünk
                  erről, mert rögtön szó lesz a te pesti viselt dolgaidról, azt pedig most már ne
                  bolygassuk.</p>
               <p>- De bocsáss meg, hiszen én például dohányos ember vagyok. Szeretem elolvasni az
                  összes lapokat, tehát kávéházba járok. Az ilyen semmiségekre talán zsebpénzt
                  kérjek tőled?</p>
               <p>- Természetesen. Az összeget megállapítjuk. Először is olcsóbb cigarettát fogsz
                  szívni. Másodszor, ne járj a Széchenyibe, mert az drága, járj te csak a
                  Papramorgóba, az ide a második sarok. Legalább hamarabb hazaérsz. Eddig nem
                  szóltam, de már háromszor megtörtént, hogy vacsora után is elmentél kávéházba. Egy
                  lapot nem kell kétszer kiolvasni. És vacsora után egy fiatal férjnek a felesége
                  mellett a helye.</p>
               <p>Galgó felállott a családi asztalnál.</p>
               <p>- Tiltakozom. Jogaim megcsorbítása ellen már eleve hangosan tiltakozom. Én Terit
                  szívem mélyéből, legszentebb érzéseimmel imádom, de hogy mik az én házastársi
                  kötelességeim, azt magam fogom megszabni. Magam döntöm el, hogy mik lesznek a
                  mindennapos szokásaim. Magam szabom meg, hogy milyen cigarettát szívok, milyen
                  nyakkendőt kötök, hány cukrot teszek a kávéba. Természetesen szó nélkül alávetem
                  magam a te családfői tekintélyednek. Én téged mélységesen tisztellek, papa, de a
                  legmélyebb tiszteletnek is van határa. A katona felesküszik arra, hogy életét
                  adja a királyért, de nem arra, hogy mindennap a fejére lépjenek. A szabadság a
                  legszentebb emberi jogok egyike. Én szabadság nélkül nem tudok élni.</p>
               <p>- Csak ülj vissza és ne szavalj. A házasember nem szabad ember. Ha nem tudsz élni
                  szabadság nélkül, nem kellett volna megházasodni.</p>
               <p>- Azzal, hogy mi jár a házassággal, én teljesen tisztában vagyok. A házasságomban,
                  amíg egy álmodott eszmény mellett élek, nincs is szükségem semmiféle szabadságra.
                  De itt az emberi életemről van szó. Kivihetőnek tartod, hogy mindennap leolvassál
                  nekem az asztalra iksz pengő ipszilon fillért, mint borravalót a borbélyinasnak:
                  nesze fiam, mehetsz a kávéházba, de háromnegyed négy után itthon légy, mert
                  különben kukoricára térdelsz?</p>
               <p>- Kukoricára nem fogsz térdelni, de ezt különben nagyon is kivihetőnek tartom.
                  Most mindjárt ki is számíthatjuk, mennyi lesz a zsebpénzed... Számítsunk egy napra
                  tíz cigarettát, az összesen...</p>
               <p>- Tiltakozom! Hevesen tiltakozom! Nekem a szükségletem napi harminc cigaretta. Aki
                  erről alkuszik velem, emberi méltóságomat alázza meg. Elvből tiltakozom az alkunak
                  még kísérlete ellen is! Hogy családfő vagy, azt elismerem. Hogy a bankban
                  vezérigazgató vagy, azt is elismerem. De hogy itthon is hivatalfőnök légy, az
                  leheletlen.</p>
               <p>- Hogyne. Én itthon após vagyok. Minden seregben kell vezér. Itthon én vagyok a
                  természetes vezér. Harminc cigaretta, az beteges dolog. Hogy magad ásd alá az
                  egészségedet, abba nem mehetek bele. Ha már naponként tizenkét cigarettát mondok,
                  akkor óriási engedményt tettem önmagamnak.</p>
               <p>Kárász ezalatt gondos vizsgálat után egy fogpiszkálót mélyesztett a fülébe, amely
                  nagyon megnyerte tetszését. Az ebédet befejezték és Teri váratlanul felállott.</p>
               <p>- Keziccsókolom, köszönöm az ebédet. Ti csak vitatkozzatok, én visszavonulok
                  levelet írni. Irminek hosszú levéllel tartozom.</p>
               <p>- Egészségetekre, - mondta Kárászné is, - csak beszéljetek, én leszedem az
                  asztalt.</p>
               <p>Kárász kéjes nyögéssel turkált a fülében, majd ceruzát és papírt vett elő.</p>
               <p>- Tehát, - mondotta határozottan, - mondtunk napi tizenkét cigarettát. És annak
                  egyáltalában nem kell Extrának lenni.</p>
               <p>Teri nem nézett oda, férje mellett gőgösen elhaladván, bement új szobájába.
                  Kéjesen gondolt arra, hogy apja most alaposan megtáncoltatja a család új
                  tagját.</p>
               <p>Az új szobát az eddigi fehér leányszobából csinálták. Nem könnyen, mert Lóránt
                  számára ágyat, szekrényt és íróasztalt kellett elhelyezni. Ez nem ment könnyen, a
                  fehér leányszoba most zsúfolt bútorraktárnak látszott. De hogy a női íróasztal
                  kikerüljön belőle, az ellen Teri kezdettől fogva szenvedélyesen tiltakozott.
                  Esküvője óta is ehhez az asztalhoz szokott leülni, hogy levelezzen. Egész
                  délelőttje megvolt hozzá: Lóránt hivatalban ült és ő kedvére csaponghatott a
                  levélpapíron, akármilyen bizalmas közléseket óhajtott Irmihez eljuttatni. De még a
                  legbiztosabb helyzetben is megmaradt leánykorának az a csökevénye, hogy egy
                  megkezdett és ártalmatlan levelet mindig kéznél tartott, azt bármikor elővehette,
                  ha megzavarták. Most is elévette az írómappát, kikészítette az állevél megkezdett
                  árkusát, aztán bemártotta a tollat és egy másik papíron folytatta az igazit.</p>
               <p>Csütörtök. Folytatom tegnap abbahagyott levelemet. Férjem és a papa anyagi
                  tárgyalást folytatnak. A papa mindenáron zsebpénzre akarja szorítani Lórántot, aki
                  körömszakadtig védi álláspontját és sajátmaga akar fizetése fölött (dissep)
                  disponálni, de a papa úgy óhajtja, hogy a Lóránt fizetését is ő maga veszi fel a
                  bankban, aztán zsebpénzt ad neki, melybe én nem szólok bele, hiszen a papát jól
                  ismered, majd ők valahogyan elintézik, de jövendő életem nem lesz az, amit
                  leányálmaimban magam elé képzeltem, hiszen én fényről és pompáról álmodoztam egy
                  eszményi élettárs oldalán, mert az természetes, hogy a takarékosságot fontosnak
                  tartom, de ha már férjhez mentem, szociális helyzetemet is élvezni akarom, tehát
                  ragyogni óhajtok a társaságban, maga Lóránt hangoztatta a legtöbbet, hogy milyen
                  tündérszép vagyok, tehát természetes az a vágyam, hogy csodáljanak, de ebben az
                  ügyben már másnap, mikor Lilláról hazaérkeztünk, éles összetűzés kezdődött Lóránt
                  és a papa között, mert ebéd után én cédulát hoztam, hogy írjuk fel, hogy kiknél
                  fogunk vizitelni, mert felháborodott lelki világom nemes haragja úgy hozta
                  magával, hogy ezen cédulából Herminékat szándékosan kihagyjam, de erre a papa
                  közbeszólt és kijelentette, hogy semmiféle vizitelésnek nem látja szükségét, mert
                  akit meg fogunk vizitelni, az vissza fogja a vizitet adni, már pedig ő arra nem ér
                  rá, mert hivatalban van, a mama pedig ne hanyagolja el az ebédet, erre Lóránt azt
                  mondta, hogy a vendégeket majd fogadom én, hiszen a vizit nekünk szól és nem a
                  szülőknek, mire a papa mérges lett és kiabálni kezdett, hogy ez a ház még mindig
                  az ő háza és ha mi benne lakunk, az semmit ezen nem változtat és a vizitelésekről
                  ne is álmodjunk, mert annak az lesz a vége, hogy vendégeket kell hívni vacsorára,
                  már pedig neki eszeágában sincs költeni és a leányát (ez t. i. én vagyok) nem arra
                  nevelte, hogy léha és üres vendégeskedéssel foglalkozzék, és Lóránt egyáltalában
                  nem állott az én pártomra, mert neki természetesen mindegy az egész, mert előre
                  látom, hogy mire számít, ő kávéházba akar járni, de hogy velem mi történik életem
                  tavaszán, az neki közömbös, tehát tudomásul vette a papa érveléseit a vizitelés
                  dolgában és még hízelgett is neki és helyeselt, ami egy férj részéről jellemtelen
                  eljárás, de én nem szóltam semmit, csak dacosan hallgattam, hogy ebből mindenki
                  lássa álláspontomat, csakhogy senki sem figyelt a fentemlített dacos némaságra,
                  mert a mama az egészbe nem szólt bele, a papa csak a maga zsarnoki autocratista
                  álláspontját hangoztatta, Lóránt pedig, aki esküvő előtt maga volt a megtestesült
                  arisztokratikus figyelem, esküvő óta nem törődik ilyen (nuensz) nüancokkal,
                  mondhatom hogy mélységesen csalódtam az ő titokzatos egyéniségében, mert én azt
                  hittem, hogy folyton új és új szépségeket fog felfedezni lelki világomban és
                  magnetikus összeköttetéseinél fogva, mint a Csákyak és ennélfogva az egész magyar
                  arisztokrácia vér szerinti rokona, felhelyezteti magát a központba és én ragyogni
                  fogok a budapesti társadalomban és elfoglalom az engem megillető helyet, de már
                  látom, hogy ez neki nem komoly szándéka, mert állítólag, amit, jelzem, nem is
                  vagyok hajlandó elhinni, az a Csáky-féle származás nem is igazolható és őt az
                  arisztokratikus élet fényes tobzódása és díszes hullámzása saját vallomása szerint
                  nem vonzza, mert teljesen tarthatatlan elvei vannak, most már tisztán látom és óh,
                  milyen helyesen írta a költő, hogy ábrándozás az élet megrontója, mely belenéz a
                  kancsalul festett egekbe, én bizony az egészet másképpen képzeltem az én régi
                  hófehér kis leányszobámban, ábrándjaim folyamán, mert a társadalmi élet bűvös
                  kavargása messzebb van tőlem, mint valaha, és tulajdonképpen szegényebben élünk,
                  mint házasságom előtt, mert a papa fukarabb és idegesebb lett, melyben szerepe van
                  annak is, hogy a kormányfőtanácsosság egyelőre vízbe esett, de erről nem
                  beszélhetünk, mert a papa rendkívül ingerlékeny lesz, ha valaki csak céloz is
                  erre, így folyik az én szegény, szomorú, csalódott életem, mert lelki világom
                  parlagon hever, és Lóránt nem hajlandó velem vitatkozni, csak befordul a fal felé
                  és máris horkol, vagy erőszakosan ölelget, melytől én ösztönszerűen visszariadok
                  és ha ölelget, magamban azon imádkozom, hogy ó, csak már hagyna békében, mert ha
                  hozzám ér, már azt is unalmasnak és tűrhetetlennek találom, én igazán nem tudtam,
                  hogy a leányálmokban ennyire lehet csalódni; és a mamával ezt szégyellem közölni,
                  de neked...</p>
               <p>Itt gyorsan abba kellett hagyni a levelet és villámgyors mozdulattal elővenni a
                  megkezdett másikat, amelyet akárki elolvashatott, mert Lóránt erős és határozott
                  léptekkel belépett a szobába.</p>
               <p>- Kérem a kalapomat. Dolgom van a kávéházban.</p>
               <p>- Dolgod?</p>
               <p>- Igen, dolgom. Meg kell néznem a lapokban, hogy a politikában mi ujság. Nem tudsz
                  adni tíz pengőt kölcsön?</p>
               <p>- Sajnos, nem tudok, semmi pénzem nincsen.</p>
               <p>- Hát ez tarthatatlan állapot. Ott van a pénzem apádnál és nem ad. A saját
                  pénzemet visszatartja, ilyet még nem láttam. Kedvem volna bepörölni. De majd adja
                  ő olcsóbban is. Ha adós maradok a Széchenyiben, az nem nagy eset. De
                  figyelmeztetlek, hogy ez soká nem mehet így. Ha rögtön az elején nem állunk a
                  sarkunkra, aztán már késő lesz. Egyelőre összevesztünk.</p>
               <p>- Szentisten, összevesztetek?</p>
               <p>- Alaposan. A hernyónak is van önérzete. Vacsorára hazajövök. Szervusz.</p>
               <p>Galgó hitvesi csókot lehelt felesége homlokára s mivel eszébe jutott, hogy kalapja
                  kint van a fogason, távozott. Teri újra elészedte az abbahagyott titkos levelet,
                  férje pedig kilépett a kapun és azonnal öt évet fiatalodott. A pénzzel nem
                  törődött, hiszen most még könnyebben kaphatott hitelt, mint azelőtt, lévén Kárász
                  vezérigazgató veje. Este vetődött haza, kissé késetten. Apósa szigorú
                  megjegyzésére könnyedén azt felelte, hogy a vonat késett a lapokkal, egész
                  vacsoránál egy szót sem szólt, utána mindjárt visszavonult és kirakván az éjjeli
                  szekrényre az újonnan vásárolt skatulya Extrát, belemerült a «Hét narancsmag» című
                  érdekfeszítő detektívtörténetbe, melyet Schenkertől kapott kölcsön. Mikor Teri
                  eloltotta a maga lámpáját, és jó éjszakát kívánt, szórakozottan felelt vissza az
                  olvasmányból:</p>
               <p>- Szervusz, fiam.</p>
               <p>És ha már megzavarták, kényelmesebbre igazította könyöke alatt a párnát, hogy
                  jobban tudjon olvasni. Jó félóra mulva apósa kopogtatott az ajtón:</p>
               <p>- Teri, későn van, ok nélkül ne pazarold a villanyt.</p>
               <p>Galgó hangosan kiszólt:</p>
               <p>- Teri mélyen alszik. Én pedig éppen befejezem az olvasást.</p>
               <p>Az após hangja morgott valamit, aztán papucsai tovacsoszogtak. Galgó olvasott
                  tovább. Jó húsz perc mulva megint arra neszelt fel az olvasásból, hogy az apósi
                  papucsok az ajtóhoz csoszognak. De akkor rövid kopogtatás után ki is nyílt az
                  ajtó. Ott állt az ajtónyílás négyszögében Kárász vezérigazgató, talpig
                  fehéren.</p>
               <p>- Van valami baj? - kérdezte tettetett érdeklődéssel.</p>
               <p>- Dehogy van, - felelt Galgó felülve, - miért volna?</p>
               <p>- Az előbb azt mondtad, hogy befejezed az olvasást. Azt gondoltam, hogy ha még
                  mindig ég a villany, valamelyitek rosszul van.</p>
               <p>- Dehogy. Nincs itt rosszul senki. A fejezetet akarom végigolvasni.</p>
               <p>- Azt nappal is végig lehetne olvasni, mikor nem fogy a villany. Vagy este a
                  kávéházban, ahol ingyen világítanak.</p>
               <p>Kárász nem volt tekintettel alvó leányára. Becsapta az ajtót, hogy csak úgy
                  durrant. A csoszogást ismét csend váltotta fel. Galgó átnézett a másik ágyra. Ott
                  aludt Teri, de alig látszott ki a feje is a paplan alól. Hajas, kócos tarkóját
                  fordította férje felé. Galgó jó darabig elnézte a mozdulatlan fejet és
                  elcsodálkozott, mintha egy vadidegent nézett volna. Szinte meglepetve kérdezte
                  magától, hogy ki ez a nő, kicsoda ez az idegen, akihez a világon semmi köze,
                  hogyan kerül ez a szomszéd ágyba? Úgy találta, hogy ez a lény neki tökéletesen
                  közömbös. Mindegy, hogy ott van. De aztán hirtelen arra gondolt, hogy nem Teri
                  alszik ott, hanem Elvira, aki egyébként már rég nem jutott eszébe. Vajjon
                  közömbösnek találná azt is? Valószínűleg. De mikor Elvira után ismét Terire
                  pillantott, hirtelen észrevette, hogy ez a haj neki roppant ellenszenves. Mi volna
                  most jó? Megfogni a hálóinges idegen nő torkát és határozott, erős szorítással
                  megfojtani. Aztán eloltani a villanyt és kényelmesen elfészkelődni a párnák
                  között, hogy nyugodtan alhassék. Tudnék embert ölni? kérdezte magától. Mindjárt
                  felelt rá: nem tudna. Ahhoz az erő nem elég, ahhoz elszántság és bátorság is
                  kellene. Furcsa, hogy ez a nő itt alszik, fiatal testén még a mézeshetek
                  csókjainak nem érdekes emlékével, és nem is sejti, hogy valaki a másik ágyban
                  haláláról gondolkodik. A gondolat furcsa módon izgatta. Elkezdte maga elé
                  képzelni a jelenetet: hogyan is lenne, ha megfojtaná? A paplant kissé lejjebb
                  kellene óvatosan húznia, hogy Teri fel ne ébredjen, aztán két markát hirtelen
                  erősen rászorítani a torkára, hogy ne tudjon hörögni. Az áldozat bizonyára
                  elkezdene hánykolódni... Eddig bírta képzelőtehetsége, tovább nem. Megrázkódott és
                  elfordult. Nem, sohasem tudná megcsinálni. Az volna az ideális, ha Teri valami
                  gyors betegségben hirtelen meghalna, miután ő könnyes szemmel, megrendülve ápolná.
                  Erre nincs kilátás, Teri olyan egészséges, mint a makk. Vállat vont, megkereste,
                  hogy a Hét narancsmag olvasását hol hagyta abba, aztán belemerült a
                  detektív-rejtélybe. S mikor nagysokára mégis eloltotta a villanyt, gyorsan és
                  kellemesen elaludt.</p>
               <p>A zsebpénzzel úgy maradtak, ahogy Kárász az egészet elkezdte. A következő elsején
                  megint Kárász vette fel mindkettőjük fizetését. Erre ő tehetetlenül azzal felelt,
                  hogy még aznap vacsora után fogta a kalapját és elment kávéházba. Ott soká
                  billiárdozott. Későn ment haza; tudta, hogy a szakácsné záráskor a kapurács belső
                  oldalára szokta felakasztani a kulcsot. Nem kellett senkit felköltenie. Másnap
                  reggelinél Kárász igen nagy patáliát csapott a kimaradásért.</p>
               <p>- Semmi okom sem volt kávéházba menni, - mondta Galgó, - csak jelképesen mentem el
                  hazulról.</p>
               <p>- Mi az, hogy jelképesen?</p>
               <p>- Az emberi szabadságomat akartam dokumentálni. Én imádom a feleségemet, a lelki
                  harmónia közöttünk teljes, de ha már a fizetésemet is más veszi fel és ezt az
                  emberi szabadságot sárba tiporja, akkor úgy érzem, hogy megbecstelenítették az
                  emberiség legszentebb eszményeit. Erre én csak tiltakozással felelhetek.</p>
               <p>Hosszú vita következett, amely semmiféle eredménnyel nem végződött. Vacsora után
                  Galgó megint elment. Éjfél tájban jött haza, de ezúttal hiába kereste rendes
                  helyén a kapukulcsot, az nem volt ott. Galgó eltünődött a téli éjszakában a kapu
                  előtt és megállapította, hogy kicsukták. Némi tünődés után megkerülte a sarkot,
                  megint oldalt fordult a hóban kuporgó házak mentén és megállott a Soltész háza
                  előtt. Mióta hazajött nászútjáról, csak futólag találkozott az öreggel, de
                  tomboló örömmel üdvözölte és megígérte, hogy hosszabb és kimerítőbb beszélgetés
                  céljából fel fogja keresni. Most tehát addig zörgetett, amíg Soltész a téli
                  éjszakában kiadta a kapukulcsot az ablakon. Bement és hevesen ölelgette Soltészt,
                  sőt ezúttal sírva fakadni is szükségesnek látta. Soltész dermedten pislogott. Ő
                  férfiasan szégyelte könnyeit.</p>
               <p>- Mondd, ugye megkaptad rendesen a részletet Kárásztól mindkét elsején?</p>
               <p>- Nem, kérlek, - szégyenkezett Soltész, hogy anyagiakról kell beszélnie, - nem
                  kaptam semmit.</p>
               <p>- Nem kaptál? Ez lehetetlen. Kárász nem küldte el rendesen a
                  részlettörlesztést?</p>
               <p>- Nem. Mondtam, hogy nem küldött semmit.</p>
               <p>- Hallatlan. Itt meg kell őrülni. Tudod, mit csinál velem ez a Kárász? Rátette a
                  kezét a fizetésemre. Elsikkasztja a pénzemet. Sőt a tiedet is. Tehát becsületbeli
                  adósságaimat sem törleszti. Szeplőtlen jóhíremet a sárba tapossa!</p>
               <p>- De kérlek, majd rendbe jön ez... hiszen még nem vagytok túl a mézesheteken...
                  korainak is tartottam szólni...</p>
               <p>- Te igen, te igazi barátom vagy, hozzád hasonló önzetlen barát nincs is a
                  világon. De mit szóljon más? Megbízhatatlannak fognak tartani, aki az ilyen
                  pénzdolgokra olyan nagyon kényes vagyok. Elsikkasztja a pénzemet és nyugodtan
                  pompázik a makulátlan családfő szerepében. Hallatlan.</p>
               <p>- De várjál csak... ha nem tudsz gazdálkodni a saját pénzeddel, hogyan teszel
                  eleget a... szóval neked van egy kegyeletes kötelességed Budapesten... annak most
                  hogyan teszel eleget?</p>
               <p>Galgó jó darabig hallgatott. Hirtelen nem tudta eldönteni, hogy most mit praktikus
                  mondani. És úgy döntött, hogy ezt a témát kiirtja. Arca eltorzult. Tompán
                  felelte:</p>
               <p>- A gyerek meghalt. Kegyeletes kötelességem megszünt. Ó, Berci, te nem tudod, hogy
                  miken mentem keresztül. Kívülről semmi sem látszik rajtam. De a lelkemen
                  gyászruhát hordok. Neked is van egy felejthetetlen halottad. Nekem is van. Senki
                  más nem tudja, csak te.</p>
               <p>Ismét megtörölgette szemét. Aztán gyorsan elfogadta Soltész meghívását, s míg a
                  házigazda valahogyan ágyat rögtönzött az emlékezetes, sőt végzetes szoba
                  díványára, ő maga kényelmesen befeküdt az ágyba. A lámpát eloltották, s ő reggel
                  negyed négyig szűntelen ontotta magából a panaszokat. Elmondta méltatlan
                  rabszolgahelyzetét és elmondta azt is, hogy Teriben milyen mélységesen és
                  fájdalmasan csalódott, mert ő most is Teriben látja a teremtés tökéletességét, de
                  Terinek sajnálatosan semmi érzéke nincs egy férfilélek fínomabb árnyalatai iránt.
                  Teri éppen csak férjhez akart menni. Soltész meghökkent részvéttel hallgatta
                  barátja kálváriáját.</p>
               <p>Galgó másnap fél tizenkettőkor állított be a hivatalba. Soltésznál jól kialudta
                  magát, aztán kávéházban reggelizett. Később kényelmesen megérkezvén íróasztalához,
                  apósához be sem ment, de fél kettőkor indultak haza együtt, mint rendesen. Kárász
                  már az úton rákezdte. Ő végighallgatta a filippikát, aztán nyugodtan és derülten
                  felelt:</p>
               <p>- Mivel a kulcsot nem találtam a helyén, elhatároztam, hogy takarékos leszek és
                  szálló helyett egy barátomnál alszom. Úgy gondoltam, papa, hogy úgyis elég
                  adósságot csinálok a kávéházban, miért legyen ezzel is több? Ennélfogva
                  Soltészhoz kvártélyoztam be magam éjszakára.</p>
               <p>- Már megint Soltész, - robbant ki Kárász pulykavörösen, - ez valaha egész rendes
                  ember volt, most veled együtt átka az életemnek. És mi az, hogy adósságot
                  csinálsz?</p>
               <p>- Közöltem a főpincérrel, hogy a számlámat te fogod kifizetni az én pénzemből, ha
                  majd jónak látod.</p>
               <p>Az após újabb szónoki beszéddel felelt. Kifejtette annak a tempónak hajmeresztő és
                  botrányos voltát, ha a városban elterjed, hogy egy fiatal férj házon kívül alszik.
                  Ezt Galgó hevesen helyeselte. A maga részéről még hosszabb fejtegetéssel
                  válaszolt: valóban botrányos félremagyarázásokra adhat okot, ha egy fiatal férjet
                  - bizonyára csak sajnálatos szórakozottságból - kicsuknak. Otthon aztán túláradó
                  nyájassággal üdvözölte feleségét és érdeklődött éjszakai pihenése felől. Teri nem
                  fogadta férje köszönését, kérdéseire nem válaszolt. Az ebéd halálos csendben folyt
                  le. Utána Kárászné és Teri külön vonultak, mint akik meg akarnak beszélni valamit.
                  Galgó visszavonult a maga és felesége lakosztályába. Paszianszot rakott és
                  olvasott. Tudta, hogy azok most róla tárgyalnak a családfővel. A tárgyalás jó soká
                  tartott. Négy óra után belépett Kárászné kisírt szemmel. Megállt Galgó előtt.</p>
               <p>- Drága fiam, - mondta pityeregve, - ez így nem lesz jó.</p>
               <p>- Nem, drága mama, - felelte ő, fel sem nézve, - ez így nem lesz jó.</p>
               <p>Az anyós habozott még egy darabig, aztán hangos sírásra fakadt, lecsapta Galgó elé
                  az asztalra a kapukulcsot, lecsapott egy összegyűrött ötven pengős bankjegyet és
                  kiszaladt. Galgó tovább rakta a kártyát. Teri nem jött be. Galgó várt egy darabig,
                  aztán kiment az előszobába, nem látott senkit, tehát nem köszönt senkinek. Ment a
                  Széchenyibe. Ott billiárdozott és olvasott vacsoráig. Akkor hazament. A
                  családtagok mindegyike nyilván azt várta, hogy a végleges békét szerző kibeszélést
                  a vő fogja elkezdeni. Kísérteties némaságban ettek. Utána Galgó felkelt.</p>
               <p>- Én most megyek egy kicsit a kávéházba.</p>
               <p>Nem várt választ, elment. Éjjel félegykor jött haza, Teri a másik ágyban feküdt,
                  nem aludt, de úgy tett, mintha aludnék. Ő tehát még egy kissé «pocsékolta a
                  villanyt», aztán lecsavarta a világítást és oldalt fordult. Biztosan tudta, hogy
                  Teri a szomszéd ágyban még mindig nem alszik. Figyelmesen hallgatta éber
                  lélekzését, sőt olykor nyilvánvalóan éber köhögését is. De elkezdett úgy
                  szuszogni, mint aki alszik. Az is nyilvánvaló volt, hogy Teri hallgatja őt.
                  Konokul néma maradt mind a kettő. Aztán hosszú idő mulva elnyomta őket az
                  álom.</p>
               <p>Így éldegélt tovább, mint valaki, akit oktalanul összecsuktak egy vadidegen
                  családdal. A következő elsején a bankban Ladányi elébe tett ötven pengőt és egy
                  nyugtát.</p>
               <p>- Nem veszem át, - felelt ő könnyedén és eltolta a pénzt, - apósom még azt
                  hihetné, hogy ezzel a borravalóval kifizette havi szükségleteimet.</p>
               <p>Ebédnél anyagiakról semmit sem beszéltek, de Kárász dühös volt és fülpiszkálás
                  közben félszemmel némán figyelte vejét. Ő ebéd után ment a kávéházba. Ott ült
                  egész vacsoráig. Akkor a főpincér megszólította:</p>
               <p>- Nagyságos uram, tessék megbocsátani: tudom én jól, hogy a pénzem biztos, de a
                  fiamat kórházba kellett vinni. Középfülgyulladása van. Tisztelettel kérném a
                  nagyságos uramat, hogy azt a kis tartozást, ha megtetszenék adni, nekem most
                  fontos volna a pénz, mert a műtét, meg az egyéb orvosi költség, hiszen tetszik
                  ismerni az egész dolgot... de ugye nem tetszik haragudni?</p>
               <p>- Jó, jó, nem kell annyit prézsmitálni, holnap megkapja a pénzét.</p>
               <p>Vacsora után kávéház helyett elment Soltészhoz. Adósságai megint jócskán
                  megnövekedtek. Drogériában, szabónál, vargánál, borbélynál megint tetemes
                  összegekkel tartozott. Hosszasan elmondta az egészet. Soltész kissé kedvetlen
                  arcot vágott. De azért fenntartotta az áldozatkész jóbarát pózát.</p>
               <p>- Tudod, - mondta Galgó, - az apósom ki akar éheztetni engem. Meg kell neki
                  mutatnom, hogy csak azért is nekem lesz igazam. Fő a kitartás. Tudom jól, hogy rád
                  megint biztosan számíthatok. Ő azt várja, hogy térdre roskadjak előtte és
                  könyörgésre fogjam a dolgot. Kíváncsi ugyan, hogy miből veszem a fogpasztát,
                  miből fizetem ki a csíkos ruhám igazítását, de én csak fütyörészek, mint akinek
                  teljesen rendben van a szénája. A kellő pillanatban aztán rácsapok. Az én apósom
                  vérkönnyeket fog sírni. Tőled pedig - ez lesz az első követelésem - alázatosan
                  bocsánatot fog kérni. Aztán kifizeti a pénzedet. Mi is lenne belőlem, ha te nem
                  állanál mellettem?</p>
               <p>Másnap fizetett a főpincérnek. Új számlát nyitott, az élet zavartalanul folyt
                  tovább. Ekkortájt történt, hogy a bankban megismerkedett Firtossal. Firtos
                  nyiszlett, köhögős emberke volt, vékonydongájú idegen. Azért jött a bankba, hogy
                  felváltson egy ezrest. Valami földbirtokot akart megnézni a püspökcsanádi
                  határban, reggel érkezett, a birtokot már meg is nézte és megvehetetlennek
                  találta, aprópénz dolgában elszámította magát és nem maradt, csak egyetlenegy
                  ezres bankója. De Ladányi átszaladt valami katonai ügyben a Káderhez, pár percre
                  lezárta a pénztárt, várni kellett rá. Galgó leültette és beszélgetni kezdett vele.
                  Az idegen elmondta, hogy Firtos Elemérnek hívják, fuvarozó vállalata van
                  Tiszagyarmaton és úgy megszedte magát, hogy valahol alkalmas kis birtokot szeretne
                  venni. Ladányi megjött, felváltotta az ezrest, az idegen pedig, akinek Galgó
                  rendkívül megnyerte tetszését, elévett egy kártyát, amely nevét, cégét és címét
                  tartalmazta. Ezt átadta, majd rendkívül nyájasan elbúcsúzott. Galgó zsebretette a
                  kártyát. Aztán az igen rokonszenves fuvarozó ember mindjárt el is felejtette.</p>
               <p>Körülbelül öthónapos volt már Galgó házasélete, mikor az após elunta a várakozást.
                  Egy elsején bejelentette otthon, hogy ebéd után hosszasabban akar értekezni
                  vejével.</p>
               <p>- Unom én már a te dolgaidat, - kezdte egyenesen a tárgyra térve, - rendet
                  szeretnék itt teremteni. Terivel részletesen beszéltem. Kifaggattam. Teri a
                  házasságban csalódottnak érzi magát. Az pedig nekem nem célom, hogy itt
                  foldozgassam a lányom boldogtalanságát. Ezt tisztázni kell. Vagy rendet csinálsz a
                  házasságodban, vagy kipenderítelek a bankból, aztán fel is út, le is út.</p>
               <p>Galgó álmélkodó arcot vágott. Miért ne volna Teri boldog, hiszen mindene megvan a
                  világon? Most már csak Isten áldása hiányzik, a gyermek, de ez nem sürgős, hiszen
                  van eset rá, hogy húsz év mulva jön az első gyerek. Terinek semmi oka sincs
                  panaszkodni. Erre Kárász cédulát vett elő és behivatta Terit. A céduláról
                  esetenként olvasta fel Galgó bűnlajstromát és Terivel mondatta el az egyes, csak
                  vezérszavakkal jelzett, eseteket. A beszélgetés a feljegyzett esetekből
                  elfogyasztott esti félhatig összesen négyet, pedig még legalább ötven volt hátra.
                  Kárász felolvasta a céduláról az ügy címét, aztán Teri kipakolt a részletes
                  elmondással, a vádaskodással, elpocsékolt ifjúsága jellemzésével, lelkiéletének
                  tökéletes elhanyagoltságával. Erre Galgó nyomban részletesen válaszolt.
                  Csodálatosképpen, gyakran az apát is a maga pártján találta, mert Teri igen bután,
                  a pesti utazások, a több estélyi ruha és a gyakori nyilvános szereplés hiányát
                  panaszolta, már pedig ez a költekezés és fényűző élet olyan fenyegető jövőjét
                  nyitotta meg az apa előtt, hogy Kárász azonnal leánya ellen fordult. Egyebekben az
                  ifjú férj égre-földre esküdözött, hogy halálosan szerelmes feleségébe, semmi hibát
                  a maga részéről nem ismert el, de amennyiben akaratlanul mégis megsértett volna
                  valakit, nemes javulást ígért, sőt becsületszavát is többször emlegette. Kárász a
                  még hátramaradt ötven pont megvitatását fölöslegesnek tartotta, a béke kedvéért
                  nagyvonalúan kijelentette, hogy veje havi zsebpénzét húsz pengővel felemeli és
                  kifejezte azt a reményét, hogy a fiatalok között mától kezdve új élet kezdődik.
                  Galgó tüntető forrósággal megcsókolta feleségét, elment a kávéházba, ott
                  megkereste a zsebébe rakott kacat között Firtos névjegyét, meg is találta és
                  rögtön levelet írt neki. Arról, hogy házas ember, nem szólt semmit, hanem
                  orvosaira hivatkozott, akik a püspökcsanádi klimát végzetesnek tartják rá nézve,
                  el kell innen költöznie, szeretne tehát Firtos fuvarozó vállalatánál valami
                  szerény, de nem méltatlan alkalmazást kapni. Aztán még billiárdozott, hazament és
                  este lendületes hévvel játszotta ujjáébredt szerelmét Terinek, aki a régi
                  leányszoba csendjében minden jel szerint maga is rágyulladt a régi szerelemre.</p>
               <p>A fiatal férj most már megszüntette egy időre a kávéházbajárást. A Kárász-ház
                  mennyboltján külső szemlélő csak bárányfellegeket láthatott. Galgó még arra is
                  képes volt, hogy sétálni vitte feleségét. Karonfogva mentek az utcán és mély
                  társalgásba merültek. Galgó olyan modort tanusított, mint egy esküvő előtti
                  udvarló. De elszörnyedve állapította meg, hogy széles e földön kevés butább nőt
                  találhatott volna élettársul, mint Teri. Sóváran várta tehát a vadidegen Firtos
                  levelét Tiszagyarmatról, amelyet a bank címére kért elküldeni.</p>
               <p>Nem telt bele három nap, a válasz megérkezett. Gyászkeretes borítékban.</p>
               <p>Mélyen tisztelt Galgó Úr! Megszomorodott szívvel értesítem, hogy szeretett férjem,
                  Firtos Elemér, átfúródásos vakbélgyulladás következtében már három hónappal
                  ezelőtt elhúnyt. Isten kezét látom az ön szíves levelében. Férjemnek senkije sem
                  maradt hátra és itt hagyott engem kis húgommal és egy idegbajos fivérrel, aki a
                  vállalat vezetésére nem alkalmas, én pedig őszintén szólva nem értek hozzá, mert
                  szegény férjem velem semmiféle üzleti ügyét nem szokta közölni. Kérem tehát
                  postafordultával szíves válaszát, hogyan képzelné üzleti összeköttetésünket, hogy
                  arra választ adhassak. Nehéz ugyan levélben tárgyalgatni az ilyet és nekünk a
                  megoldás sürgős lenne, de érzem a felelősséget, hogy ön egy remek bankállást
                  hagyjon oda a bizonytalanért. Két automobil felett rendelkezünk, ezek
                  tehermentesek, és az üzlet folytatására bizonyos készpénzzel rendelkezünk, ezt
                  megnyugtatás céljából máris közlöm. Várja sürgős válaszát</p>
               <p>özv. Firtos Elemérné, sz. Gáloss Dóra.</p>
               <p>Galgó csak pár percig töprengett a levélen. Aztán döntött. Délután maga ment el a
                  főpostára és feladott egy táviratot, melyben jelezte, hogy személyes tárgyalás
                  végett holnapután, esti gyorssal érkezik. Hazamenve, nagy hévvel és gyengédséggel
                  üdvözölte feleségét, aki azonban súlyos fejfájására hivatkozott és elhárította a
                  férji csókokat. Másnap a bankban a legnagyobb munkaidőben Kárász hivatta.
                  Bement.</p>
               <p>- Azonnal menjünk haza, - mondta Kárász sápadtan, - Teri elszökött.</p>
               <p>- Mit csinált?</p>
               <p>- A délelőtti gyorssal elutazott Németországba. Anyósodnak levelet hagyott.
                  Szaladjunk haza, de feltűnés nélkül.</p>
               <p>Otthagyták a bankot. Kárászné otthon sírva várta őket. Kitűnt, hogy Teri hosszú
                  ideje készült a szökésre. Megbeszélte az egészet Drezdában lakó nővérével. Irma
                  legutóbbi leveleit meg is találták. Teri reggel azzal a szösszel, hogy elmegy a
                  tisztítóba, kis bőröndöt vitt magával. Jóval később, mikor a vonat már rég elment,
                  egy ácsorgó kisfiúval levelet küldött haza, amelyben csak ennyi állott:
                  «Bocsássatok meg, hogy Irmyhez elutaztam, onnan részletesen megírok mindent,
                  Lórántról többet nem akarok tudni. Csókol szerencsétlen lányotok Terry».</p>
               <p>Galgó nem vett részt az általános kétségbeesésben. Még aznap éjjel, mikor az após
                  és anyós mélyen aludtak, két nagy bőröndbe becsomagolt, aztán azokat kikészítette
                  az ablakpárkányra. Azután kisurrant a lakásból, elment az első bérkocsiállomásig,
                  lakásához hajtatott, kiemelte az ablakon át a bőröndöket és folytatta útját a
                  pályaudvar felé. Ott még maradt ideje, hogy Soltésznak levelet írjon.</p>
               <p>Drága egyetlen barátom! Feleségem hálátlanul elhagyott. Vagy végzek magammal, vagy
                  keresek a nagyvilágban egy zugot, ahol mélységes sebeim meggyógyulhatnak.
                  Részletes levélben fogom elmondani golgothámat. Szívből köszönök mindent, amit
                  értem tettél. Tartozásom felől ne aggódjál, ismered mocsoktalan jellememet.
                  Szeretettel köszönt barátod a sírig, Lóránt.</p>
               <p>A még nyitott restiben bélyeget vett s a levelet feladta. Aztán elutazott.
                  Jóformán nem is tudta, hova. Ezzel ért véget Galgó első házassága.</p>
              
            </div>
         </div>
         <div type="group">
            <head>
               Második rész
            </head>
            <head>NÓRA</head>
            <div type="chapter">
               <head>VIII.</head>
               <p>Éjjel a vonaton még eszében járt Teri, de mivel Isten csodálatos rugalmassággal
                  áldotta meg képzeletét, másnap reggel Terivel együtt egész Püspökcsanádot
                  elfeledte. Életének ez a része most már csak olyan emlék gyanánt élt benne,
                  amelyre vissza tudott gondolni, ha akart. De nem akart. Képzelete előre futkosott,
                  mint a gazdáját kísérő kiskutya, kíváncsian ábrándozott arról, mik lesznek
                  lehetőségei, aztán visszajött a jelenbe, és kibámészkodott a vonat ablakán át a
                  távolba tünedező földekre. Olykor könnyedén elmosolyodott. Ez a mosoly a
                  megkönnyebbülés mosolya volt. Püspökcsanád eltünt életéből. Mintha a térképről is
                  leradírozták volna. Nem létezett többé!</p>
               <p>Reggel kilenckor érkezett meg. Az állomáson nem várta senki. Holmiját ruhatárba
                  akarta tenni, de a kis állomáson nem talált ruhatárat. Két bőröndjét végül is egy
                  kedvetlen asszonyságra bízta, aki az állomás ujságos pavillonjában székelt, aztán
                  nekivágott a községnek. Az az állomástól jó messze esett apró, bogárhátú házak
                  egyhangú sora adta két oldalról a végtelen hosszúnak tetsző Kossuth Lajos-utat,
                  amely csak haladt befelé anélkül, hogy a kép változni akart volna. Számos szemközt
                  jövő járókelőt megállított azzal a kérdéssel, hogy hol van a Firtos-féle fuvarozó
                  telep, de azok mindig csak előre biztatták. Keresztülment egész Tiszagyarmaton, a
                  kálvinista templom és a községháza mellett is elhaladt, megállt egy vadonatúj
                  épület előtt, hogy betekintsen különösen gondozott udvarára, ott virágokból
                  kirakta valaki az országcímert s alatta a szavakat: «Nem, nem, soha!» De megunta
                  ezt is, csak visszatekintve látta az épületen a felírást: Református elemi
                  népiskola. A házak fogyatkozni kezdtek: Firtosék kívül laktak a községen, sőt
                  egészen a Tiszaparton. Végre hosszú gyaloglás után megtalálta az országút mentén.
                  Két ház állott itt egymás mellett: először is a révész háza, amely előtt az
                  országút meredek rézsúton leszaladt az éppen most induló kompig, mellette pedig
                  mindjárt meg lehetett látni a cégtáblát: «Firtos E. fuvarozó-vállalata». Ez
                  vadonatúj cseréppel pirosló, kedves, idilli ház volt, de tágas, kaputlan udvarán a
                  fuvarozásnak semmi nyoma. Tanácstalanul nézegetett és forgolódott, hogy hova
                  kopogtasson be, mikor a cserepes házból egy leány lépett ki, tetőtől-talpig
                  fürdőruhában, karján viaszos vászonból való kosárral, lábán gyékénypapucs, amelyet
                  piros szalagok fűztek bokájához. Szemrevaló lány volt, magas és igen nyulánk.
                  Ahogy a házból kilépett, két kerek keble ringva követte a fekete trikóban a
                  lépések ütemét.</p>
               <p>- Tisza! Hol vagy, Tisza?</p>
               <p>A keresett kutya sehonnan sem került elő, s a leány bosszankodva körülnézvén, most
                  pillantotta meg Galgót. Különösen sötétkék szeme kíváncsian szegeződött a
                  jövevényre. Galgó némán köszönt.</p>
               <p>- Nem Galgó úr? - kérdezte a leány.</p>
               <p>- De én vagyok.</p>
               <p>- Én pedig a Firtosné nővére vagyok, Nóra. Jónapot.</p>
               <p>Elfogulatlanul kezet nyujtott. Nyugodtan nézett Galgó szeme közé. Fürdőruhája
                  éppen úgy nem feszélyezte, mint nem feszélyezett volna egy meztelen táncosnőt,
                  akinek ruhátlansága közömbös és a mesterségéhez tartozik. Sőt kiegyenesedett és
                  mellét kissé kidüllesztve, vendéglátó tartást öltött.</p>
               <p>- Gondoltuk, hogy holnap-holnapután érkezik, de hogy ma, arra nem számítottunk. A
                  nővéremnek dolga van a községházán, bement. Evett valamit?</p>
               <p>- Őszintén szólva még nem volt alkalmam.</p>
               <p>- Hát várjon csak. Illendőbb lenne, ha most leültetném és megkínálnám valamivel,
                  de nekem itt a kosaramban van elemózsia. Jöjjön velem a Tiszához, ott majd
                  megkínálom.</p>
               <p>- Ez remek volna, de nincs ruhám. Minden holmimat kint hagytam az állomáson.</p>
               <p>- Az nem tesz semmit. Visszük a szegény Elemér trikóját. Várjon itt egy
                  pillanatra.</p>
               <p>Került-fordult és már itt is volt a trikóval.</p>
               <p>- Na jöjjön. Itt a Tisza közvetlen a telkünk alatt. Erre kerülünk a füzesbe. Ott
                  egészen sekély a parti víz.</p>
               <p>Előre indult. Galgó engedelmesen követte. Azon tünődött, hogy mivel kezdje a
                  társalgást, de a leány azonnal a tárgyra tért.</p>
               <p>- Dóra nővérem azt reméli, és azt remélem én is, hogy ki fog húzni bennünket a
                  csávából. Hogy a lényeget máris megmondjam: boldogult Elemér sógorom minden üzleti
                  szakértelem nélkül vágott bele ebbe a fuvarozásba. A Dóra hozományából és az én
                  vagyonomból egész jól megélhettünk volna, de ő, szegény feje, folyton azt
                  mondogatta, hogy tisztességes ember és nem akar másnak a nyakán élni. Ezért
                  csinálta ezt az üzletet, mert motorhoz, géphez kitűnően értett. Csak éppen az
                  üzlethez nem értett semmit az égvilágon. Elől-hátul becsapták. Aki csak
                  szóbaállott vele, becsapta. Mindent a legnagyobb rendetlenségben hagyott itt,
                  mikor a szerencsétlenség megtörtént. Dóra még kevésbbé értett az üzlethez, mint
                  ő értett. Ma az a helyzet, hogy alaposan el vagyunk adósodva, a helyzetünket most
                  vizsgálja át az ügyvédünk, a gépek pedig nem dolgoznak.</p>
               <p>- Miért nem dolgoznak?</p>
               <p>- A soffőrök sztrájkba léptek. Azonfelül az egyik kocsiban eltört a golyóscsapágy.
                  Azonfelül Dórát belerántották valami benzin-visszaélésbe. Aláírt valamit, amiről
                  nem tudta, hogy micsoda. Hát majd ezekkel a dolgokkal meg fog ismerkedni. Most
                  megérkeztünk. Maga itt letelepszik a füzesben és hamar felveszi az úszónadrágot.
                  Én máris belemegyek a vízbe, de nem megyek messze. Majd kiáltson egyet,
                  visszajövök, adok magának enni, a kezét már a Tiszában moshatja meg utána.
                  Viszontlátásra.</p>
               <p>A leány letette a kosarat, kikereste belőle és a földre dobta a kék-fehér
                  úszónadrágot, lekapta két papucsát és elszaladt. Egyenesen be a Tiszába. Pár lépés
                  volt onnan a víz. Aranyozott szeptemberi reggel mosolygott a világra, a
                  vénasszonyok nyara még bírta a fény és meleg ragyogásával. Galgó leült a homokos
                  talajra, a füzek közé és vetkezett. Közben igyekezett kipillantani a szabad vízre,
                  hogy a leány izgalmas alakját lássa, de a fák sűrűje elfedte előle. Csak
                  prüszkölését hallotta. Végül elkészült az úszónadrággal. A puha homokon, a dúsan
                  fürtös öreg füzek között frissen sietett a vízhez. Nóra ott állott nem messze,
                  derékig a vízben.</p>
               <p>- Tud úszni, Galgó?</p>
               <p>- Tudok.</p>
               <p>- Hát csak ne elégedjék meg azzal a tudattal, hogy tud. Nálunk nagyon örvényes a
                  Tisza. Ha beljebb merészkedik, valamelyik örvény könnyen elkaphatja. Amíg a lába
                  éri a feneket, addig lubickolhat kedvére. De mindig álljon le. Különben vigyázok
                  magára, én úgyszólván a Tiszában nőttem fel.</p>
               <p>Galgó szó nélkül begázolt a vízbe és ordítani szeretett volna annak hűvös
                  frisseségétől, de nem akart férfiatlannak feltűnni. Odagázolt a leány mellé, ahol
                  neki is derekáig ért a víz. Körülbelül egyforma termetűek voltak. Most
                  szembefordultak. A leány nyíltan és nyugodtan nézett rá.</p>
               <p>- Mit nevet?</p>
               <p>- Nem nevettem. Mosolyogtam. Az más. Örömömben mosolyogtam, hogy betoppantam ide
                  és éppen magát találtam itt.</p>
               <p>- Mit akar azzal mondani, hogy éppen engem? Csak azt ne mondja, hogy ilyennek
                  képzelte az álmok álmát és most megtalálta. Mind így kezdik és én ezt halálosan
                  unom.</p>
               <p>Galgó nyomban megérezte, hogy itt hangot kell változtatni. Ez a lány okosabb, mint
                  gondolta volna. Hirtelen meglepődött arcot vágott.</p>
               <p>- Honnan képzelte, hogy valami romantikus butaságot akartam mondani? Eszem ágában
                  sem volt. Egész másra akartam kilyukadni.</p>
               <p>- No mire? Halljuk.</p>
               <p>- Örültem, hogy betoppantam ide és éppen magát találtam itt. Ha szabad magamat
                  kissé közvetlenebbül kifejeznem, maga nagyon jó pofának látszik. Magával úgy
                  látszik, lehet barátkozni. Egész életemben mindig azzal üldözött a sors, hogy
                  ahova kerültem, ott a házikisasszony vagy nagyon szép volt, vagy nagyon csúnya,
                  de mindenesetre veszettül romantikus. Maga se nem nagyon szép, se nem nagyon
                  csúnya, romantikusnak pedig egyáltalán nem az.</p>
               <p>- Maga olyan jó emberismerő? - kérdezte féloldalról Nóra, enyhe lenézéssel, de
                  érdeklődve.</p>
               <p>- Semmilyen. Nem vagyok emberismerő, csak ösztöneim vannak. De azok egészségesek.
                  Most például azért jöttem ide a Tiszába, hogy enni hívjam magát. Olyan éhes
                  vagyok, mint a farkas.</p>
               <p>A lány nevetett.</p>
               <p>- Helyes. Megyünk. De minek várt? Belenyúlhatott volna abba a táskába egyedül
                  is.</p>
               <p>- Akkor magának nem maradt volna semmi. Mindent megettem volna.</p>
               <p>Már gázoltak kifelé. A lány azon nedvesen leült a füzek közt a gyepre. Kibontotta
                  a kosarat. Abban volt ennivaló bőven.</p>
               <p>- Tudniillik napszálltáig itt szoktam tanyázni. Kora délután már ismerősök is
                  jönnek. Itt vagyunk egészen hat óra tájig. Ebédet is hozok magammal. De miután
                  most a helyzet megváltozott, még délelőtt hazamegyünk. Remélem, nálunk ebédel.
                  Dórának sürgős lesz a megállapodás. Tárgyalhatnak egész délután. Remélem, jól
                  végeznek.</p>
               <p>- Maga nem vesz részt a tárgyalásban?</p>
               <p>- Nem, - felelt a lány szokatlan ridegséggel - én ettől az egész vállalkozástól
                  távol tartom magam. Csavarja csak le ennek az izének a nyakát, jégbehűtött fröccs
                  van benne. Amit lecsavar róla, az a pohár. Töltsön magának. Ha ivott belőle,
                  öblítse ki a poharat a Tiszában, aztán adjon nekem is inni. Most mit néz?</p>
               <p>- Hány éves maga, Nóra?</p>
               <p>- Huszonöt. Miért?</p>
               <p>- Mert így intézkedik és rendelkezik. Magában van valami anyai vonás. Sőt valami
                  férfias.</p>
               <p>- Az ösztönei, ha emberismerete nincs is, nem rosszak. Csakugyan sok férfias
                  tulajdonság van bennem. Magában viszont sok nőies van. Igaz?</p>
               <p>- Igaz. Én úgynevezett anyavágyó természet vagyok. Anyámat alig ismertem és korán
                  elvesztettem. Azóta is mindig őt keresem. Tehát nem nőies vagyok, hanem gyerekes.
                  Már tudniillik a lelkem mélyén. De nem hittem volna, hogy ez ilyen nyilvánvalóan
                  kiüt rajtam.</p>
               <p>- Nekem jó szemem van. De akkor maga nem nagyon lesz alkalmas Dóra számára. Ő maga
                  is gyerekes, a segélytelenségig és élhetetlenségig az.</p>
               <p>- Bocsánat, nem látott még praktikus és élelmes gyereket? Attól még lehet valaki
                  gyerekes. Én attól még nagyon alkalmas lehetek a maguk cége számára.</p>
               <p>- Bocsánat, nem az én cégem. A cég teljesen a Dóráé. És hogy maguk miben fognak
                  megállapodni, ahhoz nekem semmi közöm. Ha most foglalkozom magával, az csak
                  társadalmi udvariasság. Jóllakott?</p>
               <p>- Köszönöm, úgy érzem magam, mint rendes havi étkezése után az óriáskígyó. Szívből
                  köszönöm, az éhenhalástól mentett meg. Rágyujthatok?</p>
               <p>- Természetesen. De ott van a cigarettatárcám a kosárban. Ott az öngyujtóm is.
                  Adja ide, kérem.</p>
               <p>A lány rágyujtott és mélyen leszívta a füstöt. Rágyujtott Galgó is. A leány
                  hanyattdőlt a gyepen és magasra húzta meztelen térdét. Ezt tette Galgó is. A füzek
                  lombja között fehér bárányfellegek fodrai néztek le rá. Jódarabig mind a ketten
                  hallgattak. Akkor Galgó felegyenesedett félkönyökére.</p>
               <p>- Mondja, Nóra, ha ugyan szabad így szólítanom...</p>
               <p>- Hogyne. Hát hogyan szólítson különben?</p>
               <p>- Szóval, mondja kedves Nóra, maga valamiért haragszik erre a cégre. Legalább azt
                  sejtem ki a hangsúlyából. Miért haragszik rá? Csak azért, mert rosszul megy? Vagy
                  van valami egyéb oka is?</p>
               <p>A lány hallgatott. Nagyot szívott a cigarettán. Csak aztán felelt.</p>
               <p>- Nincs semmi okom. Nem érdekel és kész. Én és Dóra kezdettől fogva szigorúan
                  elkülönítettük a vagyonunkat. Együtt élünk, mint igen kitűnő viszonyt fenntartó
                  testvérek, de vagyoni dolgokban én nem szeretem a rendetlenséget. Dóra ezt a
                  férjével a maga szakállára csinálta, még pedig az én lebeszélésem ellenére. Most
                  viháncolnom kellene az örömtől, hogy úgy-e mennyire megmondtam? De én ki nem
                  állhatom a «lámmegmondtam» embereket és magam sem szeretnék annak látszani. Dóra
                  majd rendbehozza magát, ahogy tudja, én ebbe az ügybe nem akarok beleszólni. Ha
                  nem tudja rendbehozni, elvesztette a pénzét. Nem baj, a maradékból meg tud élni.
                  Legfeljebb jóval szegényebb lesz, mint én.</p>
               <p>- És az nem érdekli közelebbről, hogy a testvérnénje gazdagabb lesz, vagy
                  szegényebb?</p>
               <p>- Nem, - felelte Nóra keményen, - az nem érdekel. Legfeljebb az érdekel, hogy
                  Kázmér vagyonával mi lesz. Ja, igaz, maga nem is tud Kázmérról...</p>
               <p>- De igen, nővére írt róla.</p>
               <p>- Azt is, hogy...</p>
               <p>- Azt is.</p>
               <p>- Hát akkor jó. Most eldobom a cigarettát és még egyszer megmártom magam, maga
                  addig öltözködjék fel. Ha készen van, kiáltson.</p>
               <p>Nóra feltérdelt, aztán futásnak eredt. Galgó sietve felöltözködött, aztán kilépett
                  a partra. De hiába tekintett körül, a leányt nem tudta felfedezni a vízben. A komp
                  közben már jött vissza a másik oldalról. Két szénásszekér volt rajta, az ökrök
                  békésen lógatták fejüket. A komp szélén övig meztelenül dolgozott a cigányszínűre
                  sült öreg révész. Csavargatta a nyeles kereket, felette pedig a kifeszített
                  huzalon forgott a fekete csavarkerék. Galgó azon tűnődött, hogy sohasem képzelte
                  ilyen lassúnak a kompot, az úgyszólván állott a világos sárga folyón és orrával
                  egyáltalán nem az innenső partot látszott keresni, hanem engedett a víz sodrának.
                  Ekkor a komp mellől kapaszkodva bukkant fel Nóra feje. A leány könnyűszerrel
                  felhúzta magát a korlát alatt, lehasalt az alkotmány szélén, aztán féltérdével
                  segítve magán, feldobta magát az egyik szekér mellé.</p>
               <p>- Halló! - kiáltott a parti homokban álló Galgó. Csodálkozott, hogy a víztükör
                  felett milyen meglepően erős az akusztika.</p>
               <p>- Halló, - felelt vissza Nóra a természetes társalgási hangon, amely ilyen
                  messziről valószínűtlennek látszott, - átúsztam a Tiszán és visszafelé
                  felkapaszkodtam a kompra. Mindjárt ott leszünk.</p>
               <p>Galgónak eszébe jutott valami. Visszafutott a füzesbe, felvette Nóra papucsát,
                  amely megmaradt emlékében. Odahozta a komphoz. A lány éppen kiért. Leült a komp
                  szélére, megmártotta lábát a Tiszában, aztán felkötötte a papucsot.</p>
               <p>- Jó, hogy eszébe jutott, mert én elfelejtettem.</p>
               <p>- Lássa, milyen jó az öreg a háznál. Most sáros lett volna a lába.</p>
               <p>- Az éppen nem. Ez a mi homokunk olyan, mint a tenger fövenye. Ha megszárad,
                  lepereg. De ez nem von le a maga figyelméből semmit.</p>
               <p>- Születési hiba, - tréfált Galgó. De ugyanakkor az jutott eszébe, hogy ő soha nem
                  volt figyelmes. Természettől sem volt figyelmes, az ilyen apró részletek sohasem
                  jutottak eszébe. De ha eszébe jutottak is, végtelen lustasága mindenben
                  meggátolta. Mi ütött hozzá, hogy most mégis figyelmeskedett? S míg a révész
                  odatolta a komp és part érintkező vonalára a pallót, az a gondolat suhant át
                  rajta, hogy ez a figyelmességi hajlandóság nem belőle ered, hanem a leányból, aki
                  puszta létezésével az ilyet parancsolólag megkívánja.</p>
               <p>Mentek felfelé a fuvarozó-telepre. Firtosné még mindig nem volt otthon. A lány
                  betessékelte a vendéget a lakásba. Tágas lakás volt ez, inkább egy régimódi
                  nemesember otthonának látszott, semmint egy modern üzletemberének. Sok volt a
                  régi bútor, a falakon tojásdad, fekete keretben silhouette-képek, egy furcsán fakó
                  tájkép, amelyről kitünt, hogy alkotója hajszálakból készítette, egy
                  biedermeier-konzolon üvegbúra alatt egy viaszból készült keresztfa és kellékei:
                  létra, lándzsa a hegyére tűzött szivaccsal, az Üdvözítőnek a feszület alá tett
                  köntöse, játékkocka, minden viaszból. Aztán régi képek sorakoztak a falakon,
                  némelyik kép meglepően jó festőtől származott, némelyik holmi vándor mázolótól,
                  aki valaha nyilván bekopogtatott a portán és munkát kért s amíg két-három napig
                  elpepecselt a házaspár arcmásain, enni kapott és elalhatott valami fészerben. A
                  kályha mellett viszont ellenző állott, amelynek kézimunkáján egy évig is
                  eldolgozhatott valamely kegyelemkenyéren itt éldegélő távoli rokon. Aztán ott
                  függött a képek között a Káváss-család nemesi címere olyan kivitelben, ahogyan a
                  címereket a temetkezési vállalatok szokták megfesteni. A tükör alatti széles
                  polcon mindenféle régi fénykép sorakozott, köztük Kossuth Lajos fehérszakállú
                  arcképe, turini dedikálással és sajátkezű névaláírással.</p>
               <p>- Egyelőre foglaljon helyet. Dórával majd bizonyára ott a harmadik szobában fognak
                  tárgyalni. Ha megállapodnak, este már itt is alhatik, mert Dóra úgy képzelte,
                  hogy a vezérigazgató, vagy főnök, vagy üzemvezető, vagy ahogy magát hívni fogják,
                  itt lakik a házban. Feltéve, hogy nőtlen ember.</p>
               <p>- Persze, hogy nőtlen vagyok, - vágta rá Galgó, nem is gondolkozott rajta.</p>
               <p>- Annál jobb. Talán jó lenne a holmiját elhozatni az állomásról. Legfeljebb, ha a
                  nővéremmel nem tudnak megállapodni, majd a csomagok tovább utaznak magával. Mi a
                  pontos szakmája?</p>
               <p>- Bankember vagyok. A pesti központ arra használt, hogy a vidéki fiókokhoz
                  küldözött, ahol éppen rendbe kellett hozni a dolgokat. Így ismerkedtem meg
                  boldogult sógorával is. De most már nagyon meguntam a bankot. Unalmas munka,
                  valóságos taposómalom olyan ember számára, akinek fantáziája van. Szeretnék már
                  kedvemre dolgozni valahol.</p>
               <p>- Ha rendbejönnek, itt lesz módja benne. Mert itt különben nem dolgozik senki,
                  legfeljebb az ügyvéd. De az nem ért hozzá. Az nagyon derék ember és mindenáron
                  segíteni akar rajtunk, de csak a lapon jár az esze.</p>
               <p>- A lapon?</p>
               <p>- Igen, lapot alapított. Az övé a «Tiszagyarmat» című hetilap. Na végre, jön
                  Dóra.</p>
               <p>Firtosné lépett be a szobába. Hugának éppen az ellenkezője: jóval alacsonyabb,
                  szőke, és fáradt külsejű. Harminc évesnek látszott, ha a szemlélő meggondolta,
                  hogy ezt az asszonyt a gondok megviselték és idő előtt összegyűrték. Nóra
                  cigarettára gyujtott.</p>
               <p>- Itt van a te Galgód. Most tárgyalhatsz vele. Én már levittem a Tiszához. A
                  poggyászát az állomáson hagyta, azt el kell hozatni. Én most megyek olvasni.</p>
               <p>- Nem akarsz átöltözni? Nem készíttetsz ki valamit?</p>
               <p>Nóra már az ajtóból szólt vissza:</p>
               <p>- Nem, köszönöm, így maradok, majd estefelé magamra kapok valamit. Majd küldök
                  nektek bort.</p>
               <p>És már el is tünt a fekete-trikós alak. Galgó emlékében pompás termete maradt és a
                  gyékénypapucs szalagjának rikító pirossága. Most magára maradt az özveggyel.</p>
               <p>- Nagyságos asszonyom, - kezdte mindjárt, - első kötelességemnek érzem, hogy
                  kifejezzem mélységes részvétemet. Már rég megtettem volna írásban, de a lesujtó
                  esetről csak leveléből értesültem. A szegény boldogulttal csak rövid ideig
                  érintkezhettem annakidején, de az a rövid idő is elég volt arra, hogy megismerjem
                  végtelenül rokonszenves, úri lényét, és fogalmam lehessen arról a pótolhatatlan és
                  tragikus veszteségről, amely nagyságos asszonyomat érte...</p>
               <p>Firtosné mindezt mozdulatlanul és fokozatosan homályosodó szemmel hallgatta, most
                  pedig elékapta zsebkendőjét és zokogni kezdett. Arcát a zsebkendőbe rejtette.
                  Galgó részvétteljesen, de egyszersmind általános elvből, az asszony kezére tette a
                  kezét.</p>
               <p>- Ne sírjon, asszonyom, én szívem mélyéből magával gyászolom szegényt.</p>
               <p>Az asszony megnyomkodta két szemét és felnézett. Náthás hangon mondta:</p>
               <p>- Ó, hiszen amit Isten akar, abba bele kell nyugodni. Nem ezért sírtam. Hanem a
                  keserves helyzetem jutott eszembe. Így maradtam itt... nincs senkim ezen a kerek
                  világon...</p>
               <p>- No, no, talán mégis csak van. Hiszen mindenekelőtt itt van a nővére, aki olyan
                  józan és önálló...</p>
               <p>- Nórára én nem számíthatok. Így voltunk már kiskorunkban is... ő élte a maga
                  életét és mással keveset törődött... hagyjuk ezt.</p>
               <p>- Jó, hagyjuk ezt. De hallom, nagyon derék és kitűnő ügyvédje van...</p>
               <p>- Van, hogyne. Ő nekünk nagyon hűséges és kitűnő emberünk. De mi is csak egy ügy
                  vagyunk az irodájában. Az nincs nekem, aki kellene. Akire ezekben a nehéz ügyekben
                  teljes odaadással és nyugalommal támaszkodni tudnék. Olyan magam vagyok és olyan
                  nehéz így minden támasz nélkül... A minap szőlőkarót kértek tőlem kölcsön. Volt
                  egy kis szőleje az uramnak, azt most eladtam. Azzal tömtem be a legsürgősebb
                  lyukakat. De néhány karó, nem tudom hogyan, maradt itt az udvar végében. Ezen
                  elkezdtem gondolkozni. Milyen jó a szőlőnek, ha karót adnak neki. És akkor
                  elkezdtem sírni...</p>
               <p>Firtosné Káváss Dóra megint szükségét érezte, hogy két szemét megszárogassa. Galgó
                  pedig előrehajolt és elévette hangja legbehízelgőbb zengését. Ilyenkor halkabbra
                  fogta és melegebbre. Úgy tudott ezzel a hanggal fuvolázni, mint a hammelni
                  patkányfogó.</p>
               <p>- Nézze, asszonyom, mondanom kell valamit magának. Összesen öt perce ismerjük
                  egymást. Magát joggal bizalmatlanná tehetné, ha öt percnyi ismeretség után a
                  kelleténél melegebb húrokat pengetnék. Mégis őszintén meg kell mondanom, hogy
                  nagyságos asszony iránt valami mélységes testvéri vonzalmat érzek. Ennek az okát
                  is meg tudom mondani. Nekem volt egy ikernővérem, Leona. Soha két testvér még úgy
                  nem imádta egymást, mint mi ketten. Annyira egyek voltunk, hogy ha egyikünk
                  elkezdett egy mondatot, a másik befejezte. Még az eszünk is teljesen egyformán
                  járt. Bár erről nem szívesen beszélek, mert túlontúl felizgat. Tizenhét éves
                  korunkban Leona... ki kell mondanom, ha már belekezdtem megölte magát. Ezzel a
                  borzasztó és kitörölhetetlen emlékkel mentem neki az életnek. Még most is előttem
                  áll a látvány: Leona ott fekszik a pamlagon halálsápadtan, mozdulatlanul, és a
                  halántékán egy kis piros pont, az a pont mutatta, hogy a golyó... Kérem, ne
                  haragudjék...</p>
               <p>Galgó kezébe temette arcát és elnémult. Firtosné megrendült némasággal tisztelte
                  vendége fájdalmát. Kis idő mulva gyengéden megszólalt:</p>
               <p>- Szent Isten. És miért... mi volt az oka?</p>
               <p>- Egy lelkiismeretlen csirkefogó... Kérem, nagyságos asszonyom, engedje meg, hogy
                  erről az ügyről ne beszéljek többet. Borzasztó emlékeket kelt bennem életre. Ez
                  most úgy rámcsapott, mikor ide beléptem, mint valami vihar: nagyságos asszonyom
                  rendkívül hasonlít szegény Leonához. Ennek tulajdonítsa, ha azon a rokonszenven
                  túl, amelyet egyénisége, sorsa, lénye különben is felkelthet akárkiben, bennem még
                  egy felejthetetlen emlék nagyságos asszonyomat külön fénnyel ragyogja körül. És
                  ha magáért tehetek valamit, nem is annyira magának teszem, hanem valakinek, aki
                  nekem a legtöbbet jelenti a világon még most is, amikor már rég halott. Kérem,
                  engedje meg, hogy segítsek magának. Az a pillanat, mikor maga belépett ide, akkora
                  hatással volt rám, hogy üzletet, állást, boldogulást, mindent elfelejtettem. Nem
                  vagyok üzletfél többé, barát vagyok. Akarja?</p>
               <p>És nyujtotta kezét az asszony felé. Az pedig kissé habozva tette bele a maga kezét
                  a feléje nyújtott tenyérbe.</p>
               <p>- Köszönöm. De mondja... amit most nekem mondott... azt mondta már valakinek?</p>
               <p>- Nem értem a kérdést. Magát most láttam meg először életemben. Azóta nem
                  beszéltem senkivel, csak magával. Kinek mondtam volna?</p>
               <p>- Nem mondta Nórának?</p>
               <p>- Kedves nővérét gondolja? Ismétlem, hogy ezt csak azóta mondhattam volna
                  bárkinek, mióta magát először megláttam. Különben is ez az ügy senki másra nem
                  tartozik, mint kettőnkre. Tulajdonképpen most joggal meg lehetnék sértve. Azt
                  hiszi, hogy legbelső ügyeimből pletykaanyagot csinálok a nyilvánosság számára?
                  Hogy ami olyan szent nekem, mint boldogult kis hugom emléke, azt sietek a piacon
                  dobra verni? Ilyen hitvány embernek képzel engem?</p>
               <p>- Bocsásson meg, nem gondoltam végig, ami eszembe jutott. Igaz, nem is mondhatta
                  senkinek. Kérem, ne haragudjék rám. Bocsánatot kérek. Ugye, nem haragszik?</p>
               <p>- Mihelyt bocsánatot kér, már nem. De az egész kérdést nem értem. Mi történt
                  volna, ha Nóra őnagyságának elmondom, hogy magához rendkívüli testvéri vonzódás
                  fűz, mert rendkívül hasonlít megboldogult nővéremhez?</p>
               <p>Dóra vállat vont. Tehetetlenül kereste a szavakat zavarában. Aztán ennyit tudott
                  kidadogni:</p>
               <p>- Talán... félreértette volna... vagy másképpen magyarázta volna... Nóra nagyszerű
                  leány, sokkal különb ember, mint én vagyok. De nagyon bizalmatlan és
                  gyanakvó...</p>
               <p>Aztán hirtelen kitört:</p>
               <p>- Nem, erről ne beszéljünk többet. Ok nélkül elszóltam magam. Sok minden történt
                  ebben a házban... nem, nem, erről ne beszéljünk többet. A lényeg tehát az, hogy
                  maga segíteni akar nekem?</p>
               <p>- Teljes szívemből és minden tehetségemhez képest.</p>
               <p>- Köszönöm. Az érdekes az, hogy...</p>
               <p>E pillanatban cselédlány nyitott be. Tálcát hozott a kezében, azon két poharat,
                  bort és szódavizet.</p>
               <p>- Köszönöm, Emer, - mondta Dóra, aztán Galgóhoz fordult, - most legalább
                  megihatjuk az áldomást.</p>
               <p>- Emer? - nézett rá a cselédlányra Galgó, - milyen szép név. Miféle név az, hogy
                  Emer?</p>
               <p>- Szabó Emerencia, szolgálatjára.</p>
               <p>A szolgáló letette a tálcát és fülig pirosan ment kifelé. Csinos, jól épített
                  leány volt, meztelen, de formás lábára harisnyát kívánt Galgó képzelete. És rögtön
                  elhatározta magában, hogy ebben a házban fog lakni. Közben töltött és koccintott.
                  Ittak egy-egy kortyot.</p>
               <p>- Szóval az az érdekes, - folytatta az asszony, - hogy már volt három komoly
                  ajánlkozó, mikor a maga levele megjött. Az volt a szándékom, hogy mind a hárommal
                  részletesen tárgyalni fogok. Mikor a maga levele megjött, rögtön válaszoltam. A
                  másik háromnak még csak ezután fogok írni. Ez a sors keze. Miért érdekelt azonnal
                  a maga ajánlata? És a többié nem?</p>
               <p>- Igen, vannak az életben ilyen megmagyarázhatatlan dolgok. Boldogult férje nem
                  beszélt rólam?</p>
               <p>- De beszélt. Elmondta, hogy megismerkedett egy rendkívül kedves emberrel, aki
                  ritka erős benyomást tett rá. Bocsánat, hogy szembe dícsérem, de ezt mondta.</p>
               <p>- Talán ezért döntött az én segítségem mellett?</p>
               <p>- Ezért is. De nemcsak ezért. Az én szegény boldogult uram sajátmagának sem tudott
                  jó tanácsokat adni, nemhogy másnak. Amit mondott, megmondom őszintén, azon nem
                  lehetett elmenni. Az érzései nem voltak megbízhatóak. Tudja, minduntalan elkezdett
                  valakiért rajongani, nem ismert határt a bizalomban és barátságban, ez eltartott
                  egy ideig, aztán mintha csak kicserélték volna, egyszerre mást választott.
                  Emlékszem, hogy dolgozott nálunk egy soffőr. Milák nevezetű. Ebbe valósággal
                  beleszeretett. Három hónapig Milák volt minden. Milákkal beszélte meg legfontosabb
                  dolgait, Milák lángeszű üzletember volt, Milák volt az első a világon. Akkor jött
                  ide egy másik soffőr. Milák egyszerre nem volt sehol. Gráner volt az új kedvenc,
                  Gráner lett az üzleti lángelme, Gráner volt a mulatságos, eredeti, érdekes. Pedig
                  mind a kettő egyformán lopott. Így ment ez folyton. Nem csoda, ha ott tartok, ahol
                  tartok. Szóval az ő elragadtatott véleménye keveset nyomott a latban. De valami
                  sugallat tanácsolta, hogy a maga levelére válaszoljak. És most itt ülünk egymással
                  szemközt és el van döntve, hogy maga fog engem megmenteni. Hát nem furcsa az
                  élet?</p>
               <p>- Furcsa, de inkább rejtelmes. Talán szegény kis húgom sugallta magának, hogy mit
                  csináljon.</p>
               <p>- Lehet. Hisz maga a lélekvándorlásban?</p>
               <p>Firtosné hevesen hitt a lélekvándorlásban. Hosszú és buzgó beszélgetés indult meg
                  köztük, melynek folyamán az asszony részletesen elmondta azt az angol könyvet,
                  amelyet ő német fordításban olvasott. Galgó viszont titokzatos és érthetetlen
                  történeteket mondott el, amelyek a távolérzést bizonyították, és a túlvilági élet
                  megmagyarázhatatlan jelenségeit ismertette, például valaki Bombayban egy tiszta
                  papírlapot borítékba tett és leragasztotta, másnap pedig felbontotta a levelet és
                  arra titokzatos kéz az éj folyamán üzenetet írt neki, hogy azonnal utazzék
                  Londonba. Azonnal utazott is és apja halálos ágyához érkezett. Egy ilyen
                  lélegzetállítóan érdekes esetbe nyitott be Nóra, még mindig fürdőruhában.</p>
               <p>- A csomagok megjöttek. Én azt hiszem, Galgó, hogy akárhol fog lakni, mára
                  mindenképpen kényelembe teheti itt magát. Ebédig ledőlhetne egy kicsit aludni.
                  Egész éjjel utazott, a fürdő is meg szokta szívni, aki nem szokott a Tiszához.</p>
               <p>Galgó kérdően nézett a háziasszonyra. De Nóra nem várta nővére véleményét.</p>
               <p>- Megágyaztattam apa szobájában. Ebédre felkeltjük.</p>
               <p>- Bocsánat, milyen szobában?</p>
               <p>- Apánk, - felelte Nóra, - közjegyző volt itt Tiszagyarmaton. Három éve vesztettük
                  el. A volt szobája most vendégszoba. Ha le akar feküdni, Emer majd odakíséri.</p>
               <p>Galgó ment lefeküdni. A csomagolást ebéd utánra halasztotta, mert csakugyan érezte
                  magán a tiszai fürdés hatását. A ház különálló részében vendégszobába vezették,
                  ahol ingerlően csábító vetett ágy várta. Mikor aztán felébresztették, nehezen
                  szokott hozzá, hogy még mindig mát képzeljen holnap helyett. Az álomtól még
                  kótyagosan ment a kis cselédlány után, aki érte jött. A két nővér mellett egy
                  esetlenül és vigyorogva hajlongó fiatalember várta. Ez a fiatalember úgy
                  mutatkozott be, mint valami meghunyászkodó kutya. Amit mondott, nem lehetett
                  érteni. A nővérek gépiesen tették hozzá:</p>
               <p>- Káváss Kázmér.</p>
               <p>Ez volt tehát a hülye. Galgó nyájasan kezet szorított vele. Ettől a hülye hangosan
                  felkacagott, mintha valami igen sikerült élcet közöltek volna vele. A nővérek nem
                  törődtek vele. Eszelős Kázmér nem sok vizet zavart, ült csendesen a helyén, míg
                  nővérei a vendéggel teljesen közömbös dolgokról beszélgettek ő csak evett,
                  mégpedig az elmebajosok ijesztő élvágyával. Tetésen szedte magának az adagokat, az
                  ételt mintha vasvillával hányta volna magába, aztán gyorsan mégegyszer vett,
                  legalább ugyanannyit. Beszélni nem beszélt semmit. Csak a rántott húsnál kezdett
                  figyelni Galgó nyakkendőjére. Nézte, nézte a nyakkendőt, kés-villa megállott a
                  kezében, szája tátva maradt, mígnem összerezzent és hatalmas lendülettel újra enni
                  kezdett. Aztán figyelmét megint csak megigézte a nyakkendő. Mélázva nézegette,
                  aztán végül egyszerre csak nagyot kacagott.</p>
               <p>- Zöld nyakkendő, - mondta váratlanul harsányan, - pettyes. Zöld nyakkendő.
                  Szép.</p>
               <p>Galgó nyájasan feléje fordult.</p>
               <p>- Tetszik?</p>
               <p>Kázmér hirtelen megszeppent. Szemében rémület jelent meg, nyilván megjegyzése
                  esetleges következményeitől ijedt meg, Galgó meg akarta simítani a bolond arcát,
                  de az riadtan húzódott vissza a mozdulattól, mint aki fél, hogy megütik. És minden
                  átmenet nélkül sírni kezdett. De nem mint a felnőttek, hanem óbégatva, panaszosan,
                  a kisgyerekek módján. Galgó udvariasan bocsánatot kért a hölgyektől és leoldotta a
                  nyakkendőt.</p>
               <p>- Igen, ez nagyon szép nyakkendő, én csak azért utaztam ide, hogy neked elhozzam.
                  Ez a nyakkendő ezentúl a jó kis Kázméré. Kösd fel, hadd lássuk, milyen nagyszerűen
                  illik neked.</p>
               <p>Kázmér elhallgatott és könnyes arcán angyali derűvel a nyakkendő után kapott. Ő
                  maga amolyan hintáslegényeknél jártas trikóinget hordott kukoricanadrágjához, a
                  trikónak nem volt nyaka. De azért meztelen nyakára rögtön kötözni kezdte.</p>
               <p>- Pettyes, - mondta boldogan.</p>
               <p>Felpattant és egyszerre eltünt.</p>
               <p>- Nem kell vele törődni, - mondta Dóra.</p>
               <p>- Tükörért ment, - tette hozzá Nóra, - nem csinál semmi rosszat.</p>
               <p>Valóban kisvártatva megint bejött Kázmér, kezében töröttsarkú kézitükörrel,
                  amilyet többnyire a fecsegőfajta kis papagájok kalitkájában lát az ember. A
                  tükröt nekitámasztotta az asztalon a vizes palacknak, hogy kedvére nézegethesse
                  magát, és hevesen enni kezdett, hogy pótolja az elmulasztottakat. Az ebédet
                  befejezték, asztalra került a feketét főző üveglombik, Kázmér teljes figyelmével a
                  nyakkendő felé fordult és elsomfordált szó nélkül. De nem figyelt rá senki, mert
                  megszólalt a telefon az irodában, mint ezt a mezitláb besiető Emer jelentette.
                  Dóra sietett a telefonhoz és azzal a hírrel tért vissza, hogy Petrik doktor, aki
                  feketére jelentette be magát, csak uzsonnaidőben jöhet tárgyalni.</p>
               <p>- Ez a Petrik a maguk ügyvédje?</p>
               <p>- Az, - felelte Nóra. - Pedig egész biztosan megígérte, hogy feketére jön. Na nem
                  baj, maga úgyis ki akar csomagolni. Uzsonnáig elvégezheti.</p>
               <p>Dóra felkelt. Csak úgy mellékesen szólt oda, mialatt készülődött vissza a
                  Tiszához.</p>
               <p>- Szóval megállapodtatok?</p>
               <p>- Még nem, - válaszolt Dóra, - de semmi kétségem nincs, hogy a részleteket
                  Petrikkel tisztázni fogjuk.</p>
               <p>- Úgy. Hát csak csináljátok. Én vacsorára biztosan itthon leszek.
                  Viszontlátásra.</p>
               <p>Galgó ment csomagolni. Jó sokáig elpepecselt vele, cipőit, ruháit, fehérneműjét
                  gondos és rendes kézzel szétosztotta a vendégszoba két szekrényében. De közben
                  tűnődött a két nővér viszonyán. Látnivaló volt, hogy az asszonyt és a leányt
                  valami homályos és hosszú mult regényes viharai tették lappangó ellenségekké.
                  Mivel minden jel arra mutatott, hogy a megegyezés ma délután meglesz, s ő minden
                  rázkódtatás nélkül lép át a püspökcsanádi életéből a tiszagyarmati élet új
                  szakaszába, most már azon gondolkozott, hogy sorsa hová fogja őt állítani a két nő
                  között. Pontosabban: melyik nő fog érte nyúlni? Alighanem az asszony. Az támaszt
                  keres, romantikára hajlamos, árván és tehetetlenül hányódik bajai között. De jobb
                  volna a leány? Arról is feltehető, hogy erős és hatalomkívánó egyéniség lévén,
                  kinyújtja kezét a rendelkezésére álló, símulékony, könnyen kormányozható férfi
                  után.</p>
               <p>Melyik lesz tehát? Nóra, vagy Dóra?</p>
               <p>Éppen az utolsó szemlét tartotta rakosgatási munkája felett, éppen jövő sorsa
                  kérdését tette fel töprengései közepette, mikor Emer jött jelenteni, hogy az
                  uzsonna kész és Petrik doktor is megérkezett.</p>
               <p>- Köszönöm, angyalom, - mondta Galgó, - mondd csak, Emer, ha most adnék neked egy
                  pengőt, mit csinálnál vele?</p>
               <p>A parasztlány nevetett és gondolkozott.</p>
               <p>- Nem tudom. Vennék cukrot.</p>
               <p>- Úgy szereted?</p>
               <p>- Igen. A cukort, aztat nagyon szeretem.</p>
               <p>Galgó megsímogatta Emer kicsattanó, piros arcát.</p>
               <p>- Hát akkor nesze két pengő. Vegyél kétannyi cukort. Hát a szeretődnek mit
                  veszel?</p>
               <p>A leányból kibuggyant a nevetés.</p>
               <p>- Majd adna nekem az uram.</p>
               <p>- Az urad? Hát neked urad van? Asszony vagy?</p>
               <p>- Igenis. A révészlegény az én férjem.</p>
               <p>- Ejnye, az ördög a dolgát. Elvitt az orrom elől. Hagyd ott, gyere hozzám.</p>
               <p>Egy pillanat alatt megkapta Emer fejét és szájon csókolta. És máris indult befelé
                  az uzsonnához tárgyalni.</p>
              
            </div>
            <div type="chapter">
               <head>IX.</head>
               <p>Petrik doktor olyan hízásra hajlamos, idősebb úr volt, akinek szőkeségét ősznek is
                  lehetett tekinteni. Ha az ember ősznek érezte, akkor csodálta, hogy nini, milyen
                  kitűnően konzervált ez az öreg úr, ha pedig szőkének nézte, akkor sajnálta, hogy
                  ilyen korán megrokkant. Aranykeretes pápaszemet hordott és ha gondolkodóba esett
                  valamin, akkor, mintha valami szertartást követne, letette a pápaszemet és haját
                  buzgón símogatni kezdte a tarkóján.</p>
               <p>A bemutatkozásnál alaposan szemügyre vette Galgót s arcára rá volt írva a kérdés:
                  «te vagy az, akiről akkora rajongással beszéltek nekem?» De rá volt írva a felelet
                  is: «csakugyan, igen jóképű ember vagy». Egyelőre uzsonnáztak és társadalmilag
                  társalogtak, mégpedig rendkívüli szívélyességgel és nyájasan. Galgó azonnal a
                  sajtóra terelte a beszélgetést és éreztette, hogy a Tiszagyarmat szerkesztőjét
                  fontos és tiszteletreméltó személynek tekinti, akinek a közéletbe döntő
                  beleszólása van. Petrik szerény méltósággal fogadta a fontosságának járó
                  tiszteletet és néhány odavetett megjegyzést tett, hogy a magyar közéletre súlyos
                  átok nehezedik, mert a közélet legfontosabb helyeit az arravaló tehetségek elől
                  haszontalan és üres stréberek foglalják el, de majd a következő választásra -
                  lehet remélni - tisztázódnak a dolgok s a törvényhozásban hivatott és önzetlen
                  emberek fognak részt venni. Majd családjáról is beszélt Dóra udvarias
                  érdeklődésére és elmondta, hogy mind a két fia túl van a szamárköhögésen.</p>
               <p>- Neked van családod? - kérdezte váratlanul Galgótól.</p>
               <p>- Nincs, - felelte rögtön Galgó. De észrevette Petrik pillantását. Az a Galgó
                  kezefejét nézte. Ott vékony sáv mutatta az egyik ujjon, hogy az az ujj valamikor
                  gyűrűt hordott. Szükségét látta feleletét kiegészíteni:</p>
               <p>- Nincs és nem is volt, mert azt a hölgyet, aki rövid ideig a feleségem volt, nem
                  lehetett családnak nevezni.</p>
               <p>- Óh, - szólt közbe mohó érdeklődéssel Dóra, - maga özvegyember?</p>
               <p>- Talán özvegy, abban az értelemben, hogy az illető hölgy számomra meghalt.
                  Elváltam. Most már túl vagyok rajta és örülök, ha nem kell rágondolnom. Soha nem
                  is jut eszembe. Mintha rossz álom lett volna az egész. Hagyjuk.</p>
               <p>A másik kettő udvariasan egyéb témára tért át. Petrik nyilván mindjárt az egészet
                  elfelejtette, de az asszonyon látszott, hogy a kérdés erősen tovább
                  foglalkoztatja. Uzsonna után aztán, bár Petrik minden jel szerint szívesen
                  folytatta volna még a könnyű beszélgetést, Firtosné felállott:</p>
               <p>- Azt hiszem, hogy most talán térjünk a tárgyra. Ha úgy tetszik, menjünk át az
                  irodába.</p>
               <p>Bementek egy kényelmetlen helyiségbe, amely az udvarról kapta volna a
                  világosságot, de közvetlen az ablakok előtt kerti növény zsinórokra felfutott
                  lombja olyan sűrű falat alkotott, hogy a szoba sötét maradt. Két íróasztal volt
                  ebben az irodában, de az egyiken egy regény hevert, gyűszű és varróholmi, ezt
                  tehát Dóra használta, a másiknál nyilvánvalóan nem dolgozott senki. Dóra
                  elfoglalta a helyét, a férfiak leültek az íróasztal mellett kétoldalt.</p>
               <p>- Talán az volna a leghelyesebb sorrend, - mondta Petrik, - ha előbb feltárnám a
                  vállalkozás jelenlegi helyzetét, hogy fogalmat alkoss magadnak, milyen munkát
                  kívánna tőled a vezetés.</p>
               <p>- Nem, nem, - szólt rögtön közbe Dóra, mintha aggódnék, hogy a beszélgetés rossz
                  mederbe terelődik, - Galgó majd meggyőződik az üzlet helyzetéről és megcsinálja a
                  legsürgősebb tennivalók sorrendjét, ha már megállapodtunk.</p>
               <p>Petrik letette az asztalra az aranykeretű szemüveget és símogatni kezdte
                  tarkóját.</p>
               <p>- Igen. Lehet így is. Hát akkor felmerül a kérdés, hogy mik az igényeid?</p>
               <p>Galgó hanyagul cigarettára gyujtott. A levegőben nagyot legyintett az égő
                  gyujtóval, hogy az elaludjék. Aztán így felelt:</p>
               <p>- Nekem igényem egyáltalában semmi nincsen.</p>
               <p>Azok elámultak. Petrik visszatette pápaszemét, hogy a tárgyaló felet jobban
                  szemügyre vehesse.</p>
               <p>- Hogy-hogy semmi? Ingyen akarsz dolgozni?</p>
               <p>- Igen. Ingyen akarok dolgozni. Erről Dóra nagyságos asszonnyal már beszélgettünk.
                  Én teljes szívemből és teljes erőmből óhajtok neki segíteni. Ezt meg is teszem.
                  Mihelyt itt letelepedtem, egész életemet ennek a feladatnak szentelem. Közben
                  itt lakom, itt étkezem, mi kell nekem egyéb? Valami zsebpénz. Hogy mennyi, arról
                  fogalmam sincs. Még sohasem vetettem azzal számot életemben, hogy mennyibe kerülök
                  magamnak.</p>
               <p>Dóra bámult és nem szólt semmit. Petrik letette szemüvegét és a haját
                  símogatta.</p>
               <p>- Szóval belevesszük a megállapodásba, hogy teljes ellátást kapsz. Ez rendben van.
                  Ugye rendben van, Dóra?</p>
               <p>- Teljesen rendben.</p>
               <p>- De ha magad sem tudod megmondani, hogy mennyi legyen emellett a
                  készpénzjavadalmazásod, akkor mit vegyek be a megállapodásba? Akkor nem tudunk
                  továbbmenni. Magának van valami gondolata, Dóra?</p>
               <p>- Nincs. Én maguktól várom a gondolatot.</p>
               <p>Galgó mosolygott.</p>
               <p>- Ha megengedik, én átveszem a szót. Én a teljes ellátáson kívül nem kérek
                  fizetést, hanem részt a jövedelemből. Természetesen csak a tiszta jövedelemből. Ki
                  részes az egész vállalatban? Tudtommal mindent a nagyságos asszony örökölt...</p>
               <p>- Ne mondja nekem, hogy nagyságos asszony. Még hallgatni is fárasztó. Mondja
                  egyszerűen, hogy Dóra.</p>
               <p>- Hálásan köszönöm. Tehát a jövedelem a Dóráé, azt nem terheli semmi. Legfeljebb
                  annak a fele, ami a háztartásból Kázmér ellátására esik. Azt a jogtanácsos van
                  hivatva...</p>
               <p>- Ne fáradj, - szólt Petrik, - ezt eddig is így csináltuk.</p>
               <p>- Nos tehát, mondjuk úgy, hogy én ennek a jövedelemnek egy hányadát, mondjuk: tíz
                  százalékát, még elveszem magamnak, mert máskülönben nem tudok nyiratkozni és
                  cigarettázni. A megállapodásba bevesszük, hogy ezt évenkint utólag számoljuk el.
                  Erre az összegre olykor felveszek némi ákontót, a mutatkozó szükség szerint.
                  Különben pedig légy szíves bevenni a megállapodásba, amit óhajtasz, én mindent
                  aláírok.</p>
               <p>- Vaktában? - mosolygott Petrik.</p>
               <p>- Dehogy vaktában. Nekem megvannak a garanciáim. Először is maga Dóra, akiről
                  tudom, hogy nem rideg üzletfél, hanem, ha szabad eddigi jóságáról és bizalmáról
                  következtetnem, egyszerűen igaz barát. Te pedig, kedves barátom, aki - remélem -
                  szintén kitüntetsz nekem különösen értékes rokonszenveddel, mint kitűnő jogász,
                  bizonyára nem arra törekszel, hogy lehetetlen részletekkel elvedd a kedvét
                  valakinek, aki minden igyekezetét egy gyönyörű célnak akarja szentelni, hanem
                  arra, hogy a munka lehetőségének meleg és tiszta légkörét megteremtsed. Láthatod,
                  hogy józanul mérlegelem a dolgokat. Mindent lehet rám mondani, bizonyára én sem
                  vagyok hibátlan ember, de egy vádat nem emelhet ellenem senki: egészen bizonyos,
                  hogy nem vagyok könnyelmű. Hogy mikor teszed írásba e megállapodást, az nekem
                  közömbös. De a munkát rögtön el szeretném kezdeni.</p>
               <p>Dóra úgy tekintett a lelkes Galgóra, mint aki tizenkét karátos gyémántot talált a
                  porban. A gyémánt pedig új cigarettára gyujtott.</p>
               <p>- Van itt egy szempont, amely eddig, úgy látom, figyelmen kívül maradt. Isten
                  őrizz, hogy kritikával illessem a megboldogult Firtos Elemér mocsoktalan emlékét,
                  de azt hiszem, neki kellett volna észrevennie azt a lehetőséget, amely ott hevert
                  előtte a földön, csak érte kellett volna nyúlni. Lehet, hogy gondolt rá, de valami
                  oka volt nem élni az adott helyzetben rejlő erőforrásokkal. Abból indulok ki, hogy
                  egy üzleti vállalatnak óriási segítsége lehet a nyilvánosság. Ez azonban drága és
                  körülményes dolog. Sok vállalat elvérzik azon, hogy vagy túlméretezi, vagy
                  elhanyagolja a nyilvánosságot. Egyik vállalat nem figyel a reklámra, a másik
                  viszont annyit költ rá, hogy ez elemészti jövedelmeit. Itt a helyzet roppant
                  szerencsés. A vállalat jogtanácsosának ujság áll rendelkezésére. Miért nem
                  hasznosította ezt eddig a cég? Hiszen a Tiszagyarmat című lapnak a reklám nem
                  kerül semmijébe, sokkal olcsóbban adhatja cégünknek, mint bármilyen plakát, vagy
                  egyéb hirdetés. Mi volna, ha a cég megalkudnék saját jogtanácsosával bizonyos
                  hírlapi díjtételekre vonatkozólag? Felteszem, hogy mi a reklámot a
                  Tiszagyarmat-ban sokkal olcsóbban kapjuk, mint bárki más. És tudunk arról is
                  gondoskodni, hogy a felmerülő csekély költséget sem kell fizetnünk készpénzzel.
                  Mivel fizetjük? Mi is reklámmal. Két teherkocsival dolgozunk, ez a számítás
                  alapja, ugyebár. Mi van rájok festve? Felteszem, hogy csak a cég.</p>
               <p>- Nincs rájok festve semmi, - szólt Petrik, aki még pápaszemét is letette, hogy
                  jobban figyelhessen.</p>
               <p>- Nos tehát, rá fogjuk festeni mind a kettőre, hogy «Firtos-szállítóvállalat»,
                  odafestjük a telefonszámunkat is. Viszont odafestjük nagy, kiabáló piros betűkkel,
                  hogy «Fizessen elő a Tiszagyarmat-ra. Főszerkesztő: dr. Petrik Géza». A nap minden
                  órájában hirdetjük tehát a lapot. Amerre a kocsik járnak, mindenki olvassa ezt a
                  reklámot. S mit fizet ezért a Tiszagyarmat? Ugyanezt. Minden számában hirdetést
                  tesz közzé a Firtos-szállítóvállalatról, a szövegrészben pedig állandóan
                  ébrentartja az érdeklődést ügyeink iránt. Csak úgy a levegőből kapom a példákat. A
                  hírek között ezt olvassa a közönség: «Könnyen végzetessé válható baleset történt
                  az ilyen és ilyen országúton. A Firtos-szállítóvállalat egy teherautója
                  szállítmánnyal dúsan megrakodva haladt, mit tudom én, milyen község felé a
                  megengedett sebességgel. A kocsinak két gyermek került útjába, akik a porban
                  játszottak. A soffőr az utolsó pillanatban vette őket észre a fordulónál, de még
                  volt annyi ideje, hogy a kormánykereket elrántsa és megmentse a gyermekeket a
                  biztos haláltól. A kocsi aztán zavartalanul folytatta útját. A vállalat a
                  kocsivezetőt külön jutalomban részesítette, annál is inkább, mert az értékes áru
                  is hibátlanul érkezett rendeltetési helyére». Mit szólsz egy ilyen közleményhez? A
                  lapot az olvasók kapkodni fogják, a cégnek pedig remek reklám.</p>
               <p>- Ez zseniális, - kiáltott Dóra.</p>
               <p>- Kitűnő, - járult hozzá Petrik, - ezt csakugyan meg lehetne csinálni, ezt a
                  kölcsönös hirdetést. Te voltál valaha ujságíró?</p>
               <p>- Nem voltam én soha. De ilyen apróságokért még nem megyek a szomszédba. Fő az,
                  hogy remekül használ neked is, a cégnek is és senkinek semmijébe nem kerül. Az
                  ilyen csekélységek megfogalmazását természetesen szívesen vállalom. Mindenesetre
                  meg kell ismerkednem magával a lapoddal. Ha megengeded, majd meglátogatlak
                  szerkesztőségedben. Hol a szerkesztőség?</p>
               <p>- A nyomdában. Megvásároltam Tiszagyarmat egyetlen nyomdáját, a Goldstein-nyomdát.
                  A neve most Bocskay-nyomda. Ott készítjük a lapot. Nagyon hasznos lesz, ha
                  ellátogatsz.</p>
               <p>- Feltétlenül. Ha átveszem az állást Dóránál, és voltaképpen ezzel a szóbeli
                  megállapodással már át is vettem, ez egyik legelső dolgom. A másik, biztosítani a
                  különböző összeköttetéseket. Mint jogtanácsosunkra, rád hárul a feladat, hogy
                  bemutass a legfontosabb hatóságoknál. Közjegyzőnél, csendőrségnél, satöbbi, majd
                  feljegyezzük, hogy ki mindenkinél kell látogatást tenni Tiszagyarmaton. Mindezt
                  csak ötletszerűen sorolom fel, hiszen még meg sem melegedtem.</p>
               <p>Itt tartottak, mikor Nóra lépett be az irodába. Olyan arccal, mint az angol
                  katonai parancsnok a négerek közé a gyarmati kupaktanácsba.</p>
               <p>- Jó napot. Dóra, kérlek, vacsora után vendégeket kapunk. Szőnyiék, meg az egész
                  kompániájok, mind átjönnek. Gondoskodni kell valami harapnivalóról. Megjegyzem,
                  én nagyon unom őket, ne marasztalj senkit. Mennyire vagytok a tárgyalással?</p>
               <p>- Körülbelül készen is vagyunk, - felelt Petrik, - azt hiszem, megtaláltuk azt az
                  embert, aki a céget rendbehozza. Én most már ajánlani is fogom magamat. Holnap sok
                  dolog lesz. A fejemben már lassanként alakul is a szöveg, amellyel a nagy eseményt
                  a közönségnek bejelentem. «Rohamosan fejlődő községünk életében nagy változás
                  történt. A Firtos-féle szállítócég az eddigi vezető helyét dr. Galgó...»</p>
               <p>- Nem, nem vagyok doktor, - szólt Lóránt szerényen, - egyszerűen Galgó Lóránt
                  vagyok.</p>
               <p>- Jó. Hát akkor egyszerűen «...Galgó Lóránttal töltötte be, aki vezérigazgatói
                  minőségben már át is vette a cég vezetését.» És majd még írok hozzá egy-két
                  közvetlen szót, rám kell bízni.</p>
               <p>- Én pedig most már vacsora után nézek, - szólt boldogan Dóra.</p>
               <p>- Várj, - mondta Nóra, - én magamra kapok valamit, aztán majd Galgót átveszem.</p>
               <p>Egy negyedóra mulva Galgó és Nóra ott ültek ketten a ház háta mögött. Itt is volt
                  homlokzata a háznak, amely voltaképpen büszkén hátat fordított a tiszagyarmati
                  utcának, és arccal a Tiszára tekintett. A folyó a korai, de még nem hűvös
                  sötétedésben fekete tömeg gyanánt, szinte mozdulatlanul állt előttük odalent. A
                  komp már elpihent, a Tisza csendes volt és nyugodt, mint az igavonó, amelyet
                  végre szabadon hagynak az istállóban. Közel-távol egy-egy szórványos fénypont
                  mutatta, hogy ott már meggyujtották a lámpát. Valahol harmonikáztak, de csak alig
                  hallhatóan. Ők egy verandán ültek, amelynek az építész gondolata szerint kertre
                  kellett volna néznie, de nem volt kert előtte, csak meredek földszakadék le a
                  Tiszáig.</p>
               <p>- Mostanig fürdött? - kérdezte Galgó.</p>
               <p>- Inkább csak örültem a napnak, meg a levegőnek. Sokan jöttek később ismerősök,
                  volt egy kiránduló társaság is, gramofont hoztak, szalámit, meg bort. Az ember
                  beúszik a Tiszába, aztán kijön öt perc mulva száradni, szárad egy óráig, aztán öt
                  percre megint beúszik. Némelyik még táncol is a homokon, és vannak férfiak, akik
                  úszónadrágban kártyáznak. Az idő eltelik.</p>
               <p>- Magát ez mulattatja?</p>
               <p>Nóra csodálkozva bámult rá az új vezérigazgatóra.</p>
               <p>- Furcsa kérdés. Magát mulattatja, hogy ebédel? Hozzátartozik az élethez. Ahogy
                  mondtam: az idő eltelik. Az ember nem akar egyebet.</p>
               <p>- Ez az. Ezért tettem fel a furcsa kérdést. Maga nem akar egyebet?</p>
               <p>- Csak, hogy az idő elteljék? Nem, nem akarok egyebet. Mesterségem nincs, mert
                  tudom, hogy hiányzik hozzá az üzleti tehetségem. Nem szeretem, ha más dolgozik
                  helyettem. A magam ura szeretek lenni, és még a munkától sem szeretek függeni. Nem
                  tudom megérteni az olyan természetű lényeket, akik függni szeretnek. Ezért nem
                  fogom soha megérteni Dórát, ő csak függni szeret. De hát, ha neki így jó, akkor
                  neki van igaza. Csak az a baj, hogy nem mindig nézi meg jól, kitől függjön.</p>
               <p>- Nekem úgy tűnik fel, hogy maguk között van valami elintézetlen kérdés.</p>
               <p>A lány hallgatott egy darabig. Aztán nyugodtan és határozottan válaszolt:</p>
               <p>- Nézze, Galgó. Maga itt idegen, ma érkezett ehhez a házhoz és természetesnek
                  tartom, hogy tájékozódni igyekszik. Hogy köztem és nővérem között van-e valami
                  elintézetlen ügy, azt nagyon szeretné tudni, ezt megértem. Én nem felelek rá.
                  Lehet, hogy van valami. Lehet, hogy nincs. De úgy találom, hogy összesen tizenkét
                  óra multán ezt kissé korai dolog megkérdeznie tőlem.</p>
               <p>- Kérem, - felelte Galgó a sértett emberek túlzott udvariasságával, - ha
                  túlságosan bizalmas voltam, bocsásson meg. Jogosan tette, ha figyelmeztetett rá.
                  Ez most történik velem először életemben.</p>
               <p>- Nagyon hihető, hogy most történik először életében. És ez is a hiba. Úgy látom,
                  magát egész életében túlságosan elkényeztették. Akarja, hogy én is bizalmasan
                  mondjak valamit? Maga igen csinos és igen kellemes ember, a lényében van valami
                  vonzó. Ez tagadhatatlan. De nagyon önhitt. Erről le kell szoknia.</p>
               <p>Galgó ültében meghajolt, noha ez a kitűnő mozdulat kárbaveszett, mert most már
                  besötétedett és Nóra nem láthatta.</p>
               <p>- Mindent el fogok követni, Nóra nagysád. Erős akarattal talán le lehet szoknom
                  egy olyan hibáról, amely különben csak a maga képzeletében létezik. Egyáltalában
                  nem vagyok önhitt. Nem becsülöm magam többre, mint amennyit érek.</p>
               <p>- Mint amennyit gondolja, hogy ér. Éppen ez az. Hát majd módja lesz megmutatni,
                  mennyit ér. Akkor majd kiderül, hogy tévedtem. Mint ahogy az is kiderülhet, hogy
                  maga tévedett. Maradjunk ennyiben. Szeretem a tiszta helyzeteket.</p>
               <p>- Én is. És nehogy félreértés essék, közölhetem, hogy elvált ember vagyok.</p>
               <p>- Elvált ember. Helyes. De mennyiben tartozik ez a tárgyra?</p>
               <p>- Mert már említettem magának, hogy nőtlen ember vagyok. Ez úgy is hangozhatik,
                  mintha legényember volnék és sohasem lett volna feleségem. Nem akarom, hogy ebből
                  a homályos mondatból félreértés származzék. Volt idő, mikor rövid ideig nős
                  voltam. Elváltam, kész. A részletekről nem szeretnék bővebben nyilatkozni.</p>
               <p>- Na igen, de miért mondja ezt? Nekem úgy tetszik, hogy ezt a kérdést a hajánál
                  fogva ráncigálja elő. Miért fontos az, hogy elvált ember? Ez csak arra a hölgyre
                  tartozik, aki majd magához akar menni. Rám nem. Itt a vidéken elég népes
                  birtokosság van, és ha maga itt gyökeret ver, bizonyára talál valakit, akit el
                  akar venni. Majd annak magyarázza meg. Az aztán vagy magához megy, vagy nem.</p>
               <p>Galgó mindenáron felül akart kerekedni. A leányon olyasmi látszott, hogy a
                  nővérére vonatkozó egyenes kérdés kihozta a sodrából. Esetleg délután történt
                  vele valami. Mindenesetre egészen más lett, mint délelőtt volt. Nyers volt,
                  tartózkodó, sőt rendreutasító. Amellett eszesnek látszott. Itt résen kell lenni.
                  Galgó tehát a könnyed jókedvet választotta.</p>
               <p>- Nem áltatom magam illuziókkal. Lehet, hogy nem akar hozzámjönni az illető.
                  Egyelőre vagyontalan vagyok. Csak a családom jó, de ez nem mindenkinél hat.
                  Kapornyaki Galgónak születtem, dédanyám Csáky-leány volt.</p>
               <p>- Ah, igazán, - szólt közbe élénken, de még mindig idegenül Nóra, - hiszen akkor
                  rokonok vagyunk. Nekem a nagyanyám volt Csáky-leány, az anyám édesanyja. Bent majd
                  megmutatom a képét. Melyik ágból való a maga dédanyja?</p>
               <p>- Azt nem tudnám könyv nélkül megmondani. A családfát nem tartom magamnál. De majd
                  megkérdem. Nagyon örvendenék, ha kisülne a rokonság. Pesti atyámfiai majd
                  megírják. Én, őszintén szólva, keveset adok rangokra és címekre. Az előkelőség
                  szerintem nem a származástól függ. Csak éppen mondtam, mert éppen erről volt
                  szó...</p>
               <p>- Bocsánat, erről nem volt szó. Hogy maga milyen családból való, arról nem
                  beszéltünk. Maga hozakodott elő vele. De ha már szó van róla, nagyon könnyű lesz a
                  rokonsági fokot megállapítani, mert hányódik itt a góthai almanach egy régi
                  kötete; még szegény apámé volt, aki sokat adott az ilyesmire. Ezt Dóra örökölte
                  tőle. Én bizony nem. Hát majd utána nézünk. Mindenesetre érdekes véletlen.</p>
               <p>- Ugyan kérem, - vetette oda legyintő hangon Galgó, - hagyjuk az egészet. Csak úgy
                  kicsúszott a számon, sohasem szoktam erről beszélni. Nem fontos az egész.</p>
               <p>- Magának nem fontos, hogy rokonunk-e, vagy sem?</p>
               <p>Galgó egészen a sarokba szorult. Ilyenkor ellentámadással szokott segíteni magán.
                  Ezt tette most is.</p>
               <p>- Kérem, ez méltatlan vád, hogyan vethet ilyet a szememre? Természetes, hogy
                  rokonságunk kérdése nekem óriási fontosságú. Nem szokásom a hízelgés, de hogy
                  kalandos életem éppen ide vetett maguk közé, a Tisza partjára, hogy új élet nyílt
                  meg előttem, éppen két ilyen hölgy közvetlen közelében, hogy végre otthont
                  találhatok, én, aki éppen az otthont mindig nélkülöztem, ez nekem rendkívüli és
                  csodálatos áldás. Most még hozzá megvillan a lehetősége annak, hogy éppen rokonok
                  közé kerültem. Én, akinek egész élete család és rokonok nélkül telt el, rokonokat
                  találok. Ha ismerné sivár és szenvedésekkel teli árva multamat, jól tudná, hogy
                  nekem ez mit jelent. És akkor azt vágja hozzám, hogy a magukkal való rokonság
                  nekem nem fontos? Bocsásson meg, erre nem szolgáltam rá. Majd lesz egyszer idő,
                  mikor a vállamra teszi a két kezét, szemem közé néz, és azt fogja mondani: «kedves
                  Lóránt, most már megértem, hogy nagy fájdalmat okoztam magának. Bocsásson
                  meg».</p>
               <p>- Én azt fogom magának mondani, hogy kedves Lóránt?</p>
               <p>- Mért ne mondhatná? A nővére már rendreutasított, hogy nagyságosasszonyoztam és
                  felszólított, hogy szólítsam Dórának. Következésképpen ő Lórántnak szólít engem. A
                  világ nem dőlne össze, ha... ha Nóra nagysád szintén ilyen bizalomra ragadtatná
                  magát. Nem most rögtön. A világért sem. Majd egyszer. Ha majd megismert.</p>
               <p>- Kedves Galgó, maga rendkívül ügyesen csűri-csavarja a dolgokat. Először is
                  túlbizalmas kérdéseket intéz hozzám. Aztán, anélkül, hogy erről szó volna,
                  hangoztatja, hogy elvált ember. Aztán előhozakodik származásával s kitálalja, hogy
                  Csáky-rokon. Mikor kitűnik, hogy mi is Csáky-származékok vagyunk, egyszerre nem
                  törődik vele és az előkelőséget nem a származásban látja. Aztán azt mímeli, hogy
                  én megbántottam. Mindezt ritka svádával csinálja, meg kell hagyni. Szóval a
                  nővéremmel már ilyen Dóra-Lóránt lábon állanak? Úgy. Na, ez elég gyorsan ment, ami
                  azt illeti.</p>
               <p>Galgó megkönnyebbülten fellélekzett önmagában. Megtalálta azt a nyelet, amelynél
                  fogva a helyzetet megfoghatta. Itt kellett volna kezdenie. A nővérek gyűlölik
                  egymást. De most majd behozza, amit elmulasztott.</p>
               <p>- Hogy tartózkodó és bizalmatlan, az nagyon helyes jellemvonás. De az imént engem
                  utasított rendre, hogy túlbizalmas vagyok, most pedig a saját nővérét találja
                  túlbizalmasnak. Kérem, ne kívánja, hogy az egész világ kövesse a maga
                  tiszteletreméltó ridegségét. Vannak a világon meleg és közvetlen egyéniségek is,
                  hagyja meg azoknak a nyiltság, a közlékenység, a barátság örömét. Lehet, hogy
                  csalódni fognak, de az a csalódás megéri az addigi melegség örömét.</p>
               <p>Nóra hirtelen hangot változtatott. Kellemetlenül, élesen felkacagott.</p>
               <p>- Megéri? Meg tudnám mondani, kitől kérdezze meg, megéri-e.</p>
               <p>Ebben a pillanatban Emer a sötétből érkezvén, vacsorázni hívta őket. Mivel
                  mezítláb járt, nem hallották, mikor jött.</p>
               <p>- Hálaistennek, - mondta keményen Nóra, - mert még többet is mondtam volna. Emer,
                  add a kezed a nagyságos úrnak, mert még nem ismeri a járást és megbotlik.</p>
               <p>Az ebédlőben hunyorogva ültek asztalhoz, a hirtelen fény bántotta szemüket. Kázmér
                  már ott ült a helyén és farkaséhségében türelmetlenül várt. Meztelen nyakán ott
                  volt a zöld nyakkendő, de Galgó nagy meglepetésére rózsaszínű pamutszállal
                  vastagon hímzett ábrák díszlettek benne. Kázmér nyilván azzal töltötte a délutánt,
                  hogy valahonnan ilyen fagylaltszínű pamutot szerzett és a selyemnyakkendőt
                  kiteremtettézte.</p>
               <p>- Gyönyörű a nyakkendő, - mondta Galgó.</p>
               <p>Kázmér hangosan felkacagott a diadaltól. Állandóan nézte magát a törött tükörben,
                  mely most is ott támaszkodott előtte a vizespohárnak. A nők rendre akarták inteni
                  a vendég holmijában tett kárért, de Galgó jelentős szempillantással mind a kettőt
                  leszerelte.</p>
               <p>- Csíkos, - ragyogott Kázmér és megint hatalmasan felkacagott, majd nekilátott az
                  evésnek s a világ megszűnt számára. A két nő és Galgó elég szótlanul eddegéltek.
                  Galgó folyton Nóra legutolsó szavait forgatta fejében, amelyekbe Emer éppen a
                  legkényesebb ponton lépett be. Ezek szerint meg lehetne kérdezni valakitől:
                  megéri-e a csalódást a meleg bizalom és barátság öröme. De ki az, akitől meg
                  lehelne kérdezni? Valakitől, aki csalódott, az nyilvánvaló. Nóra a kaján káröröm
                  hangján beszélt erről a csalódásról. Ezt latolgatta a felületes társalgás alatt és
                  keresgélte magában a megoldást. S ez aligha lehetett más, mint Dóra. Lopva
                  meg-megnézte a tányér fölé hajló két nővér arcát. Mind a két arcon volt valami
                  dacos és szenvedélyes kifejezés, az egyiken puha és romantikus módon, a másikon
                  keményen és kérlelhetetlenül. De az volt: két ellenség kérlelhetetlen indulata,
                  sírig tartó élet-halál háború.</p>
               <p>A vacsorát még be sem fejezték, mikor jöttek a vendégek. Egész kis banda. Valahol
                  együtt vacsoráztak a tiszai fürdő után és ott alaposan nekilendülhettek az
                  italnak, mert kivétel nélkül mindnek csillogott a szeme és békótlan volt a
                  hangulata. Legfeltűnőbb volt és Galgó figyelmét legelőször kötötte le egy Pityu
                  nevű hatalmas termetű fiatalember, aki másképpen nem is tudott beszélgetni
                  senkivel, ha meg nem ölelgette. Igen nagy volt benne a természet, homlokán és
                  halántékán nyirkosan csapott ki a verejték, a lélekzet szuszogva járta hatalmas
                  mellkasát és a beszélgetés minden percnyi szünetét erre a mondatra használta
                  fel:</p>
               <p>- Én csak azt mondom, magyarok vagyunk, vagy nem vagyunk magyarok!</p>
               <p>Ehhez rendesen vagy az asztalra ütött, vagy a legközelebbi férfiismerős vállára. A
                  másik egy nyaktalan ember volt, aki már teljesen becsípve érkezett. Ez két
                  palackot tett ki a két külső zsebéből az asztalra. Jambónak szólította mindenki. A
                  két palack a «havasi székely borókapárlat» nevet viselte a ráragasztott címkén.
                  Hamar kiderült, hogy eredetileg három palackkal kezdték az élénk társalgást, de
                  egyet már a Tisza partján délután elkezdtek és mostanáig a nyakára is hágtak. Ez a
                  Jambó bevette magát az asztal sarkára, szüntelenül ivott és bárki bármit mondott,
                  megvetően motyogta maga elé:</p>
               <p>- Be van rúgva.</p>
               <p>Volt egy tejfehér arcú, szőke legény köztük, akit Marconának becéztek. Ez nagy
                  tisztelője volt a székelységnek, minden más fajtát lenézett, szüntelenül erdélyi
                  emlékeiből adott elő, olyankor is, ha senki nem hallgatott rá. Lassanként
                  kiderült, hogy szepességi eredetű, vasutas ember, állomásfőnöknek került ide,
                  székely leányt vett volt el Aranyosgyéresen. Itt volt a hitvese is, jókedvű, igen
                  hangos dáma, aki minduntalan harsányan kacagott, és kacagtak színei is: haja
                  szénfekete volt, arca kicsattanóan piros, termete feltűnően karcsú, de válla és
                  csípője terjedelmesen széles. És nagyokat sikongott, mindenkinek vaskos
                  gorombaságokat mondott és megjegyzéseit rendszerint így kezdte:</p>
               <p>- Ami a szívemen, az a nyelvemen, hiszen ti már ismertek engem.</p>
               <p>Volt még egy másik asszony is, egy rosszkedvű, férjénél jóval idősebb, szikkadt
                  családanya, aki, ha szólt, állandóan a kormányt becsmérelte az állami fizetések
                  lehetetlen színvonala miatt, és egy gumilabdaszerű, vastaglábú, gömbölyű kis
                  özvegy, akinek viszont a vadászat volt a kedvenc témája és nevezetesebb
                  Nimród-eseteit «az őzem», «a szarvasom», a «tizenkettesem» néven emlegette. Ez az
                  egész társaság öt perc alatt féktelen zsivajjal töltötte meg az eddig fojtott
                  hallgatagságú ebédlőt. Mindenki tudta a járást, régi esetekre célozgattak, s a
                  célzásokat mindenki értette, csak Galgó nem. Őt «vezérigazgató» gyanánt vették be
                  eleinte az általános társalgásba, de a férfiak mindjárt tegezni kezdték, édes
                  öregemnek szólították, mígnem Pityu harsogva így kiáltott:</p>
               <p>- Hát te mit üldögélsz ott a sarokban, nem iszol semmit és csak illatozol
                  csendesen, mint az erdei árvácska?</p>
               <p>Hogy miként illatozik az árvácska, egyáltalában van-e erdei árvácska, annak semmi
                  értelme nem volt, de az árvácska nyomban rajta ragadt az új vezérigazgatón. Buzgón
                  diktálták bele a havasi székely borókapárlatot, de ő nem szeretett inni, különböző
                  ürügyek alatt elült hol ettől, hol attól az itatótól, míg végre Dóra mellett
                  találta magát.</p>
               <p>- Ez a maguk rendes társasága?</p>
               <p>- Nem az enyém, Nóráé. Én az ilyen zajos összejöveteleken csak muszájból veszek
                  részt, de végig ki kell tartanom, hiszen háziasszony vagyok.</p>
               <p>- Ezen csodálkozom.</p>
               <p>- Kin? Rajtam?</p>
               <p>- Dehogy, Nóra őnagyságán. Hiszen eszes nő, hogyan érezheti jól magát ilyen
                  társaságban?</p>
               <p>- Édes Istenem, eltréfál velük. Jó ember ez valamennyi. Nórának öröme telik benne,
                  ha egyikkel-másikkal udvaroltat magának. Ott van például ez a Pityu. Ez másfél
                  évvel ezelőtt mellbelőtte magát Nóráért. Nem lett semmi különös baja, hat hétig
                  feküdt a debreceni klinikán. Most jóbarátok. Pityu a tavasszal házasodik, de ebből
                  a kompániából nem akar elmaradni.</p>
               <p>Kicsit hallgatott, aztán hozzátette:</p>
               <p>- Ezek már mind átestek a Nóra-mérgezésen. Ez lesz a maga sorsa is.</p>
               <p>Galgó szelíden mosolygott és megcsóválta a fejét.</p>
               <p>- Azt nem hiszem. Nem fogok én arra ráérni. Nagyon sok dolgom lesz a céggel. Az
                  ilyen járványok különben sem fognak rajtam. Én nagyon komoly ember vagyok, kedves
                  Dóra. Nóra őnagyságát szívből tisztelem és nagyrabecsülöm. De hogy mérget
                  jelentene számomra? Nem, ezt nem hiszem. Én nem is szoktam kurizálgatni. Vagy egy
                  életre, ha eljön az életben az illető, vagy sehogy.</p>
               <p>- Mondja, érdekel a maga házassága. Mondja el nekem, hogy...</p>
               <p>Ekkor azonban már felemelkedett Pityu az asztalnál, poharat tartott a kezében és
                  szónokolni kezdett, sőt szavait egyenesen Galgóhoz intézte.</p>
               <p>- Majd erről még beszélünk, - súgta Galgó és teljesen a szónok felé fordult. A
                  beszéd rövid volt, de sikeres. Arra szólította fel Galgót, hogy igyekezzék
                  Tiszagyarmat társadalmában olyan szeretettel elhelyezkedni, mint amilyennel
                  fogadják, mert vagy magyarok vagyunk, vagy nem vagyunk magyarok. Ezt általános
                  éljenzés követte, csak Jambó vádolta meg a szónokot, hogy teljesen be van rúgva.
                  Galgó röviden válaszolt: minden igyekezetével azon lesz, hogy Tiszagyarmat
                  szeretetreméltó társadalmának legszebb érzéseit kivívja. Újabb éljenzés
                  következett, melybe Jambó belerikoltotta:</p>
               <p>- Ez is be van rúgva.</p>
               <p>Pedig Galgó nem volt berúgva. Éppen nekikészült, hogy házasságáról, kellő és ügyes
                  részletekkel, előadást tartson Dórának, de éppen ekkor megszólalt a gramofon.
                  Most vették elő. A háziasszonyt mindjárt felkérték. Nóra ült le a helyére.</p>
               <p>- Most beszélgessen velem, mert Pityu felkért s én nem akarok vele táncolni. Be
                  van csípve.</p>
               <p>- Kérem, szívesen. Miről parancsol beszélgetni?</p>
               <p>- Tulajdonképpen semmiről. Alkalmas pillanatban el akarok tűnni. Ezeket szívből
                  unom.</p>
               <p>- Magam is visszavonuláson gondolkozom. Az éjszakát átutaztam, ideje volna ágyba
                  menni.</p>
               <p>- Természetes. Ne is köszönjön senkinek, feltűnés nélkül sompolyogjon ki.</p>
               <p>- Köszönöm szépen. De igyuk meg a békepoharat. Inkább megígérem magának, hogy
                  sohasem fogom udvarlással molesztálni.</p>
               <p>- Inni nem iszom. Vegye úgy, hogy a békepohár megtörtént. De valamit tudomásul
                  vehet. Hogy velem ki foglalkozik, azt én szoktam elhatározni. És úgy határoztam,
                  hogy maga nem fog. Most várjon egy pillanatra. Szólok Emernek, az majd átkíséri a
                  szobájába.</p>
               <p>Galgó elszökött a mulatságból. Emer elkísérte a szobájához. Vaksötét, puha, hűvös
                  éjszaka volt, a gramofon odaát azt bömbölte, hogy «Lesz maga juszt is az enyém».
                  Galgó derékon kapta a sötétben Emert és meg akarta csókolni. De az vihogva
                  kibontakozott és eltűnt a sötétben. A vendég utána nézett és eltűnődött: Dóra,
                  vagy Nóra? Aztán vállat vont és boldog fáradtsággal vetkezni kezdett.</p>
              
            </div>
            <div type="chapter">
               <head>X.</head>
               <p>Másnap Petrik sehogysem tudta beleilleszteni órarendjébe Galgó látogatását, ezt
                  tehát el kellett halasztani harmadnapra, mert a közbülső nap ünnepre esett, akkor
                  pedig az ügyvéd táviratozott Újfehértóról, ahova rokonait ment meglátogatni, hogy
                  visszautazása két napot késik. Mikor megjött, olyan égiháború jelezte a nyár
                  végleges elmúltát, hogy nem lehetett kimozdulni az utcára. A szerkesztőségi
                  látogatás egyre húzódott. Galgó olykor színészkedően jelezte türelmetlenségét és
                  munkavágyát, de egyébként igen jól érezte magát. Hogy mégis dolgozni láttassa
                  magát, meglátogatta a csendőrőrs parancsnokát, a református lelkészt, a jegyzőt, s
                  a község egy-két birtokos családját. Önállóan ment el, Petrik támogató jelenlétét
                  meg sem várva. A szállítóvállalatról nem akart bővebb beszélgetésbe belemenni.</p>
               <p>- Ó, abból nagy dolgot fogok csinálni, - mondta lelkesen, - csak még nem volt
                  módomban a vállalat pontos helyzetével részletesen megismerkedni. Mihelyt a cég
                  jogtanácsosával nekiülhetek a dolognak, mindjárt elkezdődik a munka. Éppen azért
                  vagyok itt, hogy a te annyira értékes támogatásodat biztosítsam.</p>
               <p>Petrikkel egy hét mulva végre le lehetett ülni. Már éppen ideje volt, mert az a
                  pénz, amit Soltész jóvoltából még Püspökcsanádról hozott magával, teljesen
                  elfogyott.</p>
               <p>- Mielőtt tovább megyünk, - mondta Galgó, - légy szíves, adj nekem száz
                  pengőt.</p>
               <p>- Hogyhogy száz pengőt?</p>
               <p>- A tiszta nyereségre előlegül. Úgy állapodtunk meg, nem?</p>
               <p>- Igaz. Nem jutott eszembe.</p>
               <p>Galgónak száz pengő volt a zsebében. Könnyűnek és vidámnak érezte magát.</p>
               <p>- Most nézzünk el a szerkesztőségbe. Ráérsz most? A szerződést add ide, rögtön
                  aláírom és már mehetünk is.</p>
               <p>- A szerződést még nem értem rá megcsinálni. Rengeteg dolgom volt az utóbbi
                  napokban. De hiszen ezen az egy-két napon nem múlik.</p>
               <p>- Akár egy-két héten sem. Gentlemanek vagyunk, öregem, amit kimondtunk, az
                  szentírás. Majd megcsinálod, mikor ráérsz. Messze van ide a szerkesztőség?</p>
               <p>A szerkesztőség nem volt messze. Három házzal odébb tanyázott a Bocskay-nyomda.
                  Petrik elmondotta, hogy a volt Goldstein-nyomdát azért keresztelte Bocskayra, mert
                  a Petrik-család 1609-ben Bocskay Istvántól kapta nemességét, a birtokában lévő
                  «Nos Stephanus» kezdetű eredeti kutyabőr szerint. Kötelességének érezte, hogy
                  hálából ilyen emlékkel áldozzék a nagy fejedelemnek. A nyomda két épület közé
                  ékelt földszintes házban tanyázott s egyetlen nagy helyiségből állott, amely
                  gépház, raktár és egyéb volt egyszerre: a terem sarkában üvegketrec választotta el
                  azt az asztalt, amely nyomdairoda volt, mikor Maknics úr, a nyomdavezető, üldögélt
                  mellette, és a Tiszagyarmat szerkesztősége volt, mikor Petrik bejött és a
                  szolgálatkészen felpattanó Maknics úr helyét átvette. Rögtön le is ült
                  szerkeszteni. Most szerkesztette a következő heti számot. Közben az üvegketrecen
                  túl a szedők dolgoztak rézsútos betűszekrényeik előtt kéziszedéssel, félkézzel az
                  úgynevezett sorzót tartva, abba pedig gyakorlott gyorsasággal rakosgatva a
                  szekrény különböző rekeszeiből kikapkodott betűket, a nagy, nyomott terem másik
                  végében a «flach» gép csattogva nyomott valamit, egyik oldalán a nyomdászlány
                  igazgatta a telenyomtatandó papirosívet, másik oldalán másik nyomdászlány
                  szedegette ki a gép torkából a kész nyomtatvány lapjait. Savanyú antimonszag
                  töltötte meg a levegőt, csörömpölés és csattogás hallatszott egybeömlő folyamként.
                  Az egész soha nem ismert, különös és kéjes gyönyörűséggel érintette meg Galgó
                  lelkét.</p>
               <p>Petrik mindenekelőtt nagy ujsághalmazba nyúlt; ezek voltak a cserepéldányok, a
                  Hevesvármegyei Hírlaptól kezdve a kolozsvári Ellenzékig. Ezek közül kiszedte a
                  Szeged és Vidékét, átfutotta «Az utolsó pillanatban» című vezércikket és
                  bólintott. Ollót vett elő, kivágta az első cikket, aztán ceruzával ráírta ezt a
                  két titokzatos betűt: cd.</p>
               <p>- Mi az, hogy cd? - kérdezte Galgó.</p>
               <p>- A c betű azt jelenti, hogy ciceró. Ez a betűfajta neve. A vezércikket mindig
                  ciceróból szedjük. A d betű pedig azt jelenti, hogy «durch». Vagyis a betűket a
                  nyomda ritkítva szedi, úgynevezett Durchschuss-szedésben. Csak a vezércikket
                  illeti a ciceró. A cikkeket általában garmonddal szedjük. Van egész kicsiny,
                  úgynevezett nonpareille-szedésünk is, de ez nagyon nehezen olvasható. A garmondra
                  is ráírjuk, hogy durch-e, vagy kompressz, mert némelyik közlemény ritkított,
                  némelyiket pedig tömött garmonddal szedjük. A vezércikk tehát megvan. Mi a
                  hivatalos, Maknics úr?</p>
               <p>- Az a csomó ott balfelől, szerkesztő úr.</p>
               <p>A szerkesztő úr baljánál ott volt kézügyben egy iratcsomó, rajta nyomtatékul egy
                  tömör, tégla-alakú vasdarab. Petrik félretette a vasdarabot és átfutotta a
                  csomót.</p>
               <p>- Lássuk csak. Sertésvész. Ez jön, Maknics úr. Ráírjuk, hogy gk. Elejét, végét
                  kihúzzuk, majd a korrektúránál mégegyszer átnézem. Ez mi? A koloncai Mansz műsoros
                  ünnepséggel egybekötött zászlóavató estét rendez. Jól van. Gk ez is.</p>
               <p>Közben Petrik ceruzája szorgalmasan járt: a különálló sorokat hurkokkal húzta
                  össze folyamatos szöveggé.</p>
               <p>- Hát még mi van? Gyászjelentés. Eőri-Szabó Gerzson meghalt. Hát erről külön
                  írunk. Hol a kéziratpapír? Figyelj ide, hogy ezt hogyan csináljuk.</p>
               <p>És míg írta, fennhangon mondta is Galgó okulására a szöveget.</p>
               <p>- Gyászrovat. Tiszagyarmat gazdatársadalmának színe-java kísérte utolsó útjára
                  Eőri-Szabó Gerzsont, a vidék messzeföldön ismert és nagyrabecsült egyéniségét.
                  Elmúlása pótolhatatlan űrt hagy közgazdasági életünkben. Valahányszor gazdasági
                  ügyekről volt szó, mindig ott láttuk tisztes, hajlott alakját a közélet porondján,
                  mígnem csontujjaival közéletünk e virágját is letépte a kegyetlen halál... Várjál
                  csak, ez nem jó. Virág, de nem jó. Közéletünk e tölgyét is letépte
                  csontujjaival... nem, ez se jó. Kidöntötte! Tehát: mígnem csontujjaival közéletünk
                  e tölgyét is kidöntötte! Tehát: mígnem csontujjaival közéletünk e tölgyét is
                  kidöntötte a kegyetlen halál. No ez elég is lesz. Mi van még itt? Árverési
                  hirdetmény. Nonpareille. Így ni. Ez micsoda? Beküldött kézirat. «Álomkirály.» Ez
                  nem megy le a nyakamról, ez az álomkirály. Ez nem más, mint Kvarencsik Róza, egy
                  sánta vénkisasszony, akinek a verselés a szenvedélye. Néha-néha közlöm is. Most
                  nem közlöm, most kap szerkesztői üzenetet. Írom is. Szerkesztői üzenetek.
                  Álomkirály, helyben. Látod, ezt a szót kétszer aláhúzom, akkor a nyomda
                  fett-betűből szedi, vagyis vastagabban. Ha csak egyszer húzom alá, akkor kurzív
                  betűvel szednék, vagyis dőlt szedéssel. Tehát: Álomkirály, helyben. A beküldött
                  művek nem ütik meg lapunk mértékét. Ez rendben van.</p>
               <p>Petrik minden közleményt külön kutyanyelvre írt. Így szerkesztett még tovább is.
                  Zsebébe nyúlt és jegyzeteket szedett elő.</p>
               <p>- Hopp, ezt majdnem elfelejtettem. Ezért jó mindent felírni. Figyelj csak ide, mit
                  írok. Tiszagyarmat diadala. Budapesti tudósítónk jelenti, hogy a BAC-Sportklub
                  minap lezajlott sportversenyén az ökölvívás harmadik díját Kokas Menyhért,
                  Tiszagyarmat szülötte, nyerte el. Kokas aranybetűkkel írta be nevét községünk
                  testedzésének történetébe. A győztesnek édesatyját, Kokas Géza helybeli m. kir.
                  állami végrehajtót, a szerencsekívánatok százai keresték fel. Ez is megvan. Mi van
                  még itt felírva? Igen. Figyeld ezt is. Ragyogó karrier. Budapesti tudósítónk
                  jelenti: Mint a hivatalos lap egyik legutóbbi száma közli, a vallás- és
                  közoktatásügyi miniszter Ács Imre óradíjas tanárt a hajdúnánási református
                  gimnáziumhoz rendes tanárnak nevezte ki. Ács Imre pályafutását, amely innen,
                  Tiszagyarmatról indult el, ezentúl is lelkes figyelemmel fogjuk kísérni. Van még
                  valami, Maknics úr?</p>
               <p>- Nincs semmi, szerkesztő úr.</p>
               <p>- Kész az ujság? - kérdezte Galgó.</p>
               <p>- Hohó, most jön a java. Most nekem magamnak kell elmenni három helyre. Először a
                  csendőrőrshöz, hogy történt-e valami betörés, lopás, közlekedési baleset, vagy
                  éppen öngyilkosság. Aztán az anyakönyvi hivatalba, hogy mik voltak a születések
                  és a halálozások. Harmadszor pedig a jegyzőtől megkérdezem, hogy nem kell-e
                  közzétenni valami gyűlést, rendeletet, satöbbi. Ez az igazi része az ujságírásnak,
                  barátom. Holnap ezeket végigjárom, akkor bejövök, megírom, holnapután pedig
                  megcsinálom a korrektúrát. Nem is képzeled, menyi munka van ezzel a kis lappal.
                  Most megcsináljuk a tükröt. Azt persze nem tudod, hogy micsoda az a tükör. Látod,
                  előveszek egy kutyanyelvet és felírom az összes közlemények címét. Mikor már
                  minden fel van írva, tehát ez esetben holnap délután, akkor megszámozom az egyes
                  közleményeket, ezt hívják tükörnek. Ebből a metrompás, vagyis ez esetben Maknics
                  úr tudja, hogy hogyan legyen és milyen sorrendben kell betördelni a lapot. Jaj
                  barátom, bonyolult mesterség ez. Nem olyan könnyű ebbe beletanulni. De remélem,
                  hogy most már körülbelül van valami fogalmad az egészről.</p>
               <p>- Körülbelül van. Már bele is tudok szólni, ha megengeded.</p>
               <p>- Parancsolj.</p>
               <p>- Mi van azzal a cserehirdetéssel, amit Dóránál megbeszéltünk?</p>
               <p>- Már rég megírtam. Remek, félhasábos, feltűnő hirdetés. A harmadik oldalra
                  tördeljük. A levonatot majd megnézheted.</p>
               <p>- Megnézem. De tudod, mi jutott eszembe? Miért nem írsz egy pár légből kapott
                  szerkesztői üzenetet? Akik a lapot elolvassák, azt fogják mondani: Mi az, ennyien
                  írnak ennek a Tiszagyarmat-nak? Szaporodnak az olvasók. Jobban kell figyelni erre
                  a lapra, ez, úgylátszik, fellendült.</p>
               <p>- Mondasz valamit. Például milyen szerkesztői üzenetre gondolsz?</p>
               <p>- Hát például csak úgy felhozom, de világért sem azért, hogy éppen ezt írjad,
                  hanem csak úgy példaképpen. Érdeklődő, Dombrád. Ön nyerte meg a fogadást. A
                  Firtos-vállalat új vezérigazgatója azonos a jónevű budapesti pénzemberrel, a
                  bankszakma kiváló művelőjével. Mit szólsz ehhez? De ezt csak úgy példaképpen hozom
                  fel, a reklámtól teljes életemben irtóztam.</p>
               <p>- Pedig ez nem volna rossz.</p>
               <p>- Ha mindenáron meg akarod írni, nem szólhatok semmit. Vagy például írhatnád ezt.
                  Kisgazda, helyben. Ügyvédi irodát elvből nem ajánlunk, mert főszerkesztőnk,
                  akinek közéleti tisztessége mocsoktalan, ezt az utat saját irodája
                  népszerűsítésére nem óhajtja felhasználni.</p>
               <p>- Remek. Te Lóránt, benned egy kitűnő ujságíró veszett el. Mint főszerkesztő
                  mondom, én igazán értek hozzá, emberismeretemben és szaktudásomban megbízhatol.
                  Tudod mit, írjál nekem még egy pár ilyet. Tízet. De akár többet is.</p>
               <p>- Nem, ez nem jó. Ha hirtelen olyan sokat ad a lap, kilátszik a lóláb. Egyelőre
                  adj ötöt. A következő héten nyolcat. Aztán megint ötöt. Aztán tizenötöt. Úgy nem
                  feltűnő. Illetve feltűnő, de nem valószínűtlen. Hiszen éppen az a cél, hogy
                  feltűnő legyen. De ne menjünk ebédelni? Nem szeretném Dórát váratni.</p>
               <p>Petrik leadott minden kéziratot, aztán felszedelőzködtek. A főszerkesztő még
                  nagyfontosan és bőbeszédűen rendelkezett távozáskor, mert mutatni kívánta, hogy ő
                  milyen gondokkal terhelt lapvezér és milyen felelősséget hordó nyomdatulajdonos.
                  Az utcán együtt botorkáltak egy darabig.</p>
               <p>- A céggel mi lesz?</p>
               <p>Galgó felemelte mutatóujját.</p>
               <p>- Semmit sem szabad elsietni. Előbb meg kell ismerkednem a tereppel. Ebben az
                  ujság igen nagy segítségemre lesz. Bámulatos, hogy egy ilyen szerkesztőségben
                  milyen közelről meg lehet ismerni az élet képét. Az élet keresztmetszetét. Ha majd
                  pontosan látom a terepet, egy szép napon azt fogom mondani: Géza, Gyerünk! Akkor
                  aztán úgy fogunk dolgozni, mint két motor. A folyó ügyekkel hogyan állunk?</p>
               <p>Petrik habozó arcot vágott. Tétován válaszolt.</p>
               <p>- Egyelőre nagy a rendetlenség. De ne izgasd szegény Dórát. Boldogult férje annyit
                  értett az üzlethez, mint tyúk az ábécéhez. Ilyen rendetlen hagyatékkal még nem is
                  volt dolgom. A legfontosabb ügyekben hiányoznak a belégek. Minden héten új
                  tartozások merülnek fel, amelyekről eddig senki sem tudott semmit, mert szegény
                  boldogult Elemér annakidején senkinek sem szólt semmit. Csak egy komoly kölcsönnel
                  lehetne mindent rendbehozni. De hogy milyen képtelen dolog ma bankkölcsönt kapni,
                  arról fogalmad sincs.</p>
               <p>- Nekem?</p>
               <p>- Ja igaz, hiszen bankember vagy. A legfőbb baj, négyszemközt elárulom, Nórával
                  van. Az ő vagyonán semmi teher nincs, komoly értékpapír-vagyonnal rendelkezik, a
                  maga háromszáz holdján, amit bérbeadtunk, szintén nincsen kölcsön, míg a Dóra
                  háromszáz holdján akkora dollárkölcsön nyugszik, mint az óceán. Könnyű volna Dórán
                  segíteni, ha Nóra egy váltócskát aláírna. De hát a nővérek nincsenek olyan
                  viszonyban.</p>
               <p>Petrik megállt.</p>
               <p>- Hát itt most elválunk. Ezt a beszélgetést majd holnap folytatjuk.</p>
               <p>- Szó sincs róla. Hadd várjon az az ebéd. Folytasd csak.</p>
               <p>Megálltak a sarkon. Petrik nem nagyon ellenkezett. Amit a legelső tanácskozáskor
                  nyíltan el kellett volna mondania, az nyomta a lelkét. Most ki kellett törnie.</p>
               <p>- Kérlek, ezt nem lehet két perc alatt elmondani. A lényeg az, hogy Nóra gyűlöli
                  Dórát, Dóra viszont gyűlöli Nórát. Vagyis egyszerűbben is megmondhattam volna:
                  gyűlölik egymást. Ha tehát Nóra olyan helyzetbe kerül, hogy rajta fordul meg a
                  Dóra vagyonának megmentése, akkor siet meg nem menteni.</p>
               <p>- De miért gyűlölik egymást?</p>
               <p>- Ez már hosszabb történet. Ezt muszáj holnapra halasztani. Tudod mit holnap nincs
                  különösebb dolgom, csak a szerkesztőség. Úgyis be akartál jönni. Gyere előbb
                  hozzám, a szerkesztőségben úgysem beszélhetünk.</p>
               <p>Ebben megállapodtak. Galgó hazament ebédelni. Dóra és Kázmér már vártak rá, Nóra,
                  mint mostanság majdnem minden nap, lement a Tiszára. Az ebédnél Galgó
                  kimerültséget és gondterheltséget mimelt. Előadta, hogy órákig tartó nehéz
                  tárgyalásai voltak Petrikkel. Dóra részvétteljesen, odaadó rokonérzéssel
                  pillantott a férfira, aki annyit dolgozik érte és csak ennyit mondott:</p>
               <p>- Szegény.</p>
               <p>De közben rátette kezét Galgónak az asztalon nyugvó keze fejére. Ez az érintés egy
                  pillanat alatt forróvá tette Galgó vérét. Mélyen az asszonyra pillantott. És
                  eljátszotta rendes kis színházi mutatványai egyikét. Úgy tett, mintha élénken
                  mondani készülne valamit, már nyitotta is a száját, de hirtelen meggondolta.
                  Ingatta a fejét és nem szólt semmit. Tovább evett.</p>
               <p>- Mit akart most mondani?</p>
               <p>- Nem, semmit. Nagyon meleg van odakint. Ilyen kánikulai szeptembert még nem is
                  láttam. Könnyű Nóra őnagyságának. Ő most vidáman lubickol a Tiszában. Mi pedig
                  idefenn gürcölünk.</p>
               <p>Kázmér hatalmasan elkacagta magát.</p>
               <p>- Gürcölünk, - kiáltotta, - Nóra csupaszon fürdik! Majdnem egészen csupasz.</p>
               <p>De harsogó nevetése Dóra zord pillantása következtében hirtelen elnémult.
                  Megrettenve hallgatott el és visszamélyedt a zöldbab-főzelékbe. A hármas társaság
                  hallgatagon evett tovább. Emer jött-ment és Galgó megelégedetten vette észre, hogy
                  a jóképű menyecske orvul hozzáér kínálás közben, mikor csak lehet. De aztán
                  befejeződött az ebéd, Kázmér jóllakottan sietett kifelé, közben mind a két
                  kabátzsebét még megtömte kenyérrel és ők ketten maradtak.</p>
               <p>- Üljön oda a dívánra, - mondta Dóra közvetlenséget tettető, de remegő hangon, -
                  ott jobban ül, ha annyira elfáradt.</p>
               <p>Galgó rágyujtott és leült a díván sarkába. Dóra hanyattvetette magát a másik
                  sarokban. Jó darabig hallgattak. Akkor az asszony megszólalt:</p>
               <p>- Most mondja meg, mit akart mondani az előbb az asztalnál.</p>
               <p>Galgó tudta, hogy itt a perc.</p>
               <p>- Megmondom, ha előbb behúnyja a szemét.</p>
               <p>Dóra behúnyta a szemét. Akkor Galgó közel ült hozzá, egyik karját odafúrta a Dóra
                  nyaka mögé, másik kezével megfogta az állát.</p>
               <p>- Nem... nem... - sóhajtotta Dóra a forma kedvéért.</p>
               <p>De Galgó zavartalanul fordította maga felé a lehúnyt szemű fejet. Erősen és sokáig
                  szájon csókolta. Dóra egy pillanatig még próbálta magától eltolni, aztán annál
                  omlóbban adta át magát a csóknak. De szétrebbentek a hosszú csóktól, mert
                  megzördült kint valami. Kázmér suhant el az ajtó előtt.</p>
               <p>- Megy le a kertbe, - súgta Dóra megnyugtatóan.</p>
               <p>Galgó megint az asszonyi fejért nyúlt és magához vonta. Újabb és hosszabb csók
                  következett.</p>
               <p>- Ezt akartam mondani, - tette hozzá aztán forró suttogással.</p>
               <p>- Ne játsszék velem, - mondta Dóra, - én is ember vagyok.</p>
               <p>Felkelt, végigsimította arcát, aztán lihegve az izgalomtól leült egy székre, a
                  dívántól jó távol.</p>
               <p>- Nem, ne jöjjön ide, oda a dívánra üljön vissza. Úgy. Maradjon nyugton, mert
                  minden pillanatban bejöhet valaki.</p>
               <p>Galgó két tenyerébe rejtette arcát és tíz ujja között kitűnően megjátszott
                  hörgéssel suttogta:</p>
               <p>- Meghalok magáért.</p>
               <p>- Minden nőnek ezt mondja.</p>
               <p>- Dóra, ez nem volt méltó magához, ez a megjegyzés. Köztünk az ilyen kispolgári
                  megjegyzések hamisan hangzanak. Maga jól tudja, hogy én mélységesen szerelmes
                  vagyok magába.</p>
               <p>- Szép volna, ha el tudnám hinni. Alig egy hete ismer.</p>
               <p>- Hát számít ez? Van két ember, akik között első látásra nyomban kipattan a
                  szikra. És van két ember, akik egymás mellett élnek közömbösen egy évig, két évig,
                  öt évig, aztán egyszerre csak azon veszik észre magokat, hogy el vannak veszve.
                  Egyik párnál öt évig tart, másiknál egy pillanatig. Ha én egy hét mulva szólok, mi
                  van ezen csodálkozni való? Azt már első nap megmondtam, hogy maga milyen
                  kísértetiesen emlékeztet szegény húgocskámra, akinek emléke szent előttem. De most
                  hozzá kell tennem, hogy amit maga iránt érzek, az egyáltalában nem testvéri.</p>
               <p>Azzal felpattant, odalépett a székhez és magához ölelte Dórát. Ehhez le kellett
                  térdelnie.</p>
               <p>- Dóra, legyen az enyém!</p>
               <p>Az asszony felugrott és kibontakozott az ölelésből.</p>
               <p>- Maga megőrült. Bárki benyithat. Az egész világ engem figyel. Egyéb sem kellene,
                  minthogy rajtakapjanak. Üljön vissza oda a helyére és ne jöjjön hozzám.</p>
               <p>- Minden úgy lesz, ahogy maga akarja. Csak legyen az enyém.</p>
               <p>- Nem. Erről tegyen le. Én nem vagyok olyan asszony. Engem legfeljebb feleségül
                  lehet venni. De a gyászévem még soká telik le. Az különben is lehetetlen, hogy a
                  magáé legyek. Itt mindenkinek minden lépését figyelik. A maga szobája odaát van az
                  udvar túlsó oldalán. Hogyan képzeli, hogy én oda belopódzzam? Majd egyszer, ha
                  rájöttem, hogy csakugyan szeret engem, gondolkodni fogok erről. De addig sok víz
                  lefolyik a Tiszán.</p>
               <p>Galgó már megint ott volt az egyesség megszegésével és már megint csókok közepette
                  sugdosta az asszony fülébe, hajába.</p>
               <p>- Dóra, legyen az enyém. Nézze, én már egy hete majd megbolondulok magáért. Ne
                  kényszerítsen arra, hogy megcsaljam. Tiszta akarok maradni magáért. Mióta magát
                  megláttam, azóta számít az életem. Nemcsak egy lánynak van ártatlansága, hanem
                  minden egyes esetben egy fiatalembernek is. Dóra kérem, nézze...</p>
               <p>De Dóra csak tolta el magától a férfit, egyre hevesebben.</p>
               <p>- Nem, nem, nem... Lóránt, nagyon kérem, ne tegye még nehezebbé a dolgomat... Nem,
                  ez így nem megy... ezt nem bírom...</p>
               <p>Kitárta hirtelen a zöld növénnyel felfuttatott folyosóra szóló ajtót. Ott megállt
                  és aléltan támaszkodott az ajtófélfának.</p>
               <p>- Egyszerre ez elég... arról panaszkodott, hogy milyen fáradt. Menjen a szobájába
                  és feküdjék le.</p>
               <p>Galgó ezúttal feladta a küzdelmet. Illetve rövid időre elhalasztotta. Átment az
                  udvaron, be a szobájába. Ott aztán nem tudott mit kezdeni az idejével. Topogott,
                  lehevert, újra felkelt, járt le s fel egy jó darabig. Akkor nagyot gondolt,
                  sebtiben elékereste fürdőruháját és hóna alá csapta. Indult le a Tiszához.</p>
               <p>Ott találta Nórát teljesen egyedül. Meztelen háttal feküdt a homokon és napozott.
                  Trikóját hátul egészen a derekáig letolta. Fejét maga elé rakott karján nyugtatta.
                  De nem aludt. Behúnyt szemét a lépések neszére sem nyitotta ki. Csak úgy kérdezte
                  bele a világba, hogy ki az. Galgó megnevezte magát.</p>
               <p>- Hát maga nem dolgozik a cégnél? - kérdezte Nóra anélkül, hogy fejét felemelte
                  volna.</p>
               <p>- Nem, most éppen nincs dolgom. Eszembe jutott, hogy megfürdöm. Örülök, hogy
                  egyedül van itt. Már attól tartottam, hogy nagy társaságban találom.</p>
               <p>- Az előbb mentek el öten. Egyedül vagyok. Menjen amarra a férfiak oldalára, kapja
                  fel az úszóruháját és jöjjön vissza.</p>
               <p>Mire Galgó visszajött, Nóra már felkapcsolta trikóját és ott üldögélt a fövenyen.
                  Ő melléje telepedett és lerakta a homokra cigarettatárcáját, gyufáját.</p>
               <p>- Nagyon örülök, hogy egyedül találom, Nóra nagysád. Van valami elintézetlen ügy
                  közöttünk, s én azt szeretném elintézni.</p>
               <p>- Halljuk.</p>
               <p>- Hiszen tudja jól, miről beszélek. Maga úgy találta, hogy egy kérdésem
                  túlbizalmas volt. Én nem annak szántam, de örömmel sietek bocsánatot kérni. Többet
                  nem teszem, a kérdéseimre majd jobban vigyázok. Ha ezzel az ígérettel megelégszik,
                  akkor kijelentheti, hogy szent a béke. Na? Szent a béke?</p>
               <p>- Kérem, nekem eszem ágában sincs magára neheztelni. És nyugodtan szólíthat
                  Nórának. Emberek között, akik minden jel szerint soká fognak egy házban lakni, ez
                  természetes. Ha szóltam, nem ezért szóltam.</p>
               <p>- Hanem miért?</p>
               <p>- Mert van arról valami elképzelésem, hogy milyen messze, vagy ha úgy tetszik,
                  milyen közel legyünk egymáshoz. Ezt a vonalat meg szeretném őrizni. Világért sem
                  óhajtom, hogy tucatnőnek nézzen és fraternizáljon velem. Kicsit nyeglén. Magának
                  sok hajlama van a nyegleségre. Mással teheti, velem ne tegye. Ezzel ezt a kérdést
                  elintéztük. Most pedig én is örvendek, hogy négyszemközt beszélgethetünk.
                  Mondanivalóm van.</p>
               <p>- Parancsoljon velem.</p>
               <p>- Megkerestem azt a Góthát, amiről már szó esett közöttünk. Semmiféle Csáky-leány
                  nincs, akinek Galgó nevű férje lett volna. Tehát legnagyobb sajnálatomra nem lehet
                  kettőnk között a rokonságot felfedezni.</p>
               <p>Galgó mindeddig a leány mintaszerű termetét figyelte az úszóruhában. De most
                  hirtelen összeszedte az eszét. Érezte, hogy támadják.</p>
               <p>- Azt szívből sajnálom. Tehát nem vagyunk rokonok. Remélem, ez jóviszonyunkon nem
                  változtat semmit. Gondolom, ezzel a témát be is fejeztük.</p>
               <p>- Nem, kedves Galgó, nem fejeztük be. Maga éppen olyan jól tudta, mint most én
                  tudom, hogy semmiféle rokonságról szó sem lehet közöttünk. Mégis hanyagul odavágta
                  a felületes megjegyzést. Mondja, Galgó, miért hazudik maga?</p>
               <p>- De bocsánatot kérek, ha maga egy ártatlan kérdést túlbizalmasnak talált, nem
                  gondolja, hogy ez a megjegyzés még bizalmasabb?</p>
               <p>- Jó, jó, ez nem felelet a kérdésre. Azt kérdezem, hogy miért hazudik. Feleljen
                  tehát, hogy miért hazudik? Én semmit sem tudok magáról, csak azt tudom
                  megállapítani, hogy van magában egy kis iparlovagszerű. Magyarul nem is tudom
                  megmondani, németül ezt úgy mondják, hogy Bauernfängerei. Ezek olyan kisvárosra
                  való trükkök. Falura nem jók. Biztosítási ügynökök szoktak ezzel fellépni, vagy
                  könyvvigécek. Kisvárosban megbolondultak ettől a kisasszonyok. Nálunk falun nem.
                  Nekem jó fogalmam van arról, hogy ki a Csáky-rokon és ki nem.</p>
               <p>- Miért? Késsel eszem a szószt? Nem teszem azt a benyomást, hogy jó rokonaim
                  lehetnek?</p>
               <p>- Nézze, ne vitatkozzunk erről. Majd ha a Csákyak jönnek ide és ők hirdetik, hogy
                  van itt egy kedves rokonuk, azoknak elhiszem. Magáról tudom, hogy hazudott.
                  Bizonyára nem először és nem utoljára. Még mindig nem késett el felelni, hogy
                  miért hazudik?</p>
               <p>Galgó felállott. Leporolta úszónadrágjáról a fövényt. Igyekezett nyugodt, hanyag
                  és fölényes maradni.</p>
               <p>- Roppant sajnálom, hogy a barátságra való őszinte készségemet így fogadja. Én ide
                  kenyérkereset céljából jöttem. Egyetmást már hallottam a Káváss-nővérek egymáshoz
                  való viszonyáról. Felteszem, hogy nagyságodnak közömbös, vajjon nővére talál-e
                  arravaló és szakavatott segítséget. Az rendben is van. De ha így sérteget
                  valakit, aki nagyságodnak nem vétett semmit, akkor ezt a segítséget elüldözi a
                  háztól. Rendben van, megértettem. Egyszerűbb megmondania, hogy takarodjam a
                  háztól. Kérem, már holnap nem leszek terhére. Nővérével közölni fogom, hogy
                  nagyságodnak kifogása van jelenlétem ellen.</p>
               <p>Most méltóságteljesen indulnia kellett volna, hogy fent megkérdezze, mikor indul a
                  legközelebbi vonat. De csak állott dacosan és nem mozdult.</p>
               <p>- Hiába fenyeget, hogy Dóránál fel fog jelenteni. Mint látja, ennek semmi hatása
                  sincs. Üljön le szépen és feleljen a kérdésemre: miért hazudik.</p>
               <p>Most meglepő dolog történt. Galgó szótlanul állt egy jó darabig, aztán egyszerre
                  csak a földre omlott Nóra mellé és sírva fakadt. Úgy sírt, mint egy gyerek, akit
                  megvertek. A könnyek özönlöttek a szeméből. Öklével törölte az arcát. Nem szólt
                  semmit, csak sírt keservesen. Nóra is néma maradt. Nem nézett rá. Aztán
                  kisvártatva megszólalt:</p>
               <p>- Van most valami dolga?</p>
               <p>Galgó csak a fejét rázta és sírt tovább.</p>
               <p>- Akkor elmondhatja, ami a szívén fekszik. Beszéljen akármiről, most már nem
                  muszáj a kérdésre felelni.</p>
               <p>De Galgó nem felelt. Még jobban sírt, mint az előbb. Ültőhelyéből lefeküdt a
                  földre, arcát két tenyerébe temette és csak sírt. Nóra odanyúlt és
                  símogatásszerűen megérintette a haját. Furcsa és szokatlan melegség volt a
                  hangjában.</p>
               <p>- Szegény gyerek. Megriasztottam. Annál jobb. Az ilyen sírás gyógyít. Csak sírja
                  ki magát, aztán beszéljen.</p>
               <p>Galgó még zokogott egy darabig, aztán hirtelen felegyenesedett.</p>
               <p>- Mit akar tőlem?</p>
               <p>- Semmit, - felelte Nóra puhán és nyugodtan, - de amit mondani akar, azt
                  meghallgatom.</p>
               <p>- De mit mondjak?</p>
               <p>- Mindent. Gyermekkorát. Rosszaságait. Fájdalmát. Szóval mindent.</p>
               <p>- Én nem hazudom. Az nem igaz. Én legfeljebb álmodom. Mindegy, hogy igaz-e, amit
                  álmodom.</p>
               <p>Már nem sírt. Összeszedte magát. Meztelen alsókarjával megtörölte nedves arcát. S
                  mintha a könnyekkel együtt azt a gyermekes rémületet is letörölte volna róla,
                  amely eddig meglátszott rajta. Most már nem volt rémült. Elszánt volt és valami
                  nyugalom látszott rajta.</p>
               <p>- Nem, rázta a fejét Nóra, - ez már nem jó. Gyerünk csak vissza a síráshoz. Akkor
                  nem hazudik.</p>
               <p>Galgó valóban elsírta magát. Megint sokáig könnyezett és két öklével szemét
                  gyömöszölte. Aztán egyszerre panaszosan, gyerekesen kérdezte:</p>
               <p>- Mindent elmondjak csakugyan?</p>
               <p>- Mindent. Nem baj, ha nehezen megy. Nekem van türelmem akármeddig.</p>
               <p>- Jól van. Elmondom. Nem magának, Nóra. Magamnak. Hangosan gondolkozom. És nagyon
                  odafigyelek. Mert magam is kíváncsi vagyok, miket fogok hallani. Hát hallgasson
                  ide. Várjon, előbb rágyujtok, akkor könnyebben megy.</p>
               <p>- Amit akar. Én várok akármeddig. De beszéljen. Az ilyen pillanatok nagyon
                  ritkák.</p>
               <p>Galgó rágyujtott. A cigarettára is, az élete történetére is.</p>
               <p>- Anyámat nem ismertem. Meghalt, mikor én születtem. Nem is hallottam róla, mert
                  apám nem szerette emlegetni. Első emlékeim egy falusi házhoz fűződnek, de magát a
                  falut nem tudom megmondani. Valami rokonom nevelt itt falun. Ezt a rokont Biri
                  néninek szólítottam. Biri néninek két gyereke volt, nálam valamivel idősebb mind a
                  kettő. Tűrt gyerek voltam, csak éppen nőttem, mint a bogáncs az országút mentén. A
                  gyerekek néha játszottak velem, néha nem. Ha elmentek, nem vittek magukkal.
                  Viseltes ruháikat kaptam meg. Az asztalnál ettem, az igaz, de kegyelemkenyér volt,
                  amit adtak. Nem igen bántottak, nem is vertek, csak úgy kaptam egy-két pofont,
                  mint Biri néni saját gyerekei. Hogy hol volt az a falu, nem tudom, hogy mit csinál
                  most az a két fiú, és mi lett belőlük, azt sem tudom. Később, mikor már
                  megemberesedtem, kutathattam volna őket, de nem érdekeltek sem ők, sem
                  gyermekkoromnak akkori szétfolyó, határozatlan emlékei. Sohasem vettem magamnak a
                  fáradságot, hogy kérdezősködjem felőlük. Csak azt az egyet tudom, hogy az a
                  bizonyos falu a Dunától vagy egy óra járásnyira fekszik valahol. De nagyon sok
                  falu fekszik a Dunától egy óra járásnyira. Ha eszembe jutott volna is első
                  emlékeim színhelyét felkutatni, nem tudtam volna hol kezdeni hozzá. Szóval egy
                  szép napon Biri néni felhozott Pestre. Elvitt apámhoz, aki a Várban lakott, valami
                  nyomorúságos hónapos szobában. Engem kint hagyott várni az ajtó előtt, jó sokáig
                  beszélgetett odabenn. Én csak vártam. Közben egy magas termetű, igen szigorú és
                  mérges tekintetű úr jött. Pofaszakálla volt s botot hordott a kezében. Ez az úr,
                  mikor engem meglátott az ajtó előtt ácsorogni, kérdezte, hogy mit akarok itt.
                  Nagyon megijedtem és azt feleltem, hogy nem tudom. Erre rámrivallt, hogy
                  takarodjam a lépcsőházból és megfenyegetett a bottal. Én riadtan menekültem.
                  Kiszaladtam a ház elé és tanácstalanul várakoztam tovább a kapu előtt. Ez az ember
                  volt az apám. Akkor jött haza. Biri néni a főbérlőékkel beszélgetett addig, mint
                  kitűnt. Hogy aztán mi történt közöttük, nem tudom. Biri néni lejött a ház elé,
                  nagyon dühös volt rám, hogy távollétemmel ráijesztettem és kétszer képen ütött.
                  Aztán megint bevitt a házba. Csengetett a lakáson, de nem nyitottak neki ajtót.
                  Akkor kézen fogva kihurcolt a folyosóra, a konyhaajtó felé. Azt belökte és
                  bekiáltott valamit, engem bependerített a konyhába és ott hagyott. Soha azóta nem
                  láttam. Azt sem tudom, hogy kicsoda. Apám kijött a konyhába és éktelenül
                  káromkodott. Hangosan kiabálta, hogy az ő szobájában nincs több hely. Én csak
                  álltam szepegve a sarokban, de mialatt apám a háziakkal kiabált, elkezdtem a
                  macskával játszani. Apám bevágta az ajtót; ez jelezte, hogy távozott. Felőlem azt
                  döntötték, hogy kapok egy kuckót az előszobában, és naponta ehetem a konyhán. Ez
                  lett a sorsom tíz éves koromig. De ami most következett, az olyan kínos és
                  borzasztó, hogy még most is elszorítja a torkomat, ha beszélek róla. Apám beteg
                  lelkű ember volt: uralomra vágyó, állatian kegyetlen, és körülbelül az a lélek,
                  amelyet szadistának szoktunk nevezni. Minden nap megvert. De nemcsak egyszerűen
                  megpofozott, mint a gyereket szokás. Ököllel ütött szájon, orron, hátba és mellbe,
                  orromon-számon jött a vér. Ha ökölcsapásaitól a földre estem, teljes erejéből
                  rúgott. Ezt nem is tudom felfoghatóan elmondani. Ha ujságban kegyetlen szülőkről
                  olvasok, akik válogatott módon kínozzák a terhökre eső gyereket, csak legyintek a
                  levegőbe. «Ez semmi», - mondom magamban kárörvendően, - «amit én kaptam
                  annakidején, az volt az igazi kínzás.» Okot mindig talált apám, amiért vert.
                  Mindig pontosan jött haza a vendéglőből, ahol evett, mert életmódjában pedáns,
                  józan ember volt. De ha megszólított, akármit feleltem, az már ok volt az első
                  ökölcsapásra. Körülbelül hét éves voltam, amikor elhatároztam, hogy megszököm. A
                  Dunába akartam ugrani. De késő este sírva kószáltam a hídon és nem mertem beugrani
                  a vízbe, mert féltem tőle. A rendőrnek feltűntem, megfogtak és hazavittek. Akkor
                  rettenetes verést kaptam. Nem is tudtam másnap iskolába menni. Betegen henteregtem
                  a vackomon, a testi fájdalom miatt mozdulni sem tudtam, szám és orrom a száradt
                  vérnél fogva hozzáragadt ahhoz a pokróchoz, amelyet a fejem aljának használtam. A
                  háziak feljelentették apámat gyermekkínzásért. A tárgyaláson apám aljasan és
                  kajánul hazudott: javíthatatlanul vásott és gonosz indulatú kölyöknek írt le,
                  boldogtalanságát hangoztatta és könnyezett. Esküdözött, hogy az ilyen gyerekkel,
                  bár ez neki fáj legjobban, csak testi fenyíték boldogulhat. Kedvesen és hízelgően
                  szólt hozzám a rendőrbíró előtt. Engem magamat is meghatott. Kézenfogva vitt haza,
                  de már az úton pofozott. Otthon megint borzasztóan megvert. Felmondták miattam a
                  lakást. Dühét megint rajtam töltötte ki. Nem akarok hosszas lenni: ez így tartott
                  tíz éves koromig. Elvesztettem minden önálló gondolatra való képességemet örökre.
                  És megtanultam hazudozni. Ezért hazudom. A lelkemben elromlott a gépezet. Most már
                  nem kellene hazudnom, de hazudom, csak úgy, passzióból. Miért ne tegyem? Nem ártok
                  vele senkinek.</p>
               <p>- Szegény fiam, - mondta csendesen Nóra, - maga most is hazudik. Mert nem csak
                  passzióból hazudik. Hanem előnyökért.</p>
               <p>- Miféle előnyökért? Mi előnyöm az nekem, ha magukkal rokonságban vagyok?</p>
               <p>- Nálam nincs is előnye, mert ez nekem mindegy. De például Dóránál, aki hiszékeny
                  és romantikus, már más az eset. Igaz?</p>
               <p>- Igaz. Nem bánom. Ilyen vagyok, nem tehetek róla.</p>
               <p>- És nem szeretne megváltozni?</p>
               <p>- De igen. Hogyne.</p>
               <p>- Lássa. Hát erről még fogunk beszélni. Most mondja tovább. Mi történt tíz éves
                  korában?</p>
               <p>- Akkor apám beiratott Egerbe a cisztercita gimnáziumba. Mert Egerben akkor
                  működött, - nem tudom, fennáll-e még, - a Foglár nevű intézet, ahol a gimnazisták
                  olcsó bentlakást kaptak. Ott nagyon szerettem lenni, mert nem vert senki. Évközi
                  vakációkon is ott maradtam, mert rettegtem attól a gondolattól, hogy
                  visszakerüljek apámhoz. A nagyvakációt mindig valamely iskolatársamnál töltöttem.
                  Megtanultam, hogy a kiszemelt fiúnak egész éven át hízelegjek. A célomat rendesen
                  elértem. Apámmal egyáltalában nem érintkeztem. Csak annyit tudtam róla, hogy
                  irodaigazgató a kereskedelmi minisztériumban. De ennek egyik felét mindig
                  elhallgattam. Lassanként megtanultam, hogy aki a minisztériumban van, annak nem
                  elegáns dolog a segédhivataliak közé tartozni, csak a fogalmazói karban érdemes
                  dolgoznia. A segédhivatalt tehát elhallgattam. Közben letettem az érettségit.
                  Akkor már sok barátot szereztem iskolatársaim között. Tanítványaim is voltak.
                  Sikerült Budapesten elhelyezkednem. Minden fáradság nélkül. Volt egy Szőnyi nevű
                  osztálytársam. Annak az apja sógorságban állott egy bank cégjegyzőjével. Náluk
                  töltöttem a nagyvakációt. Mire vége volt, bevonultam egy kész bankállásba.
                  Névjegyet nyomattam Kapornyaki Galgó Lóránt banktisztviselő. Hogy apám éppen ekkor
                  meghalt, ujságból tudtam meg. Jelentkeztem egy ügyvédnél a hagyaték miatt. Kaptam
                  tizenötezer pengőt. Abból kiruházkodtam, órát vettem és arany cigarettatárcát.
                  Nincs tovább. Élek.</p>
               <p>Nóra figyelmesen nézte. Jó darabig hallgattak mind a ketten.</p>
               <p>- Nagy gyerek maga, Galgó! De nagyon rossz gyerek.</p>
               <p>- Igen, ez körülbelül így van.</p>
               <p>- Így. De ezt csak úgy hozzávetőleg mondom. Most már sokat tudok magáról, de sok
                  fontosat még mindig nem. Hiszen maga házas volt. Ennek története is van. Ezt is el
                  kell, hogy mondja egyszer részletesen. Miért nősült meg? Miért vált el? Majd ezt
                  mind elmondja. Természetesen, csak, ha akarja. Figyeljen ide: ha most érzi, hogy
                  megkönnyebbült, ha észrevesz magában valami nagyon-nagyon jó érzést, mint aki
                  hosszú idő után gyónt a templomban, akkor majd rendezünk egy ilyen beszélgetést
                  máskor is. Helyes?</p>
               <p>- Igen. Érzek ilyesmit. Mintha megfürödtem volna. És kimondhatatlanul hálás
                  vagyok.</p>
               <p>- Szóval mi van a nővére emlékével?</p>
               <p>Galgó nagyot legyintett.</p>
               <p>- Nekem sohasem volt nővérem. Én csak szerelmes vagyok magába. Teljes
                  lelkemmel.</p>
               <p>Nóra megcsóválta a fejét. Felállott.</p>
               <p>- Hagyja ezt abba. Mindjárt lerontja az egészet...</p>
               <p>Galgó felállott maga is és megragadta a leány kezét. Nagy lélekzetet vett, hogy
                  kellő lendülettel belefogjon a vallomásba, de Nóra nem engedte beszélni.</p>
               <p>- Ne tegye magát kómikussá. Hogyan kívánhatja, hogy higyjen magának valaki? Előbb
                  szépen meg kell javulni. Ha nagyon elhatározza és én segítek magának, még
                  sikerülhet is. Ha majd teljesen rendet csinált magában, akkor szólhat megint. De
                  akkor már nem fog szólni. Most öltözködjék fel, vacsoránál találkozunk. Én még
                  úszom egy nagyot. Isten áldja meg.</p>
               <p>Galgó soká nézett utána. Szép lány volt, délceg és kívánatos. Alakja aztán eltűnt
                  a fűzek közt. A fiatalember gondolkozva ült le, hogy öltözködjék. Azon vette észre
                  magát, hogy reszket a keze. Múltján sohasem szokott gondolkozni, s most vallomása
                  teljesen felkavarta. «Hát még ha tovább mentem volna», - gondolta magában, - «hát
                  még ha a tovább következőket is elmondtam volna.» De idegesen megrázta a fejét,
                  hogy a kedve ellen való gondolatokat mintegy kirázza az agyából. Inkább a leányon
                  akart gondolkodni, aki nagy hatást tett rá. Ha lehetett volna, nyomban megkérte
                  volna feleségül. Valami megnyugtató védelmet érzett, ha rágondolt. Rév, anya,
                  biztonság, jóság: ilyen fogalmak ébredtek benne. Csakugyan valami hálafélét érzett
                  Káváss Nóra iránt. És egyszerre elöntötte a vágyódás, hogy tetőtől-talpig
                  megválttassa magát. Milyen jó lenne tisztességesnek lenni, soha többet nem
                  hazudni, érezni ennek a leánynak megbecsülését és a jó fiú feletti büszkeségét,
                  milyen édes volna ezt a remek termetet karjai közé zárni.</p>
               <p>Mire felöltözködött és felment a házhoz, már szerelmes volt Nórába. Érezte, hogy
                  komolyan szerelmes. Annyira vágyódott utána, hogy egyedül kellett maradnia.
                  Messziről kikerülte Kázmért és beosont szobájába. Ott a pamlagra vetette magát és
                  tovább űzte ábrándjait. Kiszínezte a pillanatot: milyen lenne, ha Nóra most
                  valamilyen okból belépne, odaülne a pamlagra melléje, ő felülne és karjai közé
                  venné és a tiltakozó fejet lassan magához vonná...</p>
               <p>Elaludt. Mire felébredt, már vaksötét volt. Megnézte az óráját, az félnyolcat
                  mutatott. Világosságot gyujtott, megfésülködött, rendbehozta magát és ment át a
                  házba. Az ebédlőben Dórát találta, aki Emernek segített asztalt teríteni.</p>
               <p>- Jaj, maga már itt van? Kicsit elkéstünk a vacsorával. Tudja mit, üljön ki a
                  verandára és várja meg, míg szólunk.</p>
               <p>Kiment a verandára. Ott visszasüllyedt abba az ábrándképbe, amely álomba ringatta.
                  Mennél erősebb színekkel igyekezett lefesteni képzeletében a jelenetet, hogy ott
                  van a pamlagon, a szobában, nyílik az ajtó, besurran Nóra és karjaik
                  összefonódnak. És el sem megy onnan többé. Házasság, szerelem, jómód, nyugalom
                  örökké... Soká tűnődött így, mígnem arra rezzent fel, hogy a közelben áll valaki.
                  Neszt nem hallott, de ösztönösen megérezte, hogy nincs egyedül a sötétben.</p>
               <p>- Nóra? - kérdezte halkan.</p>
               <p>- Nem, én vagyok, Dóra, - felelte egy láthatatlan hang halkan, - jöttem, hogy
                  hívjam vacsorázni. Nóra már ott ül az asztalnál. Hol van maga? Meg ne botoljék a
                  sötétben. Fogja meg a kezemet, majd vezetem.</p>
               <p>Galgó tétován belekaszált a sötétbe, hogy a nyujtott kezet megtalálja. Megtalálta
                  és megragadta. Erősen megfogta és nem eresztette el. Már vonta is magához az
                  asszonyt. Az ijedten suttogva tiltakozott.</p>
               <p>- Ne... ne... Lóránt... az Isten szerelmére... mit csinál...</p>
               <p>De a szó elfulladt, mert Galgó közben megtalálta a keresett fejet és megcsókolta a
                  száját. Dóra a csók közben vergődött kissé, de mindjárt elernyedt és más hangot
                  nem tudott kiadni, mint egy hosszú, szinte fájdalmasan boldog nyögést. S
                  ugyanekkor léptek nesze hallatszott. Szétrebbentek. Kázmér volt az, aki szintén a
                  vacsorához jött az udvar felől. Dóra sietve indult előre és elkezdett hangosan
                  beszélni. Hangosan, de alig eltitkolható remegéssel a hangjában.</p>
               <p>- Már azt hittem, hogy nincs is itt. Jöjjön csak utánam, mert a többiek már ott
                  ülnek az asztalnál.</p>
               <p>És lefolyt a vacsora, közömbös társalgásban, majdnem unalmasan. Mikor befejezték,
                  Galgó indítványt tett, hogy maradjanak még fent, egy kicsit beszélgetni. Nóra
                  azonban nem volt hajlandó. Még olvasni akart a szobájában valamit, ami nagyon
                  érdekelte.</p>
               <p>- Maradjon Dórával, - mondta, - beszélgessenek, ha kedvök tartja.</p>
               <p>Volt valami kis megvetés a hangjában, amely szinte tüntetett azzal, hogy a
                  nővérével egyáltalában nem törődik. Annál ijedtebb volt Dóra. Nyilván félt attól,
                  hogy a csók után Galgóval kettesben maradjon. Migrént vetett fel okul. Egyedül
                  akart maradni a szobájában. Galgó sem tehetett egyebet, egyszerre köszönt a két
                  nővérnek és átment az udvaron a maga szállására. Ott tétlenül és tanácstalanul
                  leült az égő lámpa mellé. Mit csináljon itt este kilenckor egyedül? Elkérte a
                  paszianszkártyát. Ki akarta vetni, hogy melyik nő lesz az övé. De a pasziansz nem
                  jól viselkedett. Zagyva és egymásnak ellenmondó válaszokat adott. Az is kijött,
                  hogy mindkét nő az övé lesz, az is, hogy csak Dóra, az is, hogy csak Nóra, sőt az
                  is, hogy mind a két ügy teljesen reménytelen. Féltizenkettőre belefáradt a
                  céltalan rakosgatásba és lefeküdt. De előbb még kinézett a holdtalan, vaksötét
                  udvarra: hátha csoda történik és a nővérek valamelyike véletlenül vagy szándékosan
                  éppen arra suhan el. Jó darabig bámészkodott a sötétbe, aztán lefeküdt, de még
                  soká nem tudott elaludni.</p>
               <p>Reggel már az íróasztalnál találta Petriket.</p>
               <p>- Nagy dolgot sütöttem ki az éjjel, - mondotta az ügyvéd.</p>
               <p>- És pedig?</p>
               <p>- El szeretném adni a nyomdát. Káeftét lehetne csinálni belőle. Valaki bejönne
                  alaptőkével, egy részt megtartanék én és neked is juthatna valami, mert ha
                  végrehajtanád az eladást, kapnál valami percentet a tranzakcióból és ezzel az
                  összeggel te is belépnél. Vagy ha nem akarnál belépni, akkor kölcsönt adnál a
                  Firtos-vállalatnak és elkezdenél dolgozni.</p>
               <p>- És hol a vevő?</p>
               <p>- Van nekem egy ügyfelem Karácsondon. Nyomdász. Sok a megrendelése, alig győzi.
                  Azt talán rá lehetne venni, hogy ebbe a Bocskay-nyomdába pénzt tegyen be. Ha
                  megpróbálnád, jócskán tudnál most keresni.</p>
               <p>- Igen jó ötlet. Mikor lehet elmenni arra a Karácsondra?</p>
               <p>- Közelebbről. Majd a naptáramból kikeressük az alkalmas napot. Akárhogy töröm a
                  fejemet, nincs más mód, hogy tovább menjünk. Nekem forgótőkére van szükségem,
                  megmondom neked őszintén, mert az irodám egyre rosszabbul megy ebben az átkozott
                  esztendőben és te sem tudod tovább vinni a Dóra dolgait. Dórának sürgős pénzt kell
                  szereznünk. A nővére nem ad neki.</p>
               <p>- Na, a tárgynál tartunk. Itt hagytuk el tegnap. Most mondd meg nekem, amibe
                  tegnap már nem akartál belekezdeni, hogy mi baj van itt a két nővér között. De
                  részletesen mondd el. Kicsit elkéstem ugyan, de még mindig van idő elég. És
                  mehetünk a szerkesztőségbe délután is.</p>
               <p>- Nem bánom. Parancsolj cigarettát.</p>
               <p>Petrik letette a pápaszemét, szorgalmasan simogatta egy darabig a tarkóját, míg
                  gondolatait összegyüjtötte, aztán rákezdte:</p>
               <p>- A dolog ott kezdődik, hogy éldegélt itt Tiszagyarmaton az öreg Káváss.
                  Földbirtokos volt és közjegyző. Felesége korán meghalt, két leánygyermek maradt
                  utána. Ezek, akiket ismersz. Sok kérőjük volt, mert jómódú lányok voltak, de
                  válogattak. Dóra most harminc éves. Nóra huszonhét. Káváss bácsi furcsa ember
                  volt. Jó, mint egy falat kenyér, de megveszekedett zsarnok. Akkor bukkant fel a
                  látóhatáron Firtos. A Dunántúlról vetődött ide szerencsét próbálni. Volt valami
                  kis pénze. Mindjárt beleszeretett Nórába. Kedves fiú volt, erélytelen, élhetetlen,
                  gyönge. Nóra, aki furcsa módon az ilyen férfiakat kedveli, szívesen fogadta
                  udvarlását. Firtos egy szép napon megjelent az apánál és kérőként lépett fel.
                  Kicsit sarokba szorult szegény feje, mert elszámította magát: akkor már megvolt
                  cégalapítási terve, megvette a két teherkocsit hitelbe, de közben fogyadozott az a
                  pénzecske, amit magával hozott. Az öreg Káváss hallani sem akart arról, hogy
                  Nórát, a fiatalabbat előbb adja férjhez. Azt felelte a kérőnek, aki emberileg
                  nagyon tetszett neki, hogy előbb Dórának kell férjhezmennie. Elő is vette Dórát és
                  beszélt vele. Dóra kibökte, hogy ő apáca lesz, mert olyan emberbe szerelmes, akié
                  nem lehet. Mégpedig éppen Firtosba szerelmes. Az apa kimondta, mint a Kúria a
                  megfellebbezhetetlen ítéletet: Firtosnak Dórát kell elvennie. Firtos
                  kényszerhelyzetben volt, a pénzét már elköltötte, a kocsikat csak valami
                  hozományból lehetett kifizetni. Igy is történt. Elvette Dórát, a kocsikat
                  kifizették Dóra hozományából. Rögtön az esküvő után az öreg Káváss meghalt. De nem
                  halt meg Firtos szerelme. Ott élt egy háztartásban a sógornőjével. Nem tudott
                  parancsolni magának. Nóra pedig hevesen gyűlölte nővérét, aki szerelmét elvette
                  tőle. Nóra tehát visszavette a férfit, akit szeretett. Egy félévi házasság után
                  Firtosnak viszonya volt Nórával.</p>
               <p>- Viszonya?</p>
               <p>- Az. Mindenki tudta. Hogy a férj és a két nő között hogyan zajlottak le a
                  részletek, azt nem tudhatja senki. Minden hat szem között zajlott le. De ilyen kis
                  helyen semmit sem lehet sokáig titkolni. Nóra nem törődött semmivel. Bosszúját
                  végrehajtotta. Ha Dóra elvette az ő vőlegényét, ő most elvette magának a Dóra
                  férjét. Igy éltek együtt mindaddig, míg Firtost egy hirtelen betegség sírba nem
                  vitte. De szegény Firtos halála semmit sem javított a nővérek összeköttetésén.
                  Jobban gyűlölik egymást, mint valaha. Tessék. Most már mindent tudsz.</p>
               <p>- Igen, ezt értem. De biztos az, hogy Firtosnak viszonya volt a sógornőjével?</p>
               <p>- Öregem, ez köztudomású. Sőt tovább megyek. Firtosnak a sógornőjével viszonya
                  volt, a feleségével nem. A két nő közül az asszony a leány és a leány az
                  asszony.</p>
               <p>Galgó elgondolkozott. A forma kedvéért hüledezve csóválta a fejét.</p>
               <p>- Nna, - folytatta az ügyvéd befejezően, - hát most az a feladat, hogy ennek a
                  szegény Dórának a vagyonát megmentsük. El kell adni a nyomdát, vagy helyesebben
                  szólva forgótőkét szereznünk hozzá.</p>
               <p>- Megpróbáljuk. Hová kell menni ezért?</p>
               <p>- Karácsondra.</p>
               <p>- Hát majd elmegyek Karácsondra.</p>
               <p>- Igen, - szólt Petrik habozva, - de ezt sürgősen kellene megcsinálni. A dolog nem
                  nagyon várhat.</p>
               <p>- Micsoda? Annyira nincs pénzed?</p>
               <p>- Őszintén szólva, egy kicsit megakadtam. Tíz pengős gondjaim nincsenek, de ezer
                  pengős gondom annál több. Mikor tudsz Karácsondra menni?</p>
               <p>- Akár holnap. Milyen a közlekedés?</p>
               <p>- Nagyon jó. Egy óra vonaton. Szóval vállalod?</p>
               <p>- Hogyne. Holnap megyek.</p>
               <p>- Brávó. Hát ezt majd részletesen megbeszéljük. Most talán, ha úgy tetszik,
                  menjünk a szerkesztőségbe.</p>
               <p>Elmentek a szerkesztőségbe. Galgó úgy húzott magának széket az íróasztalhoz az
                  üvegkalickában, mintha hosszú évek óta itt dolgozott volna. Petrik számbavette a
                  kész anyagot, aztán elszaladt «riportra». Jegyzőnél, csendőrségnél, satöbbi, be
                  kellett szereznie az újdonságokat. Galgó ezalatt a szerkesztői üzeneteken
                  töprengett. De egyszer csak gondolt egyet. Új kutyanyelvet tett maga elé és ráírta
                  a címet: «Valakihez». Elhatározta, hogy verset ír. Illetve leírja ama versek
                  egyikét, amelyeket szorgosan fabrikált valaha, tizenkilenc- és húszéves korában,
                  mikor a bankpályát kezdte és nemigen volt dolga. A versre még elég jól
                  emlékezett.</p>
               <p>Mikor Petrik megjött, hanyagul elébe rakta a költeményt.</p>
               <p>- Ha jónak látod, ezt leadhatjuk a következő számban. Csak itt faragtam, nem
                  fontos. Apróság.</p>
               <p>Az ügyvéd figyelmesen elolvasta, aztán szinte alázattal pillantott Galgóra.</p>
               <p>- Óriási. Hiszen te istenáldotta tehetség vagy! Persze, hogy leadjuk. Maknics úr!
                  Ez garmond durs. A korrektúránál nagyon gondosan vigyázzanak, hogy sajtóhiba ne
                  legyen benne. Te Lóránt, hiszen te még nagyra fogod vinni. Téged az Isten is
                  ujságírónak teremtett. Mióta írsz?</p>
               <p>- Ó, ez semmiség. Mióta az eszemet tudom, mindig verselgettem. Örülök, ha tetszik,
                  de most valamit még javítok rajta. Maknics úr, kérem csak vissza a kéziratot.</p>
               <p>Visszavette és javított rajta. Eszébe jutott, hogy a sorok kezdőbetűiből ez a szó
                  jött ki: Matild. Valami Matildhoz írta valaha a verset, de hogy milyen Matildhoz,
                  arra nem tudott visszaemlékezni. Némi gondolkodás után a hatodik sor elejét
                  megváltoztatta. Így senkinek sem jutott eszébe, hogy összeolvassa a
                  kezdőbetűket.</p>
               <p> Valakihez</p>
               <p>Magányos éjjel fenn virrasztok.</p>
               <p> Alszol-e most, te bájos hölgy?</p>
               <p> Tündéri holdfényben úszik a völgy.</p>
               <p>Írom e rajongó sorokat itten.</p>
               <p> Lehet, most rólam álmodol.</p>
               <p> Vagy álomkarodba más omol?</p>
               <p> - gól -</p>
               <p>Otthon az ebédnél fáradtan ujságolta a két nővérnek:</p>
               <p>- Sokat dolgoztam ma délelőtt. Segítettem a lapnál is Petriknek. Kevés volt az
                  anyag, mellékesen írtam egy kis verset.</p>
               <p>- Ó, - kiáltott fel Dóra, - maga verseket is ír?</p>
               <p>- Semmiség az egész. Jelentéktelen kis apróság. A címe: «Valakihez».</p>
               <p>A két nő ránézett, de egyik sem szólt semmit. Némán ettek tovább. Galgó koronként
                  orv pillantásokkal vette szemügyre a két nővér alakját. A lányét, aki már asszony
                  volt, majd az asszonyét, aki még leány volt. Igen kívánatosnak találta mind a
                  kettőt.</p>
              
            </div>
            <div type="chapter">
               <head>XI.</head>
               <p>Az őszi eső vigasztalanul esett már két napja. Galgó egy idegen községben, idegen
                  szobában ült és várakozott. A nyomdatulajdonost várta, akit meg kellett hódítania.
                  Az nem volt otthon, kiment a szőlőbe, de már minden pillanatban érkezhetett
                  vissza. Galgó már egy jó negyedórája ült ebben a szobában, ahol a cseléd
                  letelepítette. Tétlenül rezgette a lábát és gondolkozott. Korántsem össze-vissza
                  keveredett sorsa mostani állásáról, hanem arról, hogy üvegpalackban egy kis
                  fogpiszkálókból épített templom állott az asztalon, s ő azon tünődött, hogy ez
                  alighanem fegyencnek vagy valami eféle embernek lehetett a készítménye, aki ezt
                  nyilván valami hosszú csipesszel csinálta; azzal eresztette le az üveg vékony
                  nyakán az egyes fogpiszkálókat, összeenyvezve így ragasztotta őket egymáshoz, míg
                  templom lett az egészből. Vajjon mennyi ideig dolgozhatott rajta? Ezen tünődött,
                  nem máson. Nórát és Dórát a távolság is elválasztotta most tőle, de látszólag az
                  idő is. Mert ha visszagondolt a két nővérre, akiket Tiszagyarmaton hagyott, úgy
                  érezte, hogy nem tegnap este búcsúzott el tőlük, hanem tíz évvel ezelőtt. Alakjuk
                  körvonalai homályosan elmosódtak, s az alakok belevesztek Galgó multjának rengeteg
                  alakot mozgató tömegébe. Kint esett az eső, hosszú szálak rézsútosan verték az
                  ablaktáblát és valahonnan valami bádogcsatorna egyenletes és lármás csorgása
                  hallatszott. Ebbe a méla csöndbe vágott bele valaki érkezésének lábtörölgető,
                  ajtócsapkodó lármája.</p>
               <p>Valaki felszakította az ajtót. Egy fiatal leány lépett be a várakozó Galgóhoz. Ez
                  a lány kicsiny és gömbölydedke volt, és észrevehetően kancsal. Szőke haja olyan
                  világos árnyalatot mutatott, hogy majdnem fehérnek tetszett, legfeltűnőbb volt
                  rajta túlzottan pisze orra, amely a rajzos filmeken látható kis malacokra
                  emlékeztetett. A kenderhajhoz természetesen temérdek szeplő tartozott.</p>
               <p>- A papát keresi? - kérdezte szelesen a kancsal leány. - Én Melinda vagyok, a
                  leánya.</p>
               <p>Ekkor jelent meg arcán, a fiatalember külseje felett való meglepett elismerés,
                  amelyet Galgó már siheder-kora óta megszokott. A fiatal lányok, akik először
                  látták, rendszerint ilyen meglepett arcot vágtak, mikor szemügyre vették, aztán
                  elpirultak. Galgó roppant szertartásosan bemutatkozott. Aztán elmondta, hogy
                  üzleti ügyben jött, s rendkívül örvend, hogy mialatt a szőlőben veszteglő papát
                  kell várnia, ilyen elragadó fiatal hölgy társaságát élvezheti. A pisze Melinda
                  azonnal diópálinkát vett elő a szekrényből. Ugyanekkor az asztalra dobta a
                  Színházi Élet most beszerzett legújabb számát.</p>
               <p>- Á, á, műértő otthonba vetett a sors, - szólt Galgó, - magam is nagy híve vagyok
                  a színészetnek. Most, hogy vidéki megbizatásban dolgozom, persze távol estem
                  tőle, de rendes körülmények között odafent Pesten a színház a legkedvesebb
                  szórakozásom.</p>
               <p>- Maga pesti ember? - sikoltott fel Melinda.</p>
               <p>Galgó azonnal értett mindent.</p>
               <p>- Igen. Pesti vagyok. Néha üzleti ügyeim arra kényszerítenek, hogy vidéken
                  tartózkodjam, de bár a vidéket eszemágában sincs lenézni, az én igazi életem mégis
                  csak Budapest. Képzelem, hogy maga, akinek minden porcikája elárulja a
                  kultúrszomjúságot, milyen számkivetettnek érezheti magát vidéken.</p>
               <p>- Ó, azt ki sem lehet mondani. Valósággal szenvedek. Csak akkor lélekzem fel, ha
                  felmehetek Budapestre. Mert van fent egy rokonom és azt gyakran meglátogatom.
                  Akkor folyton színház és színház és színház. Volt már olyan napom, hogy szombaton
                  délelőtt főpróbán voltam, szombaton délután színházban, utána moziban, este
                  színházban, utána a New Yorkban vacsoráztam és a mellettem való asztalnál evett
                  Fejes Teri, és ott láttam egy másik asztalnál Csortost, aztán vasárnap is voltam
                  színházban délután is, este is. Én soha, de soha nem fáradnék bele. Imádom a
                  színészetet. A drámát is szeretem, de még inkább szeretem a bohózatot, de még
                  annál is jobban az operettet. Maga kit szeret legjobban? Én Kabost. Annak vannak a
                  legjobb bemondásai. És Latyit. De Bajor Gizi is jó. Meg Zsazsa. Megjegyzem, van
                  egy fényképem Zsazsától és ismerőseim szereztek rá autogrammot. Most van
                  rámáztatni. Jelzem, Rózsahegyi is jó. Csak kár, hogy a Nemzetiben ritkán játszanak
                  operettet. Maga szereti az operettet?</p>
               <p>- Hogyne szeretném. Én mindent szeretek, ami az életet vidámmá és gazdaggá
                  teszi.</p>
               <p>- Én imádom. Ó, Istenem, egy jó operett. Sok tánccal. És slágerekkel. Mennyit
                  lehet élvezni és szeretni! A legutóbbi darabban Latyi azt mondta, hogy «szeretnék
                  magának udvarlova lenni.» Én úgy nevettem, hogy majd meghaltam.</p>
               <p>- Azt mondta, hogy «udvarlova»? Nagyon jó.</p>
               <p>- Igen. Szerintem nincs szebb, mint a művészet. Csak azért érdemes élni.
                  Megjegyzem, már sokan mondták, hogy miért nem megyek színészi pályára. Nagyon szép
                  kis hangom van és a megjelenésem... azt hiszem...</p>
               <p>- Csak ne szerénykedjék, Melinda. Maga jól tudja, hogy gyönyörű nő. És miért nem
                  megy színészi pályára?</p>
               <p>- Ki van zárva. Apám hallani sem akar róla. És a bátyám is nagyon ellene van. Ő
                  most törvényszéki joggyakornok és a művészethez nincs semmi érzéke. Mondja, maga
                  sokat van együtt színészekkel?</p>
               <p>- Sajnos, nagyon keveset. A családom élesen ellenzi. Úgy látom, sorstársak
                  vagyunk. A családom olyan szűk látókörű gentry-család, nekik a színész csak aféle
                  csepürágó. A művészetről fogalmuk sincs. Így aztán elmaradok az ilyen
                  barátságoktól. Pedig legszívesebben minden időmet velük tölteném.</p>
               <p>- Istenem, milyen igaza van. Mondja csak, hány éves Honthy Hanna? Én most fogadtam
                  egy barátnőmmel.</p>
               <p>- Sajnos, nem tudom. De egész biztosan magának van igaza.</p>
               <p>- Honnan gondolja?</p>
               <p>- Na hallja, hiszen látom, hogy a kisujjában van az egész művészeti világ. Magának
                  csakugyan el kellene menni színésznőnek. Óriási pénzt kereshetne. És a siker, az
                  ünneplés, a taps! Autója volna és bundája! Amit egy nő csak álmodhatik
                  magának...</p>
               <p>Melinda szomjasan nézte a látogató fiatalembert. Aztán mélyet sóhajtott.</p>
               <p>- Ez csak olyan gyermekes álom. Jól ismerem én apámat. Majd férjhez fogok menni,
                  jönnek a gyerekek... eh, ne beszéljünk erről. Vagy legfeljebb csak beszéljünk.
                  Nekem a legtitkosabb ábrándképem a színészet. Nem is tudom, honnan veszek annyi
                  bizalmat magához, de úgy érzem, hogy magának elmondhatom... hiszen ebből nem lesz
                  soha semmi...</p>
               <p>- Azt sohasem lehet tudni. Elvégre még hozzámehet valaki olyanhoz, aki meg tudja
                  érteni a maga lelkét. Ha már férjhez ment, akkor éppen egy ilyen férj segítheti
                  előre a művészi pályán. Képzelje csak el: az ura nem kérdez semmit, hanem
                  összepakol és felköltöznek Pestre. Akkor aztán csak az összeköttetéseken múlik.
                  Mert, hogy roppant tehetséges, arról meg vagyok győződve.</p>
               <p>- Gondolja?</p>
               <p>- Egészen biztos.</p>
               <p>- Maga jó emberismerőnek látszik, kedves...</p>
               <p>- Galgó. De nagyon megtisztelne, ha a keresztnevemen szólítana. Lóránt vagyok.
                  Kapornyaki Galgó Lóránt.</p>
               <p>- Lóránt. Milyen szép név. Hát tudja meg, hogy én mióta eszemet tudom, mindig
                  színésznő akartam lenni. Már kicsi koromban függönyökből, szegény boldogult anyám
                  ruháiból, pokrócokból eszkábáltam össze magamnak ruhákat, a darabokat is magam
                  képzeltem el, és színházat játszottam. Maga azt gondolja, hogy ebből az álomból
                  még lehet valami?</p>
               <p>- Szentül hiszem. Csak találkoznám a kedves papájával, én majd megmagyaráznám
                  neki...</p>
               <p>Hirtelen eszébe ötlött, hogy a kedves papa minden pillanatban betoppanhat. Ezért
                  villámgyorsan fordított egyet a társalgáson.</p>
               <p>- Azaz dehogy is. Eleinte látszólag hevesen ellenezném a maga pályaválasztását,
                  hogy a papa bizalmát megnyerjem. Aztán szép lassan úgy fordítanám a dolgot, hogy
                  maga meggyőzzön bennünket. A világon mindent meg lehet csinálni, csak akarni
                  kell.</p>
               <p>Melinda áhitatos csodálattal tekintett a szép fiatalemberre.</p>
               <p>- Magában igen nagy akaraterő lehet.</p>
               <p>- Hát bizony, afelől nem panaszkodhatom. Energiám, vasszorgalmam, akaratom, az
                  van. Akarat, az a fő az életben. A vasakarat.</p>
               <p>Ezt bizonyos színészi erővel mondta Galgó, még öklét is összeszorította és térdére
                  ütött vele. Az alakítást Melinda kellő szakértelemmel értékelte. De a rettenetes
                  erejű Galgó már unta kissé a várakozást és kitekintett a konokul permetező esőre.
                  Már szólni akart, hogy vajjon mikorra várható a ház ura, mikor érkező szekér zaja
                  hallatszott az udvar felől. Melinda felpattant és mindenekelőtt biztonságba
                  helyezte a Színházi Életet.</p>
               <p>- Apám nem szereti látni. Úgy szoktam olvasni, hogy ő ne lássa. Lássa, ilyen az én
                  életem.</p>
               <p>Gyorsan betette a folyóiratot egy ott heverő és találomra felnyitott könyv
                  belsejébe, aztán visszasietett a helyére és túlélénken, amolyan áltársalgást
                  kezdett, mintha már régen ezt a beszélgetést folytatta volna.</p>
               <p>- Az én apám mindennek maga néz utána, mondhatom, hogy kitűnő gazda...</p>
               <p>Ebbe a mondatba nyitott bele a házigazda, névszerint Katufrék János. Lányához egy
                  cseppet sem hasonlított, pocakos, hatalmas, szuszogó ember volt, nehéz járású.
                  Arcvonásaiban semmi a Melinda vonásaiból. A bemutatkozáson hamar túlestek. Melinda
                  eltűnt, hogy magukra hagyja az urakat. Galgó rátért a tárgyra.</p>
               <p>- Kérlek, mélyen tisztelt kedves bátyám, tudom, hogy rendkívül elfoglalt ember
                  vagy, kedves leányod részletesen elmondta, milyen páratlan lendülettel veted
                  magadat mindenre, amibe belefogsz, ezért bocsánatodat kérem, hogy értékes
                  perceidet jöttem elrabolni. Tanácsot kérni jöttem hozzád.</p>
               <p>Katufrék uram makrapipát szedett elő, megtömte és most látható kéjjel
                  rápöfékelt.</p>
               <p>- Ó, makrapipa, - rebegte Galgó meghatott mosollyal, - nem tudok megindultság
                  nélkül nézni makrapipára. Szegény boldogult apám volt olyan pipás, a
                  minisztériumban nem is hívták máskép, csak «a pipás Galgó». Ez a makrapipa
                  ifjúságom emlékeit hozza vissza.</p>
               <p>- Hát igen, - felelte a házigazda, - én már csak ilyen régimódi magyar ember
                  vagyok. Aztán miben kéne tanács, kedves öcsém? Remélem, nem a kövezésről van
                  szó.</p>
               <p>- Kövezésről? Miféle kövezésről?</p>
               <p>- A Darányi-út kövezéséről. Mióta a luteránus templomnak sikerült megkapni a
                  telket... de ez hosszú történet. A lényeg az, hogy két hete sem éjjelem, sem
                  nappalom a kövezés miatt. Három pályázó a legkülönbözőbb embereket küldi rám, hogy
                  beszéljek az alispánnal. Már az életemet is elátkoztam. Hát nincs nekem egyéb
                  dolgom, mint ezzel az átkozott kövezéssel foglalkozni? Ott egye meg a fene az
                  egész kövezést, ahol van. Ekkora szárazság után most jön ez a nyavalyás kis eső,
                  pedig tízszer annyi kéne, a kukoricának, krumplinak már nem tud használni, ami
                  kapás növényem van, az mind a kutyáké, és én most törődjem a kövezéssel! Ki
                  hallott ilyet? Ha megmérgesítenek, be sem megyek a kisgyűlésre, tőlem kövezzen,
                  aki akar. Mi vagyok én? Ott pusztítsa el a nehézség a kövezést, ahol éri.</p>
               <p>Katufrék e pár mondat alatt annyira belelovalta magát a dologba, hogy arca lilára
                  változott. És mancsával rácsapott az asztalra. Hangosan kiabált. Még dohogott is
                  magának valamit és fejét csóválta.</p>
               <p>- De kedves bátyám, kövezésről itt szó sincs. Az egész ügyet nem ismerem. Egészen
                  másért jöttem.</p>
               <p>- Másért? Már azt hittem, te is ebben jársz. Te lettél volna a hatodik. Hát nincs
                  nekem egyéb dolgom, mint hogy a Dolomit-részvénytársaság keressen-e, vagy Sőtér és
                  társa? A fene látott ilyet. Itt a birtok, itt a nyomda, itt a fiam dolga, és én
                  kövezésen törjem a fejemet. Nem, ezt nem lehet kibírni. Már megmondtam a
                  főjegyzőnek is, hogy nekem hagyjanak békét, mert fogom magam és még a
                  pártelnökségről is lemondok, aztán lássák, mire mennek nélkülem. Hogy a görcs
                  essen valamennyibe.</p>
               <p>- Nem a kövezés, kedves bátyám, nem a kövezés!</p>
               <p>- No azért. Mert a kövezést már úgy unom, mint a kutya, amelyik kilencet
                  kölykezett, a keservét annak a kövezésnek. Hát ha nem kövezésről van szó, akkor
                  miről van szó?</p>
               <p>- Tanácsot kérnék, kedves bátyám. Ujság-ügyben. Nyomdai dolgokban.</p>
               <p>- Nyomda? Az más. Azt lehet. Már azt hittem, kövezés. No halljuk, mi az?</p>
               <p>- A dolog úgy áll, kedves bátyám, hogy nekem jó barátom a tiszagyarmati
                  Bocskay-nyomda tulajdonosa, Petrik.</p>
               <p>- Ajjaj, az nem jó cég. Ez a Petrik derék ember, de a legélhetetlenebb ember az
                  egész országban. A nyomdaüzlethez annyit ért, mint az én pulikutyám. Egyébhez sem
                  ért. Az autófuvarozási üzletet is tönkretette. A Káváss leánya ezen ment tönkre.
                  Ahova ez a Petrik nyúl, ott fű nem terem.</p>
               <p>- Ez az, kedves bátyám, ez az. Én vállaltam, hogy ezeket az üzleteket szanálom. És
                  nagyon örvendek, hogy a te üzleti éleslátásod, kedves bátyám, azonnal rátapintott
                  a sebezhető pontra. Petrik nem ért semmilyen üzlethez. Mióta Tiszagyarmaton
                  megtelepedtem, természetesen igyekeztem pontos képet kapni ezekről az üzletekről.
                  Akárkit kérdeztem, mindenki azt felelte, hogy ezekben a dolgokban csak egy ember
                  lát tisztán: Katufrék. Mást nem is érdemes kérdezni. Én hát felkerekedtem, kedves
                  bátyám, és eljöttem ide. Nem volt erre nekem semmi jogcímem a világon. De
                  gondoltam, hasonló helyzetben én boldogan és előzékenyen állnék segítségedre.
                  Egyik derék ember megsegíti a másikat, ha nem kerül pénzbe. Gondoltam: talán te is
                  megsegíted embertársadat, aki ekkora gondot vett magára. A kérdés ez: mit tudnék
                  én ezzel a Bocskay-nyomdával csinálni? És ha már benne vagyok a tanácskérésben,
                  mit tudnék a Firtos-vállalattal csinálni?</p>
               <p>- Firtos? Azzal bizony, kedves öcsém, semmit. Arra vess keresztet. Petrik már a
                  hitelezési csalást is nehezen fogja megúszni. Azonfelül a közterhek is megeszik.
                  Azt a vállalatot sürgősen likvidálni kell. A nyomda? Hát az sem sokkal jobban áll.
                  Régebben még jó boltnak lehetett mondani, de a régi hirdetők a Petrik kezén
                  alaposan leolvadtak. Papírja alig van. Már pedig a mi mesterségünkben az tudja
                  vinni a dolgokat, akinek két-három évvel ezelőtt vásárolt papírja van. Mint nekem.
                  Mert mai áron venni a papírt és ma telenyomatni, az reménytelen dolog. Én a te
                  helyedben nem nyúlnék hozzá.</p>
               <p>- Helyes. Végre hozzáértő embertől hallok egy okos szót.</p>
               <p>- Ez az. A hozzáértés. Huszonöt éve én sem értettem hozzá. De apám vett egy
                  nyomdát, s azóta megtanultam. Petrik is vett egy nyomdát, de nem tanulta meg. Ott
                  egyetlen ember érti a dolgokat. A mettőr. Valami Maknics. Ott van még?</p>
               <p>- Hogyne. Igen hozzáértő ember.</p>
               <p>- De az egyetlen. Ha nekem nem volnának még jobb embereim, már rég elhoztam volna.
                  Szóval ez az ügy reménytelen. Ha már hozzám fordulsz tanácsért, én csak azt
                  mondhatom, hogy ne is nyúlj hozzá.</p>
               <p>- Hát mi kellene hozzá?</p>
               <p>- Pénz, öcsém. Pénz. És hozzáértés. Ha a nyomda az enyém volna.... de nem, erről
                  kár beszélni. Becsuknám, felszámolnám, kész. Mert el lehetne nagy garral kezdeni
                  az invesztálást, azokat az elavult flach gépeket kidobni, papírt lekötni, ha ugyan
                  még nem késő, ez meg az, satöbbi. De minek? Tiszagyarmat nem bír el egy nyomdát
                  úgy, ahogy most csinálják. Te csak azért jöttél ide Gyarmatról, hogy ezt
                  megkérdezd tőlem?</p>
               <p>- Azért. És már megyek is vissza. Mert ha lehetetlennek látod, hogy például
                  keressek egy jóval erősebb nyomdavállalatot a közelben, amely egyszerűen lenyelné
                  ezt a Bocskay-nyomdát és fiókvállalatnak tudná használni, akkor itt csakugyan nem
                  lehet csinálni semmit.</p>
               <p>Katufrék először mereven ránézett makrapipája füstjére, aztán mereven ránézett
                  Galgóra.</p>
               <p>- Mondd, kedves öcsém, ilyen marhának nézel te engem?</p>
               <p>Galgó megdöbbenve bámult vissza.</p>
               <p>- Nem értem a kérdést, kedves bátyám.</p>
               <p>- Dehogy is nem érted. Azzal kezdted, hogy tanácsot akarsz kérni. Pedig eszed
                  ágában sem volt tanácsot kérni. Hanem meg akarod velem vétetni a Bocskay-nyomdát.
                  Ez már régi terve annak a Petriknek. Eddig kétszer utasítottam vissza. Most
                  visszautasítom harmadszor. Ez a Petrik azt hiszi, hogy csak ő az okos, más
                  mindenki szamár. Pedig fordítva van. Mindenkinek megvan a magához való esze, csak
                  neki nincs. Mondd meg neki, kedves öcsém, hogy még ha elegendő esze volna, akkor
                  is korábban kellene felkelnie.</p>
               <p>Galgó drámai módon felugrott.</p>
               <p>- Te már érintkeztél ebben az ügyben Petrikkel? Úri becsületszavamra mondom, hogy
                  nekem erről fogalmam sem volt.</p>
               <p>- Mindegy az, édes öcsém, akár volt fogalmad, akár nem volt. A végeredmény
                  mindenképpen az, hogy pénzt nem adok.</p>
               <p>- De kedves bátyám, itt félreértés van. Én nem pénzért jöttem, hanem tanácsért.
                  Hogy Petrik tőlem függetlenül miben mesterkedik, miben töri a fejét, az nekem
                  mindegy. Én a magam dolga után megyek. És mi az a hitelezési csalás? Ezt nekem
                  senkisem mondta.</p>
               <p>- Hohó, öcsém, én sem mondtam. Vigyázzunk a szóra. Én nem azt mondtam, hogy Petrik
                  hitelezési csalást követett el, hanem csak annyit, hogy hitelezési csalással
                  vádolják. Lehet, hogy tisztázza magát, lehet, hogy nem. Semmi közöm hozzá.
                  Azonfelül mondtam, hogy rossz ügyvéd. Ezt fenn is tartom. Amit mondok, annak ura
                  vagyok. De amit nem mondok, azért nem tartozom felelősséggel. Még szép volna, ha
                  Petrik felelősségre vonna azért, amit nem mondtam. Természetes, az a legkönnyebb.
                  Perelni rágalmazásért, citálni az embert tárgyalásra, orvosi bizonyítványt
                  küldeni, ha a bíróság akármit mond, fellebbezni, ügyvédi firkákat találni, az
                  embert minden módon macerálni! Hogy a fenébe ne! Hát nincs nekem egyéb dolgom? Itt
                  a birtokom, itt a nyomdám, a fiamat most nevezték ki törvényszéki aljegyzőnek,
                  annak lakást kell most venni, azt sem tudom, hol a fejem. És ennyi munka között
                  tárgyalásokra szaladgáljak? Hát ki vagyok én? Az én időm arra való? És ki az a
                  Petrik? Ismertem, mikor erre a vidékre jött. Annyija nem volt, hogy ügyvédi táblát
                  csináltasson. Egy ilyen ember akar engem meghurcolni? Mikor én minden szavamért
                  helytállok, amit mondtam? Nem, kedves öcsém, nem úgy verik a cigányt! Ha éngem
                  felbosszantanak, nem ismerek se Istent, se embert! Én akkor odavágok, azt
                  megmondom!</p>
               <p>És valóban odavágott az asztalra, de akkorát, hogy a hamutartó táncolni kezdett
                  rajta. Hatalmas testével fészkelődött a széken és ingatta fejét. De felháborodott
                  izgalma éppen olyan gyorsan megfogyatkozott, amint keletkezett. Még motyogott
                  magában holmi nem érthető szavakat, amelyekből annyit lehetett kivenni, hogy
                  «hesszenessz», aztán megnyugodott. Galgó nem szólt semmit, csodálkozva várta, hogy
                  Katufrék lelki folyamata magától megoldódjék. Ekkor a másik szobából hirtelen zene
                  hangzott fel. Még pedig cimbalom. Nyilván Melinda igyekezett eleget tenni a
                  művészet iránt érzett olthatatlan ösztönének. Bizonyára a csinos fiatalember előtt
                  is parádézni akart tudományával. Galgó felütötte a fejét.</p>
               <p>- Nem Melinda őnagyságától származik ez a gyönyörű zene?</p>
               <p>- De igen, - bólintott Katufrék atyai büszkeséggel, - elég jól cimbalmozik a
                  kölyök.</p>
               <p>- Cimbalom! Milyen gyönyörű hangszer! Zeneakadémiát végzett őnagysága?</p>
               <p>- Fenét végzett. Magától tanulta, mert kedve volt hozzá. Egy darabig járattam ide
                  Csucsuj bandájából a cimbalmost, az egy-két fogást megmutatott neki.</p>
               <p>- Bámulatos. Igazán szívből gratulálnom kell. Az ilyen bámulatos zenei érzék
                  nagyon ritka. Úgy látszik, kedves leányod őnagysága határozott tehetség. Más
                  művészetek iránt is mutat valami ilyen tehetséget?</p>
               <p>- Mutatni mutat, míg le nem töröm a derekát. Színésznő akar lenni. Na dehát ehhez
                  még nekem is van egy-két szavam.</p>
               <p>- Színésznő? Egy előkelő úrileány?</p>
               <p>Katufrék belekaszált a levegőbe.</p>
               <p>- Ugyan, nem is kell az ilyesmivel törődni. Csak beszéljen. Majd rendesen férjhez
                  adom, jönnek a gyerekek és elfelejti az egészet.</p>
               <p>- Ez igen bölcs beszéd. Méltó mindahhoz, amit eddig hallottam rólad, kedves
                  bátyám. Az én családomban is előfordult már hasonló eset. Szegény boldogult kis
                  húgom is egy időben emlegette, hogy színésznő lesz. Apánknak nem mondta, de velem
                  közölte, mert olyan határtalan bizalom és harmónia még testvérek között is alig
                  képzelhető el, amilyenben mi éltünk egymással. Sokszor eszembe jut ma is
                  eszményien szép szőke arca, amint hozzámemelte és hallgatta, amit bohó ábrándjaira
                  feleltem.</p>
               <p>- Mit mondtál neki? - kérdezte Katufrék növekvő érdeklődéssel.</p>
               <p>- Szépen, szelíden a lelkére beszéltem. Mindenekelőtt megvilágítottam előtte, hogy
                  a színészet egy olyan régimódi gentry-családban, mint a mienk, lehetetlen
                  életpálya. Én magam ugyan édeskeveset adok az ilyen származási dolgokra, de a
                  rokonság annál többet. Egy unokahúgomat elvette egy Bothmer báró, aki azóta már
                  rég meghalt, de akkor még élt és nagyon fent hordta az orrát. Volt a rokonságban
                  több is ilyen ember. Ezek természetesen megtagadták volna. Sokat beszéltem a
                  lelkére szegénykének, végül aztán nem is került apám elé a kérdés.</p>
               <p>- Úgy. És aztán mi történt a húgoddal?</p>
               <p>Galgó elővette művészi sóhajainak egyikét. Az ilyen sóhajokat pompásan tudta
                  csinálni. A sóhajt elkezdte, aztán elfojtotta, csak hangja remegésén látszott,
                  hogy lelki világában végbemegy valami, de mint szemérmes és tartózkodó férfi, a
                  külvilággal ezt nem óhajtja észrevétetni. Katufrék figyelmesen nézett rá.</p>
               <p>- Meghalt. Tizennyolc éves korában «galoppierende» támadta meg. Nem lehetett
                  megmenteni. Erről beszélni sem igen szeretek, mert ez volt a legnagyobb csapás,
                  ami valaha ért, és egész életemen eltörölhetetlen nyomot hagyott. Ma is az ő
                  emlékét látom mindenben, s ha ilyen elragadó kedves lény kerül utamba, mint
                  tisztelt leányod, önkéntelenül testvéri gyengédség támad bennem. Úgy tisztelem,
                  mint szegény kis húgocskámat tiszteltem. De hagyjuk ezt, férfiakhoz nem illik az
                  érzelgés. Mit játszik most? Ja igen, már tudom. Nagyon szép zenedarab. Az a címe,
                  hogy «Párisban huncut a lány, de komilfó.»</p>
               <p>- Valami ilyen. Ezt tudja legjobban. Tud ez mindent. Úgy tudja azokat a pesti
                  izéket, hogy órák hosszat nem fogy ki belőle. Egy időben azzal a Színházi Élettel,
                  vagy mivel, teljesen meg volt keveredve, de azt már kivertem belőle. Majd szép
                  lassan elmarad az egész. Ő csak cimbalmozzék, attól nem lesz semmi baja.</p>
               <p>Katufréknak látszott az arcán, hogy valami figyelemreméltó dolog ötlött az
                  eszébe.</p>
               <p>- Mondd csak, kedves öcsém, - folytatta, - meddig maradsz itt?</p>
               <p>- Én bizony a következő vonattal mennék vissza. Van egy vonat fél háromkor, addig
                  valahol eltöltöm az időt.</p>
               <p>- Persze, hogy eltöltöd, kedves öcsém, itt fogsz ebédelni. Most már mindjárt
                  tizenkettő, és mi korán szoktunk enni. Az ebédünk rövid lesz, azt előre megmondom.
                  Két órakor szépen elindulsz, fél háromra könnyen kiérsz a vasúthoz. Az eső már
                  kezd is elállni.</p>
               <p>- Én nagy megtiszteltetésnek veszem a lekötelező meghívást, kedves bátyám, de
                  igazán nem leszek terhetekre?</p>
               <p>- Lárifári, dehogy leszel. Hanem beszélgetés közben, tudod, nem ártana, ha a
                  húgodra terelnéd a szót. Mintha nem is tudnál semmit a Melinda esztelen
                  gondolatairól. Persze, nem szabad úgy feltűnni a dolognak, mintha összebeszéltünk
                  volna.</p>
               <p>- Természetes. Nem tudok semmit. Bízd csak rám, kedves bátyám. Meg leszel velem
                  elégedve.</p>
               <p>Így történt, hogy Galgó ott maradt ebédre a Katufrék-háznál. Melinda maga
                  terített, sőt maga hordta be az ételt. Ebéd után az apa engedelmet kért, hogy
                  ujságot olvashasson, mert ilyenkor érkezett a Nemzeti Ujság, s ő úgy szokta meg,
                  hogy ebéd utáni alvás helyett, ami ártott a vérnyomásának, azt olvassa. Galgó
                  alkalmat nyert, hogy odasúgjon Melindának:</p>
               <p>- Minden jól megy. Bízza csak rám magát. Helyeseljen.</p>
               <p>Melinda csak szemmozdulattal válaszolt. Galgó pedig hangosan a tragikus tüdőbajban
                  elhunyt nővérre vitte a társalgást. És ezzel a színészi pályára. Hosszú előadást
                  tartott és igen eleven, részletes érveléssel azt hozta ki az egészből, hogy a
                  fiatal hölgyek általában szeretik elsietni a dolgot. Mert elvben és általában
                  lehetséges, hogy valakit a sors kétségtelenül a művészi pályára teremtett, de aki
                  ezt hiszi magáról, az még nem dönthet tizennyolc éves korában. Ezzel is úgy van az
                  ember, mintha fejébe vesz egy házasságot, amely ellen nem lehet súlyosabb
                  kifogást felhozni, de a szülőknek mégsem sok kedvük van hozzá. Ilyenkor a
                  fiatalokat váratják egy-két évig. Akkor aztán vagy még erősebb a szerelem és még
                  kevésbbé lehet harcolni ellene, vagy elmúlt az egész kérdés.</p>
               <p>- Nem, nem, - vágott közbe Katufrék, - én egy év mulva, két év mulva sem mondok
                  egyebet, mint most. Illetve mondanék, ha Melindának ilyen őrült gondolatai
                  volnának.</p>
               <p>- Bocsáss meg, kedves bátyám, a legnagyobb tisztelettel ellentmondok. Ha
                  véletlenül Melinda őnagysága ilyen gondolatokat forgatna a fejében, amit nem
                  hiszek, neki is azt kellene mondani, hogy várjon türelemmel egy évig, két évig. Ő
                  sem kockáztatna semmit, az apa sem. Vagyis ebben az esetben a te tiszteletreméltó
                  személyed, kedves bátyám. Hiszen két év mulva egy apa még mindig élhet a maga
                  hatalmi szavával, mint most. Az olyan családokban, ahol ilyesmi felmerül,
                  legáldásosabb kimondani, hogy egy évig, vagy mondjuk, két évig az illető fiatal
                  hölgy egy szót sem szól az egészről.</p>
               <p>- De az apa sem! - vetette közbe Melinda.</p>
               <p>- Természetesen az apa sem. A nyugalmas házi béke így teljesen meg van oldva.</p>
               <p>- Nna, - mondta megnyugodott és befejező hangon Katufrék, - ti csak
                  beszélgessetek, én elolvasom az ujságot. Közben figyeljétek az órát.</p>
               <p>Galgó és Katufrék a legteljesebb barátságban váltak el. Galgó még utolsó
                  kézszorításkor megkérdezte, hogy szabad-e majd alkalomadtán megint tanácsot
                  kérnie, ha valami főbenjáró ügye merül fel, ahol magától nem tud dönteni. Katufrék
                  hangosan adta meg az engedelmet. Még a Galgó vállát is megveregette.</p>
               <p>Otthon, Tiszagyarmaton, vacsora előtt még volt annyi idő, hogy el lehetett nézni
                  Petrikhez. Az ügyvéd otthon tartózkodott. Íróasztalánál ült és lábát áztatta.</p>
               <p>- Hát veled mi van? - kérdezte Galgó.</p>
               <p>- Tisztálkodom. Na, mit végeztél? Széna, vagy szalma?</p>
               <p>- Nem megy az ilyen gyorsan. Mit gondoltál? Hogy máris hozom a pénzt?</p>
               <p>- Szóval nem hoztál pénzt?</p>
               <p>- Nem. Kérdéseket hoztam.</p>
               <p>- Mit hoztál?</p>
               <p>- Egyetmást kérdezni akarok.</p>
               <p>Petrik eddig csendesen lubickoltatta lábát a vízben. A két láb most megállt. A fej
                  pedig Galgóra szegeződött meglepett pillantásával.</p>
               <p>- Kérlek, édes öregem, csak kérdezz. Minden kérdésedre felelek.</p>
               <p>Galgó cigarettára gyujtott. A cigaretta nem szelelt, Galgó tehát figyelmesen
                  megvizsgálta és felfedezte, hogy a cigaretta oldalán lyuk van, onnan a papír egy
                  darabkája leszakadt, mert nyilván hozzátapadt a skatulya ragasztóanyagához. Galgó
                  tehát a cigaretta végéből lecsípett egy kis pótló-papírt, az ujja végével gondosan
                  megnyálazta, aztán ráragasztotta a sebre. A cigaretta most már szelelt. És Galgó
                  elkezdte mondókáját:</p>
               <p>- Kérlek, én csak azt akarom kérdezni, hogy mi van azzal a hitelezési
                  csalással.</p>
               <p>Az ügyvéd hirtelen fel akart ugrani. De a megkezdett mozdulatot visszavonta, mert
                  ráeszmélt, hogy lába a mosdótál ingatag talaján pihen. Aztán hosszasan köhögött,
                  kétségtelenül azért, mert a váratlan kérdésre nem jutott rögtön eszébe a kellő
                  felelet.</p>
               <p>- Az is el lesz intézve, - felelte végül kényelmetlenül.</p>
               <p>- Felteszem, öregem, felteszem. De én mégis szeretném ismerni az egész
                  Firtos-komplexumnak ezt a részét.</p>
               <p>- Kérlek, - szólt az ügyvéd idegesen, - nekem írásom van arról, hogy ezt még
                  Firtos csinálta. Én csak az ő utasítása szerint jártam el. Már pedig a polgári
                  perrendtartás idevonatkozó...</p>
               <p>- Ne vedd rossznéven, de mihelyst a polgári perrendtartásra hivatkozol, én rögtön
                  kezdem az egészet nem érteni. Mondd meg nekem úgy az igazat, hogy én is értsem.
                  Nagyon nagy baj van itt?</p>
               <p>Petrik vállat vont.</p>
               <p>- Majd csak lesz valahogy. De mindenek előtt pénz kellene.</p>
               <p>- Azt jól tudod, hogy pénz nincs. Legalább egyelőre nincs. Az ilyesmit nem lehet
                  felfujni. Sokszor kell még nekem odautazni, míg Katufrékot leveszem a lábáról.
                  Holnap ebből pénz még nem lesz. Sem a jövő héten. Ha megmondtad volna, hogy
                  Katufrékkal ebben a dologban már tárgyaltál, egészen másképpen fogtam volna
                  hozzá.</p>
               <p>- Hiszen megmondtam. Hogyne mondtam volna. Talán elkerülte a figyelmedet.</p>
               <p>Galgó gondolatain átvillant, hogy mit kellene most csinálni. Torkon kellene
                  ragadni Petriket és rárivallni, felelősségre vonni hűtlen kezelésért. Kiszorítani
                  belőle fojtogatással az egész ügy még kiderítetlen részleteit. De ettől irtózott.
                  Mindenkivel jóban akart lenni. Petrikkel is jóban akart lenni.</p>
               <p>- Lehet, hogy mondtad, én nem hallottam. Szóval egyelőre pénz nincs. Légy szíves,
                  mondd meg nekem egyenesen és őszintén: nagy a baj?</p>
               <p>- Másképpen nem is tudok beszélni, mint egyenesen és őszintén. A baj persze hogy
                  megvan, de szerintem ki fogunk gázolni belőle. Én a magam részéről mindent el
                  fogok követni, ami emberileg lehetséges. Megússzuk. Szent a hitem, hogy megússzuk.
                  Tudod, sok mindent újra át kell néznem. Mostanában rengeteg sok dolgom volt,
                  bonyolult tárgyalásaim voltak, az ujság nagyon sok dolgot ad. Elé kell vennem ezt
                  az egész Firtos-dolgot becsületesen és el kell merülnöm benne. Tudod, ez az én
                  munkarendszerem. Így tudok legjobban dolgozni. Húzom-halogatom a dolgot, akkor
                  aztán eléveszem, rászánok este, mikor nem zavar senki, hat-nyolc órát, az nekem
                  semmi, az én baromi munkabírásomnak az meg sem kottyan. Reggelre az egész ügy
                  kristálytiszta áttekintéssel a fejemben van. Adj még egy-két napot, míg nekiülök,
                  akkor aztán pontosan számot adok az egészről.</p>
               <p>Galgó rázta a fejét.</p>
               <p>- Egy-két nap, az nagyon sok. Nekem magamnak is pénzre van szükségem. Fogalmat
                  kell alkotnom magamnak, hogy vállaljam-e végleg ezt a tiszagyarmati dolgot, vagy
                  fogadjak el valami más megbízást, mert hiszen azt gondolhatod, hogy sok egyéb
                  üzleti terv is van még a tarsolyomban.</p>
               <p>- De mire kell neked pénz, Lóránt? Hiszen mindened van a világon. Remek kosztod
                  van, ott lakol a Káváss-házban, mint egy kiskirály. Minek neked pénz?</p>
               <p>- Bocsáss meg, arról elfelejtkezel, hogy kultúrember vagyok. Nekem most okvetlen
                  szükségem van száz pengőre. Ha azt megkapom, akkor nem mondom, egy-két napig
                  várhatok. De száz pengő a legkevesebb.</p>
               <p>- Jaj, öregem, ha nekem száz pengőm volna, nem ülnék itt Tiszagyarmaton.
                  Egyszerűen nincs. Nemhogy száz, de még húsz sincs.</p>
               <p>- Azt nagyon sajnálnám, ha nem volna, mert akkor magad kényszerítenél arra, hogy
                  Dórához forduljak és tiszta képet követeljek tőle. Hiszen én itt egy virágzó,
                  lendületes, óriási üzletet akarok csinálni. Ehhez a legkevesebb, hogy ismerjem a
                  vállalatot, amellyel dolgoznom kell. Már nem tudom, mióta üldögélek itt veled az
                  irodában, meg a nyomdában, de az egész Firtos-vállalatról annyit tudok, mint
                  amikor idejöttem. Így én nem tudok dolgozni. Ezt kötelességem közölni Dórával,
                  mert én tisztességes ember vagyok. Mit bolondítsam, ha látom, hogy úgysem tudok
                  segíteni rajta? Pedig Isten látja a lelkemet, ezt nem szívesen teszem. Csak
                  izgatom vele. Ha elkezdem vele megbeszélni ezt a hitelezési csalás-ügyet, sírni
                  fog, kétségbeesik, nyügösködik. Mi hasznunk van abból?</p>
               <p>Petrik ijedten gondolkozott.</p>
               <p>- Ötven pengő nem lesz elég? Holnapra ígértem egy ügyfelemnek ötven pengő
                  behajtott pénzt, ő majd vár holnaputánig. Azt az ötvenet odaadhatom.</p>
               <p>- Nem, nekem sajnos száz pengőre van szükségem. Sőt, ha nagyon gondolkozom, száz
                  nem is elég. Százhúsz kell.</p>
               <p>- Nem bánom, legyen hatvan.</p>
               <p>- Százhúsz.</p>
               <p>Így alkudoztak még egy darabig. Galgó győzött. Megállapodtak százhúsz
                  pengőben.</p>
               <p>- Na, add ide a pénzt, öregem, mert én sietnék haza vacsorázni.</p>
               <p>Petrik leigázottan és síró hangon esdekelt:</p>
               <p>- Legalább azt várd meg, amíg letörlöm a lábamat. A te százhúsz pengőd miatt
                  tüdőgyulladást kapjak?</p>
               <p>Gondosan megdörzsölte két lábafejét, felhúzta a kikészített papucsot és kivett az
                  íróasztala fiókjából százhúsz pengőt.</p>
               <p>- Köszönöm, - szólt Galgó, - most már várhatok egy-két napot. Ha aztán majd
                  összeülünk, én is elmondom részletesen, miben maradtam Katufrékkal. Szervusz.</p>
               <p>Vidáman ment vacsorázni. Otthon csak kezet mosott a szobájában, már indult is az
                  ebédlőbe. Ott terített asztal várta, Nóra és Dóra csak az ő érkezésére várakoztak.
                  Belépéskor igyekezett gondterhelt és igen fáradt arcot felvenni. Nagy sóhajjal
                  ereszkedett le a székre, mint a minisztertanácsról hazatérő államférfi. Aztán két
                  tenyerével megsímogatta gyötrött arcát, de vidáman nézett fel.</p>
               <p>- Jól vannak? Nincs itthon semmi ujság?</p>
               <p>- Sajnos, van.</p>
               <p>Az volt az ujság, hogy az idióta fivért megverte két legény. Csúnyán megpofozták a
                  ház előtt, aztán elszaladtak. Nyilván valami nő volt a dologban. Az elmebajos
                  fiatalember, noha ezt szigorúan megtiltották neki, gyakran megcsípkedte a
                  jövő-menő parasztlányokat. Komoly baja nem lett, de tele van kék folttal, le
                  kellett fektetni.</p>
               <p>- Ezzel is csinálnom kell valamit, - mondta Galgó, - de majd rendbehozom ezt
                  is.</p>
               <p>A leány nem szólt semmit. De az asszony rajongva tekintett Galgóra.</p>
               <p>- Nem is tudom, hová lennék maga nélkül, Lóránt.</p>
              
            </div>
            <div type="chapter">
               <head>XII.</head>
               <p>Galgó vidáman és könnyedén élte életét Tiszagyarmaton. A felelősségnek még csak az
                  árnyéka sem érintette a Firtos-vállalat miatt. Lelkiismeretében ez a kérdés
                  sohasem bukkant fel, legföljebb az volt a kérdés, hogy mit felelt volna annak, aki
                  történetesen felelősségre vonja. Annak azt felelte volna, hogy kénytelen minden
                  felelősséget Petrikre áthárítani, mert Petrik az, aki még mindig nem adott neki
                  tiszta jogi képet a helyzetről. Petrik az, akinek lelkét többrendbeli görbe és
                  eddig tisztázatlan dolog nyomja az egész ügyben. Petrik az, akivel «nem lehet
                  beszélni». De a felelősséggel így voltak mások is. Petrik azt mondta önmagának,
                  hogy nagyon sok a dolga a szerkesztőséggel, a Galgóval való mélyreható és átütően
                  informáló beszélgetést húzni-halasztani kell, míg ezek valahogyan dűlőre nem
                  kerülnek és egyáltalán, törje a fejét Galgó, hiszen ő vállalta a kátyuba jutott
                  vállalat szanálását, törődjék a dolgokkal ő, mit fájjon neki a Galgó feje. Dóra
                  két férfit tudott maga mellett, akik anyagi sorsát kezükben tartják, azok
                  férfiak, majd csinálnak valamit. Nóra viszont hátat fordított az egész kérdésnek.
                  Kegyetlen közömbösséggel mutatta, hogy őt ebből az ügyből egyetlenegy részlet sem
                  érdekli. Ha Káváss lenézett volna az égből, tétlen, kényelmes és derűs arcokat
                  látott volna mozogni háza táján és joggal azt hihette volna, hogy nyugodtan
                  örvendhet odafent az üdvösségnek, hajdani otthonában nincs semmi baj.</p>
               <p>Így tehát Galgó is vígan élte világát, szorgalmasan bejárt a szerkesztőségbe és
                  tevékenyen részt vett az ujság megcsinálásában. Esze csak azon járt, hogy az
                  útjába került új hölgyek közül hogyan és kinek fogja megnyerni hajlandóságát. Az
                  idő már őszre fordult, Nóra nem járhatott le a Tiszára, fent maradt a házban,
                  többnyire bezárkózott és olvasott. Dóra jött-ment, mondva csinált okokon elment
                  valami üzletfélhez és megtárgyalt olyan dolgokat, amelyeken már nem volt semmi
                  tárgyalnivaló. Galgó hol az egyikkel, hol a másikkal ült le beszélgetni, de a
                  dolgok sehogyan sem mentek előre. Az asszony komolyan vette a gyászévet és
                  gondosan vigyázott arra, hogy kísértésbe ne jöjjön; másként nem volt hajlandó
                  leülni beszélgetni, mint nyitott ajtók mellett. A lány pedig minden alkalommal
                  unalmas lelki problémákba kezdett, Galgó múltját faggatta és őszinteségét akarta
                  kitudni.</p>
               <p>Történt egy alkalommal, hogy miután együtt megvacsoráztak és kiki aludni tért,
                  Galgó keresztülhaladván az udvaron, előszobájában beleütközött Emerbe, aki akkor
                  fejezte be az ágyazást. Galgó szó nélkül átölelte és meg akarta csókolni. Emer
                  fojtottan kacagott és nem hagyta magát. Fejét vihogva hajtotta erre-arra, csak
                  hogy szájához ne lehessen jutni. Ebből néma és jókedvű dulakodás következett.
                  Egyszerre Emer felsikoltott és elengedte magát, rémült tekintete a bejáratra
                  szegeződött. Galgó meglepetten hátrafordult, az ajtóban ott állt Nóra. Emer sunyin
                  lehajtott fejjel iszkolt kifelé és már nem is volt sehol.</p>
               <p>- Kérem, - mondta Nóra könnyedén, - a házirendnek ezt a pontját talán még senki
                  sem közölte magával: a személyzettel évődni ebben a házban tilos. De nem is nagyon
                  ajánlatos, az itteni legények nagyon verekedősek. Kínos volna nekünk, ha e háznál
                  véres botrány történnék. Elég nekem az öcsémre vigyázni. Úgy látszik, magának
                  sincs több esze, mint neki.</p>
               <p>- Én dühömben fordultam ehhez a lépéshez, - felelt Galgó azonnal, - dacból és
                  kétségbeesésből. Már hetek óta ostromlom magát és nem kapok egyebet, mint
                  prédikációkat. Elkeseredésemben az öngyilkosságnak ezt a faját választottam.
                  Elkezdtem udvarolni Emernek.</p>
               <p>- Bámulatos, hogy mennyire azonnal készen áll a hazugságra. Nem baj, én már
                  lemondtam magáról. Csak folytassa Emert nyugodtan tovább. Fő, hogy én se vegyem
                  észre és más se. Különben azért jöttem, mert egész délután kerestem az öngyujtómat
                  és most jutott eszembe, hogy maga délben szórakozottan zsebrerakta. Legyen szíves
                  visszaadni és ne vegye rossznéven, hogy a szórakozását megzavartam.</p>
               <p>Galgó belépett a szobájába és meggyujtotta az éjjeliszekrényen a gyertyacsonkot.
                  Alig volt egy ujjnyi. És valóban ott volt az öngyujtó az éjjeliszekrény
                  márványlapján. Nóra átvette.</p>
               <p>- Harag azért nincs, - mondta mosolyogva, - ne vegye rossznéven, amit mondtam.</p>
               <p>- Köszönöm. Sokkal nagyobb dologról van itt szó, mint valami apró neheztelésről,
                  amit holnapra úgyis elfelejt az ember.</p>
               <p>- Nagyobbról? Ugyan. Vajjon miről?</p>
               <p>- Ne mondja ezt ilyen cinikusan. Nagyon sokról van szó. Maga megválthatta volna az
                  életemet, ha akarja. Nem akarta. Hát jó. Majd még lesz, aki szeret engem.
                  Odaszegődöm valakihez, hű leszek hozzá és odaadó. És őszinte. Majd megmutatom én
                  magának, hogy ki vagyok. Véres könnyeket fog maga sírni, hogy ilyen könnyelműen
                  eldobott magától. De akkor már késő lesz.</p>
               <p>Nóra rápillantott az imbolygó gyertyafényben. Tekintete érdeklődést mutatott.</p>
               <p>- Csukja be az ajtót és ne beszéljen ilyen hangosan, mert minden szó kihallatszik
                  az udvarra.</p>
               <p>Galgó becsukta az ajtót. Nóra leült arra a székre, amely a vetett ágy tövében a
                  lakó levetendő ruháit várta.</p>
               <p>- Szóval hozzászegődik valakihez és ahhoz őszinte lesz. Miért nem kezdte ezt
                  rajtam?</p>
               <p>- Én magához mindig őszinte voltam.</p>
               <p>- Ugyan ne hazudozzon most is. Elejéről kezdi. Maga egyszer volt hozzám őszinte.
                  Mikor lenn a Tiszánál elmondta, hogy apja milyen brutálisan kegyetlen volt
                  magához. Akkor ez az őszinteség úgy felkavarta, hogy sírt is. Onnan láttam, hogy
                  maga nem igen nyitotta ki a lelkét senkinek, ha egyetlen vallomás ennyire kihozza
                  a sodrából. A maga egész élete csupa hazugság. És ez az oka, hogy nem én
                  vesztettem el magát, hanem maga vesztett el engem.</p>
               <p>- Végleg?</p>
               <p>- Végleg, kedves Lóránt, végleg.</p>
               <p>- Úgy. Akkor ez az én halálbüntetésem.</p>
               <p>- Ugyan, ne mondjon ilyen nagy szavakat. Ördögöt fog maga meghalni.</p>
               <p>- Elmegyek az útjából örökre. Elmegyek innen.</p>
               <p>- Mi a manónak menne el innen? Engem nem zavar. Különben is, hogy elmegy-e, vagy
                  itt marad-e, ez nem rám tartozik, hanem Dórára. Ha elmegy, őt hozza zavarba. Ámbár
                  nem tudom, hogy Dórának nem volna-e hasznosabb, ha gyökeres tisztogatást csinálna
                  az ügyei körül és túladna azon a mamlasz Petriken, sőt magán is. Maga nem az az
                  ember, aki őt meg tudja menteni. De erről én nem beszélek vele. Dóra azt csinál,
                  amit akar.</p>
               <p>Nóra felállott.</p>
               <p>- Én csak itt ülök, odabent pedig vár a könyvem.</p>
               <p>- Nóra, - mondta Galgó színésziesen, - ha most elmegy innen, én becsületszavamra
                  mondom, öngyilkos leszek.</p>
               <p>A leány elnevette magát és visszaült.</p>
               <p>- Maga képes egy álló percig visszatartani a lélekzetét, hogy megfulladjon.
                  Hazugságból. De egy perc mulva meggondolja és mégis elkezd lélekzeni. Mi célja van
                  annak, hogy most visszaültem a székre? Mi mondanivalója lehet még számomra, mikor
                  nyilvánvaló, hogy menthetetlen ember? Az elején azt hittem, hogy jó matéria, csak
                  rossz útra tévedt. De nyilván rosszul ítéltem meg. Magának vérében van a
                  haszontalanság. Egy időben még arról ábrándoztam, hogy visszavezetem önmagához.
                  De kezdem látni, hogy az aféle kékharisnyás rögeszme volt. Felejtsük el az
                  egészet. Maga szépen lefekszik, én pedig visszamegyek aludni. Nem kell akkora
                  hűhót csapni az egészből.</p>
               <p>- Hogyan érti azt, hogy visszavezet engem önmagamhoz?</p>
               <p>- Úgy értem, ahogy mondom. Ha maga a lelke mélyén derék és tiszta ember volna,
                  ahhoz az emberhez vissza tudnám vezetni. Akkor képes lenne arra is, hogy igazán
                  beleszeressen valakibe. Így nem. Tele hazugsággal, szélhámossággal, lustasággal,
                  könnyelműséggel nem lehet szeretni. Én tudom, hogyan kell. Én már egyszer
                  szerettem valakit. De előbb visszavezettem önmagához.</p>
               <p>- A sógorát?</p>
               <p>- Azt. Mindegy. Esendő ember volt, de csupa melegség és jóság. Maga csak üres.
                  Szívből sajnálom.</p>
               <p>Galgó hirtelen letérdelt Nóra mellé. Az az ijedelem, hogy a leány itthagyja,
                  váratlanul olyan ellágyulással töltötte meg, amelyről maga sem tudott. Térdelő
                  helyéből úgy nézett fel Nóra arcára, mintha imazsámolyról tekintett volna fel.</p>
               <p>- Ne menjen el, Nóra. Beszélgetni akarok magával. Úgy érzem, hogy most dől el az
                  életem.</p>
               <p>Két kezét rátette a lány két térdére. De mozdulatában nem volt semmi érzéki. Úgy
                  érezte, hogy benne is most egyszerre végtelen képesség van melegségre és jóságra.
                  Ez a felfedezés édes hiúsággal és meghatottsággal töltötte el. Szeme könnybe
                  lábadt. Sietett teljes arccal tekinteni Nóra arcára, hogy könnyei kellő benyomást
                  gyakoroljanak. Saját megindulását most még ápolni igyekezett és kevés lelki munka
                  után csakugyan sikerült kiadósan sírva fakadnia. Ezt azután színészileg szépen fel
                  is díszítette: arcával leborult Nóra ölébe és formásan kidolgozott ziháló
                  zokogásra fakadt. Két karját segélytkérően terjesztette maga elé és ezzel a
                  mozdulattal, amely összezáródott, megölelte a leány derekát. Így zokogott bele a
                  leány ölébe, válla és melle rázkódott. Haján női kezet érzett.</p>
               <p>- No, szegény fiú, - hallatszott a leány vígasztaló és szelíd suttogása, - csak
                  sírja ki magát. Úgy-e, milyen jó? Mondjon el mindent, ami a szívét nyomja.</p>
               <p>A kéz lassan cirógatta a haját. Ettől még lágyabban és odaadóbban tudott zokogni.
                  Mintha valami cigánymelódia ostoba szövege kavarta volna fel, amelynek butaságát
                  egészen jól látja az ember, de annál jobban megindul tőle.</p>
               <p>- Csak szép lassan, - folytatta a leány, - sírja ki magát, aztán majd
                  beszélhet.</p>
               <p>A cirógató kéz tovább becézte. Ő csak sírt tovább, úgyszólván kényelmesen és
                  kedvére, míg aztán elcsendesedett s felemelte a leány öléből könnyes arcát.</p>
               <p>- Beszéljen, - súgta a leány és most már arcát simította végig, - beszéljen. Rossz
                  volt eddig így élni?</p>
               <p>- Nagyon rossz volt. Árva voltam és boldogtalan.</p>
               <p>- Lássa, lássa. Nem volt senkije?</p>
               <p>- Soha. Mindenkinek mindig hazudtam. Én nem tudom, miért. Azt hiszem, lustaságból.
                  Kényelmesebb volt hazudni, mint nem.</p>
               <p>- Annak is hazudott, akit szeretett?</p>
               <p>- Mindenkinek. Akit szerettem, azt lenéztem, mert olyan könnyű volt félrevezetni.
                  Még meg is haragudtam rá, mert becsaphattam. Ez az én apai örökségem. Neki mindig
                  hazudnom kellett. Rásiklottam erre a kényelmes útra. Pedig nem akartam rosszat.
                  Mit akartam? Egyszerűen a nyavalyás kis életemet. Egy kis békességet, tetőt a
                  fejem fölé, nyugalmas üldögélést a kávéházban, egy jóformájú nőt, akinek kellemes
                  szagú a haja. Olyan sok ez? Semmi. Alamizsna az élettől. És könnyen ment, miért ne
                  csináltam volna! Dolgozni nem tudok, mert sohasem tanultam...</p>
               <p>- Várjon csak, Lóránt, hadd szakítom félbe. A munka nem való magának. Ismernie
                  kell sajátmagát: kezdeményező gondolata nincs, szervezésről fogalma sincs. Nem
                  tud mást, csak szemlélődni. És a lelke mélyén gyerek. Vásott, gonosz gyerek, de
                  gyerek. Hiába is határozná el, hogy ezentúl megembereli magát. Maga arra nem való.
                  Maga mellé anya kell, aki játszani hagyja és gondozza. Maga mellé én kellenék.</p>
               <p>- Nóra, - hördült fel Galgó, - legyen a feleségem!</p>
               <p>- Lennék, - súgta nyugodtan Nóra, - ha tudnám, hogy holnap...</p>
               <p>Itt hirtelen abbahagyta a mondatot, mintha hallott volna valamit. De miután a
                  levegőbe figyelt egy-két pillanatig, megnyugodott. Folytatta a mondatot:</p>
               <p>- ...hogy holnap is tart még ez a hangulata.</p>
               <p>A leégett gyertya lángja most kezdett haldokolni: nagyokat lobbant és ugráló
                  árnyékokat vetett a falra.</p>
               <p>- Hogy holnap tart-e még? Hogyan mondhat ilyet? Kérdezze meg akár mához öt évre.
                  Vagy mához húsz évre! Ilyenkor irigylem a költőket. Olyan jó érzés lehet
                  elmondani, hogy mi van az ember lelkében...</p>
               <p>- Mondja csak, Lóránt, mikor írta maga azt a verset, ami megjelent a lapban?</p>
               <p>Ebben a pillanatban heves mozdulattal felszakították az ajtót. Dóra állott annak
                  sötét négyszögében. Galgó felpattant a Nóra lába mellől és felállott. Még egy
                  pillanatig egymásra meredtek, de akkor a gyertya utolsót lobbant és elaludt.
                  Vaksötétben maradtak. És a sötétben Nóra hangja szólalt meg:</p>
               <p>- Mi járatban vagy itt, Dóra?</p>
               <p>Nyugodtan beszélt, nyugalmában volt valami lebecsülés és gúny.</p>
               <p>- Mindent hallottam, - felelte a vaksötétben Dóra hangja.</p>
               <p>- Akkor mégsem képzelődtem az imént. Azt hiszem, a te lépésed recsegését
                  hallottam. Nekem úgy tetszik, angyalom, hogy hallgatództál.</p>
               <p>Ugyanekkor gyujtó nesze is hallatszott. Galgó az éjjeliszekrény mellett állott és
                  új gyertyát keresett, hogy meggyujtsa.</p>
               <p>- Nem látjuk egymást, - mondotta, - így nem lehet beszélgetni.</p>
               <p>Lassan piszmogott a gyertyával, amelynek érintetlen hegye csak lassan pedzette a
                  tüzet, mígnem kékes, alig látható lángja lassan belekapott a szövétnekbe.</p>
               <p>- Nagyon rosszul tetted, hogy mindent hallottál, - mondta Nóra, - mert ez az én
                  magánügyem, ezt nem illik kihallgatnod. Tisztára olyan, mintha a levelemet orvul
                  felbontottad volna.</p>
               <p>Dóra hirtelen élesen hangosra fordította a szót. Izgalmában akadozott. Szinte
                  kiáltotta:</p>
               <p>- Ez nem csak a te magánügyed. Ez az én magánügyem is! Akarom tudni, hogy Lóránt
                  mit mond a fülem hallatára!</p>
               <p>A leány felállt és szembefordult nővérével. Galgó nem szólt semmit, hallgatott a
                  sarokban és szeretett volna seholsem lenni. A nővérek jó darabig mereven nézték
                  egymást. Akkor Nóra válaszolt:</p>
               <p>- Dóra, te egyszer elvetted tőlem, akit szerettem. Hozzámentél feleségül. Ezt most
                  visszaadom neked. Te szerelmes vagy ebbe az emberbe. Ezt én ezennel elveszem
                  tőled. Hozzá fogok menni feleségül. Most mondhatsz, amit akarsz, az engem már nem
                  érdekel. Maradsz még? Mert én még maradok. Be akarom fejezni Lóránttal a
                  beszélgetést. De ha akarod hallgatni, csak foglalj helyet. Kényelmesebben hallod,
                  mintha az ajtóban fülelsz. Bennünket nem zavarsz.</p>
               <p>Az asszony meredten bámult hol nővérére, hol Galgóra. Mondani akart valamit és
                  lendületet is vett hozzá, de néma maradt. Akkor egyszerre viharosan sarkonfordult,
                  elsírta magát, feltépte az ajtót és elrohant.</p>
               <p>- Ez most már rendben van, - mondta Nóra nyugodtan és kegyetlen elégültséggel.</p>
               <p>Galgó elérkezettnek látta a pillanatot. Odalépett, magához ölelte a leányt és
                  száját kereste. De az kiszabadította magát.</p>
               <p>- Nem, Lóránt, most hagyjon békében. Fontosabb, hogy megmondjam magának: a
                  felesége leszek. Semmi értelme sokat várakozni, megtartjuk az esküvőt, amilyen
                  hamar csak lehet. Most fáradtak vagyunk mind a ketten, holnap reggel majd
                  megbeszéljük, milyen írásokat kell beszerezni. Holnap meg is csókolhat. Ma
                  nem.</p>
               <p>Két keze közé fogta Galgó fejét könnyedén és lehelletszerűen megcsókolta az arcát.
                  És már ki is suhant a szobából. Galgó szoborszerű ámulattal ott maradt a szoba
                  közepén és csak lassan tért magához. Odahúzta a széket és leült. Soká
                  gondolkozott. Aztán elhatározta, hogy lefekszik. Lassan levetkőzött és elfujta a
                  gyertyát. Jó félóráig hánykolódott az ágyban, akkor megint meggyujtotta a gyertyát
                  és lábát papucsba bujtatta. Odaült asztalához, írószerszámot keresett elő és
                  miután fejét félkönyökre támasztva soká gondolkozott a szövegről, nekikezdett a
                  levélnek.</p>
               <p>Drága Teri! Bizonyára meg fog lepni, hogy annyi idő multán felbukkanok a multból.
                  Semmi haragot nem érzek irántad, s ha valaha megbántottál, azt elfelejtettem.
                  Keblemben mindig őrizni fogom vonzó emlékedet. Most azzal a kéréssel fordulok
                  hozzád, hogy segíts házasságunk fordulását jogilag is rendezni. Az együttélést te
                  szüntetted meg, a válókereset beadásához szükséges félesztendő most múlt el, tehát
                  a bíróság minden nehézség nélkül kimondja a válást, ha mindketten válni akarunk.
                  Arra kérlek, nevezz meg egy ügyvédet, akivel tárgyalni lehet és közöld ezen jogász
                  címét, mégpedig Soltész címére, mert bizonyára tudod, hogy új életet kezdtem és a
                  címem még bizonytalan, mert a rengeteg ajánlat között még most kell választanom,
                  mert arisztokrata pártfogóim elhalmoznak ajánlatokkal, mert a vér nem válik vízzé.
                  Tehát válaszolj express levélben postafordultával. Bizony másként képzeltem el
                  frigyünket, mikor az esküvőn az igen szót elrebegted, de távol legyen tőlem a
                  multak felhánytorgatása. Tehát egy örökszép dallal zárom levelemet, adjon Isten
                  szebbet, jobbat nálamnál, de énnekem csak olyat, mint te voltál. Maradok
                  szeretettel hűséges volt férjed, Lóránt.</p>
               <p>Ehhez egy másik levelet is kellett írni. Még pedig Soltésznak.</p>
               <p>Kedves egyetlen jóbarátom, te megtestesült Jóság és Szeretet! Végre teméntelen
                  munka közepette hozzájutok, hogy írhassak neked, miután már hetek óta óráról-órára
                  halogatom a levélírást, de hiszen te bizonyára tudtad és megérezted a távolból,
                  hogy baráti szívem minden melegével csak rád gondolok, és most is alvásomból
                  veszem el az időt, hogy legalább futólag beszélgessek veled. Első közlendőm, amit
                  kétségkívül kitörő örömmel fogsz olvasni, hogy végre rámtekintett a Gondviselés és
                  oly sok balszerencse után sorsom jelentékenyen megjavult. Vezérigazgatója lettem
                  egy hatalmas közlekedési vállalatnak. Hajnaltól késő éjszakáig megfeszített erővel
                  dolgozom, képzelj el lelki szemeiddel, amint egy nagy cég emberei élén hatalmas
                  szervezőmunkát végzek, szigorúan, de igazságosan. Anyagi helyzetem is teljesen
                  megváltozott. Apránként minden adósságomat kifizetem, ezért most már neked is meg
                  fogom hiánytalanul küldeni azt a bizonyos csekélységet, de ehhez feltétlen
                  szükséges, hogy a pontos összeget közöld velem, mert olyan rút hálátlanságra, hogy
                  esetleg kevesebbet adok vissza, mint amennyit egy magasztos barát nagylelkűségével
                  bocsátottál életem legizgalmasabb idején rendelkezésemre, az én belémnevelt úri
                  természetem folytán nem vagyok kapható. A mellékelt levelet juttasd el volt
                  nőmnek, lehetőleg express, a postaköltséget is kegyeskedjél tartozásomhoz
                  hozzáírni. A borítékot címezd meg, címe Drezda, Lange-Gasse. Ezt a jelen levelemet
                  csak futólagos híradásnak vedd, rövidesen hosszú levelet írok, részletesen hírt
                  adok lelkiállapotomról, amely minden várakozást kielégít. Várom híradásodat,
                  tudósíts a galambokról, munkádról, minden részletről, általában a legcsekélyebb
                  részletek is érdekelnek, amelyek veled vannak összefüggésben. Képzeletben most
                  válladra borulok, és most jobban érzem, mint valaha, hogy Isten azért rendelt
                  nekem, hogy a hiányzó édesapát pótold nekem. Végtelen szeretettel és a síron túl
                  is viruló barátsággal ölel és csókol szerető barátod, Lóránt. Címem: G. L.
                  vezérigazgató úrnak, Tiszagyarmat, Káváss-kastély.</p>
               <p>A borítékot megcímezte Soltésznak, leragasztotta és újra lefeküdt. Most már nem
                  hánykolódott többé, egy perc mulva az igazak álmát aludta.</p>
               <p>Reggelijét rendszerint behozták. Most is arra riadt fel, hogy Emer motoszkál
                  éjjeliszekrényén. Felébredt, kifordult a fal felől és arca mosolyra húzódott.
                  Kinyúlt az ágyból és éppen elérte Emert. De a menyecske elhúzódott.</p>
               <p>- Elmegyek, - mondta röviden.</p>
               <p>- Ne szaladj, hova mégy már?</p>
               <p>- Nem úgy megyek el, hanem elmegyek. Nóra kisasszony ma reggel felmondott.</p>
               <p>Galgó felült az ágyban. Most jutott eszébe az elmúlt éjszaka története.
                  Csodálkozva bámult maga elé egy pillanatra.</p>
               <p>- Elmégy? - mondta aztán gyáván.</p>
               <p>- El. Most még nem állok be sehová, a kisasszony kiadta egész hónapra a
                  fizetésemet, csak pusztuljak mennél hamarább. Most hazamegyek az uramhoz, oszt
                  majd elsején beállok valahová. Hát az én Istenem áldja meg a nagyságos urat.</p>
               <p>- Isten áldjon meg, Emer. Várjál csak egy kicsit. Add ide a kabátomat.</p>
               <p>Elővette Petrik százasát. Még fel sem váltotta.</p>
               <p>- Hozzál vissza nekem kilencvenöt pengőt.</p>
               <p>- Köszönöm szépen. Egy levelet is hoztam a nagyságos úrnak.</p>
               <p>Galgó odanézett az ezüsttálcára. Valóban levél támaszkodott a kávéscsészéhez.
                  Mindjárt megismerte az írást: Dóra írása. Feltépte a borítékot és olvasni kezdte a
                  levelet. Dóra hosszú, szálkás, lilatintás betűi ezt mondták:</p>
               <p>Tisztelt Uram! A tegnap történtek után nem marad más hátra, mint az ön meglepő
                  döntését tudomásul vennem. Azt beláthatja, hogy bizalmas természetű üzleti
                  összeköttetésben nincs módomban maradni önnel. Ezért már értesítettem ügyvédemet,
                  hogy önnel a cég felmondását közölje. Éljen boldogul. Kiváló tisztelettel, Firtos
                  Dóra.</p>
               <p>- Jól van, - felelt hangosan Galgó, - van még valami ujság?</p>
               <p>- Igenis, a kisasszony azt izeni, hogy az ebédlőben várja a nagyságos urat. Isten
                  áldja meg, nagyságos úr.</p>
               <p>Emer elment. Az ajtóból alamuszi mosollyal még visszanézett, mint kacér és
                  rosszhiszemű ígéret, amely nem fog visszatérni többé. Galgó megreggelizett, aztán
                  kényelmesen felöltözködött. Mivel kint esős és hideg szél fujt, vállára kapta
                  felöltőjét és átment az udvaron keresztül az ebédlőbe.</p>
               <p>- Jó reggelt, angyalom, - mondta Nóra, aki olvasott az asztal mellett.</p>
               <p>- Jó reggelt, kezét csókolom. Mondja, ez igaz?</p>
               <p>- Micsoda?</p>
               <p>- Ez a hihetetlen boldogság. Azt hiszem, hogy még mindig álmodom. Félek, hogy
                  felébredek.</p>
               <p>- Ki korán kel, aranyat lel. Tessék kilencvenöt pengő. Emer már elment. És
                  miheztartás végett közlöm magával, hogy ezentúl ilyen Emer-dolgok nem léteznek. Ha
                  rájövök valamire, Isten irgalmazzon magának.</p>
               <p>Galgó nevetett.</p>
               <p>- Hálistennek. Eddig is ez hiányzott nekem. Hogy valaki keményen rendben tartson.
                  Különben pedig állástalan úriember vagyok. Olvassa el ezt a levelet.</p>
               <p>Nóra csak rápillantott a levélre és bólintott.</p>
               <p>- Joga van. Viszont magának jár egyesztendei felmondás. Minden elsején szépen fel
                  fogja venni a pénzt. Ha nem kapja meg, pöröl. Mi itt a fizetése magának?</p>
               <p>- Ezt bajos megmondani. Talán Petrik tisztázhatná.</p>
               <p>- Nem Petrik, hanem a bíróság. Ki kell majd kényszeríteni egy ítéletet, akkor
                  aztán nincs veszekedés. Mert ha volna, ismétlem, akkor rögtön pörölni kell.
                  Mihelyst ítélet van, azonnal végrehajtani. Egyévi felmondás jár, ennél többet nem
                  követel, de ezt aztán az utolsó krajcárig. Persze más ügyvéddel.</p>
               <p>- Hogy tud maga Petrikkel szakítani?</p>
               <p>- Ez már rég esedékes. És Petrik jól tudja. Ő csak maradjon a Dóra ügyvédje,
                  hozzám semmi köze. A földbirtokot bérbe adtuk, a bérlő rendesen fizet, a szerződés
                  még négy évig tart, addig nincs bajom vele. Az egész Firtos-dologhoz semmi közöm,
                  Dóra csak egye meg, amit főzött.</p>
               <p>Galgó zavartan dobolt az asztalon. Félénken kockáztatta meg a kérdést:</p>
               <p>- Hol van Dóra?</p>
               <p>- Fogalmam sincs, de nem is érdekel. Magát miért érdekli olyan nagyon?</p>
               <p>A vőlegény csodálkozva kapta fel a fejét. Ez a Nóra teljesen más volt, mint az
                  eddigi Nóra. Arcán valami leplezetlenül támadó jellegű kegyetlenség jelent meg. És
                  bizonyos erő, amely a szemlélőben félelmet keltett. Galgó az egészet nem így
                  képzelte. Azt várta az elmúlt éjszaka után, hogy miután most már szerelmes mátkái
                  egymásnak, Nórának első dolga lesz megbújni és bezárkózni vele valahol a házban és
                  karjai közé repülni, hogy az egész világot elfelejtsék. Az a kép élt képzeletében,
                  hogy Nóra behúnyott szemmel hátrahajtja a fejét és aléltan adja át magát a
                  boldogságnak. Ehelyett józanul itt ülnek ketten az ebédlőben és egyévi
                  felmondásról beszélgetnek.</p>
               <p>- Engem sem érdekel különösebben, de attól tartok, hogy kényszeredett napokat
                  fogunk átélni, míg a helyzet valahogy ki nem alakul.</p>
               <p>- Miért? Ezt nem látom be. Dórának kétségkívül joga van felmondani. Ezt megtette.
                  A maguk személyes viszonyát ennek nem kell zavarnia. Hacsak nincsenek olyan
                  szempontjaik, amelyeket én nem ismerek. De ha így van is, most már nem törődöm
                  vele. Ahogy Emert tegnap este megölelgette, lehet, hogy titokban ugyanígy
                  szédítette egy kissé ezt a boldogtalan Dórát is. Mindezek után az éjszaka pontot
                  tettem. Ami volt, az elmúlt. Maga az én vőlegényem és egy házban él a leendő
                  sógornőjével. Ez nem olyan csodálatos helyzet, hogy külön kellene beszélni róla.
                  Majd megszokják.</p>
               <p>- Természetesen, de mégis... Nem én fogom nehezen viselni ezt a helyzetet, hanem
                  ő. Neki a közös étkezés nagyon is kényelmetlen lesz...</p>
               <p>- Nem lesz. Efelől már intézkedtem. Mi ketten külön fogunk étkezni, még pedig az
                  én szobámban. Ő az öcsénkkel fog étkezni a saját szobájában. Ez az ebédlő egyelőre
                  üzemen kívül marad. Ha majd megtörtént az esküvő, új beosztás következik az egész
                  házban. Az új beosztás meg fog felelni a vagyoni arányoknak. Dóra elspekulálta a
                  saját pénzét, tele van adóssággal és nem tudom, hogy végleges leszámolás esetén
                  marad-e valamije egyáltalában. Az én vagyonrészem hiánytalan. Sőt készpénzem van.
                  Ha kénytelen eladni valamit, én meg tudom venni.</p>
               <p>Galgó figyelmesen nézte menyasszonyát. Érdekesnek és félelmesnek találta.</p>
               <p>- Nem szeretném, angyalom, ha maga elkezdene üldözni engem. Maga ellenségnek
                  egyenesen félelmetes. Ennyire gyűlöli Dórát?</p>
               <p>- Én nem gyűlölök senkit. Mindenki vigyázzon a magáéra. Én is vigyázok arra, ami
                  az enyém, és ami az enyém, azt nem adom senkinek. Az élet olyan, mint az őserdő.
                  Az antilop lelegeli a virágot, a tigris lelegeli az antilopot. Aki érzeleg, annak
                  nincs igaza. Maga most mit csinál?</p>
               <p>- Megyek a szerkesztőségbe.</p>
               <p>- Helyes. Ha kedve van, csinálja ezt. De Petriknek semmit ne csináljon ingyen. Ha
                  maga jól tud segíteni neki, akkor Petrik úr ezt fizesse meg.</p>
               <p>Galgó agyafúrt arcot vágott és belekaszált a levegőbe.</p>
               <p>- Megvan nekem erre a tervem, ne féljen.</p>
               <p>- Miféle terve van?</p>
               <p>- Petrik teljesen kifogyott a pénzből. Ez a nyomda ölébe fog hullani annak, aki
                  érte nyúl. Én már tudom is, hogy ki lesz az.</p>
               <p>- Remélem, nem maga.</p>
               <p>- Ó, nem.</p>
               <p>- Azért. Mert magának az üzletről fogalma sincs. Én ezt a nyomdát bármely
                  pillanatban megvehetném. Csak meg kellene billenteni ezt a Petriket. Csak meg
                  kellene kezdeni a végleges elszámolást. De nem teszem. A nyomdához nem nyúlok. A
                  nyomda csak fizessen magának, de ne legyen a magáé. Mi a maga terve?</p>
               <p>- Rábeszélek egy szakembert, hogy tegyen bele pénzt. Egyelőre nem akar. De ez
                  sváda kérdése. Majd akar. Közben én úgy beledolgozom magam a lapba, hogy
                  lassanként nem lehet nélkülözni. Szerkesztő leszek. Egy ujsággal mindent meg lehet
                  csinálni a világon. Képviselő leszek. Aztán főispán. Amit akarok. Ezt Petrik is
                  érzi az ujságról, de a buta fejével nem tudja használni a lapot. Majd én tudom.
                  Mindenesetre pénzt kell szereznem hozzá. És már tudom is, kitől fogom szerezni.
                  Egy bizonyos Katufrék nevű embertől, aki...</p>
               <p>- Ne mondja tovább, mindent tudok róla. Az a csúnya kancsal lánya van. Hogyne,
                  hogyne. Jól ismerem. Itt is járt. Apámmal volt egyszer-kétszer üzleti tárgyalása.
                  Igen kemény ember. Azt bele akarja sodorni valamibe? Az nehéz falat lesz
                  magának.</p>
               <p>- Majd felkötöm a lábravalót. Most megyek a szerkesztőségbe dolgozni.</p>
               <p>Felálltak. Nóra kezet nyújtott. Galgó megragadta a leány kezét. Mélyen a szemébe
                  nézett. És erős elhatározással magához akarta rántani menyasszonyát. Nóra
                  nyugodtan maga elé tartotta két kifeszített karját.</p>
               <p>- Ne ízetlenkedjék, Lóránt. Most már igazán várhat addig, míg megesküszünk. Semmi
                  szükség nincs arra, hogy valaki benyisson és dulakodni lásson bennünket.</p>
               <p>- Nóra, maga nem szeret engem. Maga csak Dórát gyűlöli.</p>
               <p>- Dehogy nem szeretem. Hiszen a magáé leszek. És magától is függ, hogy ez milyen
                  gyorsan fog bekövetkezni. Az én írásaim rendben vannak. A maga okmányaira
                  vonatkozólag azt találnám helyesnek, ha ezzel megbízna valakit. Semmiesetre sem
                  Petriket. El fog menni, és pedig még ma délelőtt, egy ügyvédhez... nem, ezt majd
                  magam intézem el. Maga csak menjen a szerkesztőségbe, én rendbeszedem magam és
                  később én is bemegyek a községbe. Milyen iratai vannak meg magának?</p>
               <p>- Nekem? Pontosan meg kellene nézni. Őszintén szólva, nem sokat értek az
                  egészhez.</p>
               <p>- Na, majd én mindent tisztázok az ügyvéddel. Hát akkor most menjen, angyalom.
                  Pont kettőkor ebédelünk. Az sem baj, ha korábban jön haza. Az sem baj, ha dolga
                  van és késik valamit, de ha sokat késik, előbb izenje meg. Viszontlátásra,
                  drágám.</p>
               <p>Könnyedén és felületesen megcsókolta Galgó arcát. Mire Galgó kinyujtotta két
                  karját, hogy menyasszonyát magához szorítsa, már nem érte el.</p>
               <p>- Legalább egyszer, egyetlenegyszer hadd csókolom meg alaposan.</p>
               <p>- Hogyne, az ilyet már ismerem. Elkezd csókolódzni, felizgatja magát, aztán elkezd
                  dulakodni. Csak menjen a szerkesztőségbe. Jőjjön.</p>
               <p>Együtt léptek ki az udvarra. Ott pontosan ekkor ment keresztül Dóra. Galgó
                  megemberelte magát és utána szólt:</p>
               <p>- Jó reggelt, Dóra.</p>
               <p>Dóra némán, alig észrevehetően biccentett. Aztán felvetette a fejét és merev,
                  gőgös tartással sietett be az éléskamrába. Galgó mondani akart valamit, de Nóra
                  elhallgattatta.</p>
               <p>- Nem kell észrevenni. Most menjen. Gyorsan, mert én is sietek.</p>
               <p>Ha Dóra megállt volna beszélgetni és néhány közömbös szót váltott volna, a családi
                  élet látszatát meg lehetett volna menteni. Így nem lehetett. A nővérek még jobban
                  távolodtak egymástól. S az egyik távolodó hajón ott ülvén, Galgó még csak nem is
                  integethetett a másiknak.</p>
               <p>A Püspökcsanádra küldött levél gyorsan választ termett. De olyat, amely Galgót
                  meghökkentette. Levele visszaérkezett a hivatalos felbontás nyomaival. A posta
                  kénytelen volt felbontani a levelet, hogy a feladó személyét és címét megállapítsa
                  belőle. S a levélen egy pici zöldnyomású cédula ezt jelentette: meghalt. Magyarul
                  és még külön franciául: mort.</p>
               <p>Soltész tehát meghalt. Ezen nem volt mit csodálkozni: eléggé megöregedett ahhoz,
                  hogy a világnak búcsút mondhasson. De lépése gyengédtelen volt: Galgót igen kínos
                  helyzetbe hozta. Galgó ezek után kénytelen volt közvetlenül Terihez fordulni. És
                  hogy választ kaphasson, teljes címét közölni különélő feleségével. A válasz
                  postafordultával megjött Németországból. Szólt pedig a következőképpen:</p>
               <p>Tisztelt Lóránt! Egy vérig sértett női önérzet méltó haragja hördül fel e
                  sorokban. Azóta, hogy kénytelen voltam éltem hajójának e kikötőt keresni és
                  nővéremhez fordulni, akit rajongva imádok, levélben kibékültem kedves szüleimmel,
                  akiket rajongva imádok. Tőlük értesültem, hogy elhagytad Püspökcsanádot. Igaz,
                  hogy az én távozásom után, de minden jel arra mutat, hogy utazásodat kétszínű
                  módon hosszabb ideje előkészítetted, tehát joggal mondhatom, hogy a házassági
                  együttélés megszüntetése a te agyadból pattant ki, tehát te követted el a hűtlen
                  elhagyást. Ez jellemző a te szerelmedre. Én amaz (asr) azrák törzséből származom,
                  kik meghalnak, ha szeretnek. Én tehát nem akarok elválni. Csak akkor válnék el, ha
                  közjegyzői okiratban te nekem olyan anyagi jövőt biztosítanál, amely társadalmi
                  rangomhoz méltó volna, de akkor azt válaszolnám, hogy csak ezt akartam, most
                  lábaimnál heversz és én megvető mosollyal nézem vergődésedet, mint egy királynő,
                  de válásról hallani sem akarok. Tehát vedd tudomásul, hogy semmiesetre sem fogok
                  a válásba beleegyezni. Szívélyes üdvözlettel Terry.</p>
               <p>Galgó, a vőlegény, belső zsebében ezzel a levéllel jött-ment a Káváss-kúrián.
                  Egyelőre nem tudta, mit fog csinálni a levéllel. Azt sem tudta, hogy Nórával
                  hogyan intézi el a kérdést. A legkényelmesebb lett volna Nórának nem szólni
                  semmit, és az esküvőt annak rendje és módja szerint Tiszagyarmaton megtartani. De
                  ettől idegenkedett. Tudta, hogy bigámiáért lecsukják az embert. Már tudniillik
                  olyan bigámiáért, amely kiderül. Ez pedig biztosan kiderülne, mert lapokba jutna,
                  meg aztán Teri bármely pillanatban itthon teremhet Németországból és eléállhat:
                  hohó, ennek az úrnak már van felesége, még pedig én. Ezt nem lehetett
                  megkockáztatni. Nem maradt más hátra, mint Nórának mindent elmondani.</p>
               <p>Két napot szánt az előkészületekre. Ezeket szép rendszeresen kidolgozta.
                  Mindenekelőtt a Teri levelét követő reggelen, mikor Nórával együtt kávéztak, kissé
                  megerőltette magát, hogy megeredjenek a könnyei. Mikor már sírt, elővette
                  zsebkendőjét.</p>
               <p>- Hát magának mi baja? - kérdezte Nóra.</p>
               <p>Galgó könnyei között elmosolyodott és náthás hangon felelt:</p>
               <p>- Bocsásson meg, Nóra. Igazán restellem, hogy erőt vett rajtam a meghatottság.
                  Azon gondolkoztam, milyen mély igazság, amit maga az őszinteségről mondott nekem.
                  Nem szabad, hogy a lelkemnek bármilyen kis rejteke legyen, ami eldugva marad maga
                  előtt. Van az életemben valami, amit maga még nem tud. Az éjjel tűnődés közben
                  eszembe jutott. Elhatároztam, hogy elmondom. Én egyszer váltót hamisítottam.</p>
               <p>Nóra figyelmesen felnézett a zsemléről, amelyet éppen megkent vajjal.</p>
               <p>- Mondja el.</p>
               <p>- Sohasem derült ki. Huszonegy éves voltam. Velem szolgált egy örmény fiú a
                  bankban, Derszib nevű. Pénzre volt szükségünk. Száz koronáról volt szó. Uzsorástól
                  vettük fel. Az uzsorás kikötötte, hogy akkori hivatalfőnököm aláírása rajta legyen
                  a váltón. Odavetettem hanyagul, hogy én majd megszerzem. Másnap hoztam.</p>
               <p>- Borzasztó. És mi baj lett belőle?</p>
               <p>- Az a szörnyű, hogy semmi. A száz korona helyett három hónap mulva százötvenet
                  kellett visszafizetni. Derszib bevonult tüzérönkéntesnek, s az apja nagyobb
                  összeget bocsátott rendelkezésére, hogy kiruházkodjék. Abból nyomban kifizettük a
                  váltót, még a lejárati határidő előtt. Én az összeg feléről külön írást adtam
                  Derszibnek. Azt hiszem, ő ezt rég elfelejtette. A hamis váltót eltéptük. Soha
                  senki meg nem tudta. Maga most már tudja. És én nem tudom elmondani, milyen
                  hallatlan lelki könnyebbség, hogy elmondtam magának.</p>
               <p>- Gondolkozzék, van-e még elmondani valója. Én magából egész embert akarok
                  csinálni, Lóránt.</p>
               <p>- Gondolkozom. Mindent el fogok mondani.</p>
               <p>Forrón kezet csókolt Nórának. A kézcsóktól tűzbe jött és átkarolta a leányt. De az
                  eltolta magától.</p>
               <p>- Nem, Lóránt. Míg meg nem esküdtünk, nem. Most már nem messze van, addig
                  várhatunk. És nem szeretném, ha ezt félreértené. Én az úgynevezett világgal nem
                  törődöm semmit. Tőlem az emberek mondhatnak, amit akarnak. De maga a jövendő
                  életem alapját jelenti. Maga nézzen annak, ami vagyok: tisztességes úrinőnek. Ha
                  már benne vagyunk, nem fog ártani, ha beszélünk erről először és utoljára. Nekem
                  már volt az életemben egy nagy szerelem. Akit szerettem, viszontszeretett. Dóra
                  elvette tőlem. Minden jel azt mutatta, hogy ez most már életünk végéig így marad.
                  És mi megállapodtunk abban, hogy fellázadunk. A polgári tisztesség, a társadalmi
                  rend ellen. Nyitott szemmel, mindent meggondolva tettem meg, amit elhatároztam.
                  Firtos Elemér egy naptól kezdve nem a Dóra férje volt, hanem az enyém. Nem
                  szégyellem, amit tettem. Hű asszonya voltam, s mikor meghalt, úgy gyászoltam,
                  ahogy egy igazi férjet csak gyászolni lehet. A seb most már begyógyult. Erről
                  nyiltan eddig nem beszéltünk, s ezentúl sem fogunk beszélni. De maga előtt meg
                  kell mutatnom, hogy nem vagyok a Csáky szalmája. Nem a könnyelműség hajtott az
                  Elemér karjai közé. Magának tudnia kell, hogy én tudok parancsolni magamnak.
                  Mennyire vagyunk az okmányokkal?</p>
               <p>Ez a pillanat igen alkalmas lett volna, hogy Galgó kirukkoljon a titokkal. De nem
                  akaródzott neki. Lusta is volt, várni is akart még kissé. Ezért hanyagul
                  felelte:</p>
               <p>- Most már rövid idő kérdése, hogy minden rendben legyen. Számításom szerint egy
                  hónapon belül esküdhetünk.</p>
               <p>Nóra bólintott. Naptárt hozott és abban keresgélték a napot. Ugyanaznap délután
                  lementek sétálni a Tiszapartra. Ott Galgó nekifogott egy újabb vallomásnak: neki
                  már volt menyasszonya. Éspedig a püspökcsanádi postáskisasszony.</p>
               <p>- És végeredményben miért nem vette el?</p>
               <p>- Nem szerettem eléggé. Úgylátszik, ösztönösen vártam, míg eljön az, akibe
                  teljesen és tökéletesen beleszeretek. Az el is jött.</p>
               <p>- És énbelém teljesen és tökéletesen szerelmes?</p>
               <p>- Úgy van.</p>
               <p>- Semmi titka nincs előttem?</p>
               <p>Galgó szándékosan egy kis szünetet tartott, hogy erre majd hivatkozhassék. Aztán
                  kiszámított bizonytalansággal válaszolta:</p>
               <p>- Nincs. Ami volt, elmondtam.</p>
               <p>- De nekem úgy tetszik, hogy még rejteget előlem valamit.</p>
               <p>- Ugyanezt mondhatnám én is magának, Nóra. Biztos, hogy nem rejteget előttem
                  valamit?</p>
               <p>Nóra beugrott az ellentámadásnak. A vallomás egyelőre elmaradt. Galgó azonban nem
                  szünt meg porhanyóvá tenni a talajt. Másnap délután alkalmasnak találta az időt a
                  döntő tüzérségi előkészítésre.</p>
               <p>- Bámulom a maga lelki nagyságát, Nóra. Más nő pironkodnék a maga helyén,
                  letagadna mindent, lebeszélné a csillagokat az égről, maga pedig önérzetesen és
                  nobilisan kiáll a nagyvilág elé: igen, azé voltam, akit szeretek, akinek nem
                  tetszik, tegyen róla.</p>
               <p>- Én még ezt sem mondom. Ez már vita. Én pedig nem vitatkozom senkivel.</p>
               <p>- Brávó. Nem tudom kimondani, hogy a maga erkölcsi bátorsága mennyire tetszik
                  nekem. Meg vagyok győződve, hogy maga ebben az ügyben nem bánt meg a világon
                  semmit.</p>
               <p>- A világon semmit.</p>
               <p>- És ha előlről kellene kezdeni, maga pontosan ugyanazt tenné mégegyszer.</p>
               <p>- Pontosan ugyanazt.</p>
               <p>Galgó bólintott. Nem szólt semmit, de az arca azt a kifejezést hordta, mint az
                  arisztokratáké a francia forradalom börtönében. Aztán nyugodtan várta az estét,
                  mert elhatározta, hogy ma éjszaka fogja megtenni a nagy vallomást. És ezt a
                  vallomást váratlan fordulat tette sokkal könnyebbé. Galgó és Nóra kettesben
                  vacsoráztak. Dóra Petriket látta vendégül vacsorára. Petrik korán távozott és bár
                  Dóra szobájából lett volna kijárata az udvarra, ő az ebédlőn került keresztül.</p>
               <p>- Csak jöttem köszönni, - mondta könnyedén.</p>
               <p>Nóra bólintott. Galgó azonban felkelt és kezet nyujtott.</p>
               <p>- Hogy vagy? - kérdezte nyájasan.</p>
               <p>- Jól. Sokat nevettünk vacsora alatt. Dórának igen jó kedve van. Nem volna szabad
                  elpletykáznom, de hatszemközt elmondom: Dóra mostanában folyton paszianszot rak
                  és ma délután kirakta, hogy ti nem tartjátok meg az esküvőt. Szegény elég babonás
                  természetű, kivált ilyen feszült lelkiállapotban. Most szentül hiszi, amit
                  kivetett.</p>
               <p>- Annyira, hogy megizeni magával ezt az ostoba ijesztgetést, - szólt fagyosan
                  Nóra.</p>
               <p>- De biztosítom, kedves Nóra...</p>
               <p>- Jó, jó. Közölheti Dórával, hogy pontosan mához négy hétre esküszünk.
                  Egyszersmind közölje vele azt is, hogy a szobáját lesz szíves átadni Lórántnak, ő
                  pedig foglalja el a vendégszobát. Jó éjszakát, kedves Petrik.</p>
               <p>Petrik meghökkenve és idegesen kezdte símogatni tarkóját. Egy pillanatig tétován,
                  habozva kereste a szavakat, aztán mégis a némaság mellett döntött és röviden
                  távozott. Most jött a kiváló pillanat a vallomásra. Nóra megcsóválta a fejét.</p>
               <p>- Szerencsétlen. Még most is rugdosódni próbál a tények ellen.</p>
               <p>- Drága Nóra, - mondta most hirtelen elnedvesedő szemmel Galgó, - a Dóra kártyája
                  igazat mondott. Hallgattam, ameddig lehetett, de most már nem hallgathatok többé.
                  El kell mondanom az egyetlen titkot, amely még közöttünk áll. Mi nem esküdhetünk
                  mához négy hétre.</p>
               <p>Nóra felpattant a székről. Elsápadt. Úgy állt az asztal mellett, mint valami
                  sóbálvány.</p>
               <p>- Tessék?</p>
               <p>- Én halálosan szerelmes vagyok magába. De én még nem váltam el a
                  feleségemtől.</p>
               <p>- Micsoda?</p>
               <p>- Ahogy mondom. A szívem vérzik, mikor ezt őszintén és alázatosan meg kell
                  mondanom: nem váltam el a feleségemtől, csak külön élünk. Már írtam neki, hogy
                  adjon válást. Nem ad. Meg vagyok győződve, hogy ad, de ezt mához négy hétig aligha
                  lehet elintézni. Az esküvő nem lehet meg.</p>
               <p>Nóra halálos sápadtságát hirtelen pipacspirosság váltotta fel. A dühtől. Odalépett
                  Galgóhoz és teljes erejéből arculütötte.</p>
               <p>- Piszok csirkefogó! Ezt most mondja?</p>
               <p>A pofonra Galgó is felugrott. Ott állottak egymással szemközt, lihegve és
                  felindultan. Farkasszemet néztek. De Nóra hirtelen összeomlott. A düh sírásban
                  tört ki belőle. Leborult az asztalra és dühösen zokogott. Galgó bölcsen
                  várakozott, míg a zokogó roham elmúlik. Közben rágyujtott és türelmesen fujta maga
                  elé a füstöt. Végre Nóra megtörölte a szemét és felegyenesedett.</p>
               <p>- Beszéljen, - vezényelte röviden.</p>
               <p>Galgó tehát elmondta első házassága történetét. Kellőképpen kiszínezte, ahol
                  kellett, kivált azt a kényszerhelyzetet domborította ki, amelybe mint kifogástalan
                  gavallér került, mikor az atya rányitotta a néhai Soltész hálószobájának ajtaját.
                  Aztán elmondta sanyarú és boldogtalan házassága történetét, Teri szökését,
                  sajátmaga itteni megjelenését.</p>
               <p>- Most itt vagyok, - mondta színésziesen, - öljön meg. Utolsó lehelletemmel is azt
                  fogom mondani, hogy magát szeretem.</p>
               <p>- Ugyan, ne drámázzon ilyen pillanatban. Inkább mondja meg, hogy mit csinálhatok.
                  Merthogy Dóra most körüljárjon és diadalünnepet üljön, azt én nem engedhetem.
                  Mindent inkább, csak azt nem. Mellesleg szólva, ez ugyan nem segít, de miért nem
                  indította meg máris a válópert a felesége ellen? Ő hagyta ott magát!</p>
               <p>- Azért, mert ilyenkor jön a békéltetési kísérlet. A feleségem nyomban kész lesz
                  visszaállítani a házastársi közösséget, csakhogy engem zaklasson. Akkor aztán
                  nemhogy elváltam volna, hanem visszakaptam feleségül egy vidéki szakácsnét. Ezt
                  másképpen nem lehet elintézni, csak anyagilag. Írást kell venni tőle, hogy
                  ennyiért és ennyiért nem gördít akadályokat. A pénzt a válás kimondásakor kapja
                  meg.</p>
               <p>- Hogyisne. Még fizessek. Abból őnagysága nem eszik. Ez különben is mellékösvény,
                  ez a válás. A fontos az, hogy mához négy hétre meg legyen az esküvő.</p>
               <p>Ezt hányták-vetették hajnalig. Akkor Galgó végre megtalálta a megoldást. Papírt,
                  ceruzát vett elő és írt valamit. A kéziratot odanyujtotta Nórának.</p>
               <p>- Tessék. Ez fog megjelenni a Petrik ujságjának legközelebbi számában.</p>
               <p>Nóra olvasta. «Szenzációs esküvő. A jövő hó tizenhetedikén igen érdekes esküvő
                  színhelye lesz a kapornyak-tanyai kegyúri kápolna. Ez a festői szépségű kápolna a
                  kapornyaki Galgó-család ősi birtokán fekszik és arról nevezetes, hogy a XVI.
                  század óta minden Galgó itt esküdött örök hűséget szíve választottjának. A
                  Galgó-családban ez már történelmi hagyomány. Itt fog tehát lezajlani az esküvő,
                  amelynek erejével községünk társadalmának tekintélyes és népszerű tagja, Galgó
                  Lóránt, magához láncolja Káváss Nóra úrhölgyet. A kápolnát színültig meg fogja
                  tölteni az előkelő násznép, ezért helyi vendégeket a kápolna csekély befogadó
                  képessége miatt nem is hívnak. Esküvő után a fiatal pár rövid nászútra utazik. A
                  magunk részéről lelkes szeretettel gratulálunk.»</p>
               <p>A leány ölébe eresztette a kéziratot és gondolkozott.</p>
               <p>- Hol van az a Kapornyak-tanya?</p>
               <p>- Nem mindegy az? Nem tudom. Elutazunk és visszajövünk. Én majd elmesélem
                  mindenkinek az esküvő részleteit, ha maga nem akar hazudni. Én majd életemben
                  utoljára hazudom. És megy minden, mintha semmisem történt volna. Addig majd
                  kieszelem, miféle állást csinálok magamnak a Petrik nyomdájánál. Nem leszek
                  ingyenélő a maga pénzén. Azt már az önérzetem sem engedné. És boldogan élünk, míg
                  meg nem halunk. Közben a válás egész biztosan sikerül valahogy. És akkor a
                  legnagyobb titokban majd pótoljuk az elmaradt esküvőt.</p>
               <p>- De mi lesz, ha Dóra rájön a turpisságra?</p>
               <p>- Hogyan jöhet rá? Detektíveket küld utánunk, mikor elutazunk
                  Kapornyak-tanyára?</p>
               <p>Nóra töprengve hallgatott. Hiába igyekezett ellentámadást kieszelni, el kellett
                  ismernie, hogy Galgó terve az egyetlen használható terv az adott helyzetben... Úgy
                  mentek tehát aludni, hogy elvben a Galgó-ötlet mellett döntöttek. A részleteket a
                  következő napokra halasztották.</p>
               <p>A kitűzött esküvő határideje előtt két nappal elutaztak. Mindenekelőtt Budapestre.
                  Ott megszálltak a Gellértben. Aztán elutaztak Radványba. Ott Nóra már határozott
                  és erős vonalakkal írta a bejelentő cédulára: Galgó Lórántné, sz. Káváss Nóra.</p>
              
            </div>
            <div type="chapter">
               <head>XIII.</head>
               <p>Fiatal házasoknál a frigy két típusát lehet leggyakrabban megfigyelni. Vannak
                  szerelmesek, akik az esküvő táján a közgúny tárgyává teszik magukat bolondulásig
                  forró viselkedésükkel. Folyton rajongó áhitattal lesik egymást, majd elolvadnak
                  egymás imádatos pillantásától, társaságban egymás kezét fogják az asztal alatt, és
                  az esküvő után szerelmi görbéjük zuhanásszerűen esik a közöny mélypontjára. Csak
                  az udvariasság tartja fent köztük a szerelmi érintkezés látszatát. Néha még az
                  sem. Viszont vannak párok, amelyek nyugodtan mennek bele a házasságba, az
                  egyesülés után tüzet fognak, és két-három hét mulva úgy néznek egymásra, mint az
                  újonnan felfedezett ámulatos csodákra. Ezek szerelmi görbéje lent kezdődik,
                  magasra szökken és olyan jeleket mutat, hogy csak most kezdi az igazi
                  emelkedést.</p>
               <p>Galgó esküvőtlen frigye az utóbbi fajtából való volt. Összesen három hétig voltak
                  távol. Mikor elutaztak, Galgó égre-földre esküdözött, hogy halálosan szerelmes, de
                  orvul minden fiatal nő után megfordult, Nóra pedig anyáskodó és hivatalszerű
                  kötelességteljesítéssel beszélgetett érzelmeikről, de nem titkolta, hogy Galgó
                  csókolódzási ösztöne idegessé teszi. Mikor megjöttek, folyton egymást nézték
                  ragyogó pillantással, gyerekes becenevek áradatát ontották egymásra, és mivel
                  restellték nyilvánosan nyalni-falni egymást, legjobban szerettek napközben is
                  bezárkózni. Tiszagyarmati otthonuk rázkódtatás nélkül kialakult: Dóra símán és
                  csendesen átköltözött a vendégszobába, Galgó elfoglalta az ő eddigi helyét. Külön
                  hálószobája volt a Nóráé szomszédságában, Nóra a külön hálószobát az ápoltság és
                  tisztaság sarkalatos elvének tartotta. Az idióta öccs teljesen Dórára maradt, aki
                  dacosan és panasz nélkül tűrte a terhet.</p>
               <p>A nővérek viszonya végleg megromlott, sőt azt lehet mondani, hogy megsemmisült;
                  semmiféle érintkezést nem tartottak fent egymással. Az ilyesmi magától adódik. A
                  reggeli köszönéssel kezdődött. Dóra volt az idősebbik, viszont most már Nóra volt
                  a férjes asszony, és így mind a kettő számot tartott rá, hogy rangidősnek
                  tekintessék. Kiki a másiktól várta a jóreggeltet, ha találkoztak. Lassanként
                  odafejlődött a dolog, hogy egyáltalában nem köszöntötték egymást. Dóra igyekezett
                  mennél kevésbbé látható lenni, olykor napokig azt hihették volna, hogy elutazott.
                  A háztartás dolgait teljesen Nóra ragadta magához, ami különben anyagi
                  különbségüknek is megfelelt: Dórának a bérbeadott birtokból származó
                  jövedelemrészét már többé-kevésbbé lefoglalták, s a kommenciós cselédeket részint
                  a bérlő elégítette ki, akit sohasem láttak, részint Nóra. Az anyagi nehézségek
                  tárgyalásokat tettek szükségessé, s ezeket Petrik útján bonyolították le. Dóra
                  rohamosan szegényedett, mert az autófuvarozás átkos emlékei egyre jobban nyomták.
                  Nóra konokul vigyázott a maga érdekeire és ha Petrik néha célzást tett, hogy
                  rendkívül jövedelmező feltételek mellett konverziós kölcsönt keres Dóra
                  szanálására, Nóra még a célzást is csökönyösen és mereven elutasította.</p>
               <p>Galgó vígan élte mindezalatt gondtalan életét. Az elvben még létező Firtos-céget
                  beperelte végkielégítésért. Jó darabig hevesen tiltakozott, mikor Nóra ezt az
                  ellenséges lépést követelte tőle, de aztán beadta a derekát. Hónapokat, talán
                  éveket kellett várnia, míg ebből pénzt kaphatott, de módját ejtette, hogy Petrik
                  egy-egy kisebb összeggel előlegképen kisegítette. Tiszagyarmaton nem volt kávéház
                  és nem volt használható férfiszabó. Itt nem tudott költeni. Ruhája, fehérneműje,
                  cipője még sokáig bőven futotta csináltatás nélkül. Új névjegyet csináltatott,
                  amelyről már hiányzott a Firtos-cég. Egyszerűen szerkesztőnek nevezte magát. Hogy
                  ő szerkesztő lehessen, ahhoz Petriknek főszerkesztővé kellett előlépnie. Sőt még
                  azt a tündéri szép szót is odanyomták a lapra, hogy «lapvezér». Maknics úr a
                  nyomdában elkezdte Petriket lapvezér úrnak szólítani, Galgó pedig maga részéről
                  sohasem szólította másként Petriket, mint a «vezérem» szóval. Viszont ő maga
                  végérvényesen szerkesztő lett, most már pontosan ismerte a kéziszedés nyomdai
                  műszavait. Most már olyan szavakat tudott, mint «verzár» és «antikva» és
                  «eltördelés». Tudta, hogy a kéziszedők azt a kis vasszerszámot, amelybe az egyes
                  betűket kapkodják bele, sorzónak hívják s hogy az összeborult szedésnek, amelynek
                  betűit külön fáradsággal kell visszaválogatni a szedőszekrény egyes rekeszeibe,
                  «fis» a neve. Szerette beszélgetés közben úgy kezdeni a mondatokat, hogy «mi régi
                  ujságírók», a korrekturát nagy szakavatottsággal kezelte és már pontosan tudta a
                  javítás egyes szabályait. Ha a hibás szedésből törölnie kellett egy betűt, a
                  kefelevonat oldalán görög thétát jelzett, s ha egy másik betűt meg kellett
                  fordítani, jel gyanánt odaírta a nyomtatott V betűt. A szakember hiúságával
                  szerette ezt a nyomdai tolvajnyelvet és bizonyos bajtársias örömet érzett afelett,
                  hogy a revizió számára a szedő nem görög thétát szedett bele a szövegbe, sem V
                  betűt, hanem a betűt kilökte, vagy megfordította.</p>
               <p>A Firtos-féle reklám rég kimaradt a lapból. Petrik tudta legjobban, és most már
                  Galgó is tudta, hogy nincs semmi értelme. De Petrik felvilágosította, hogy
                  hirdetésekkel lehet pénzt keresni. Aki hirdetést szerez a lapnak, az megkapja a
                  hirdetési összeg húsz százalékát. Azonkívül az ellenszámlát is megtanulta. Ha
                  nyakkendőt vásárolt a Róth-féle divatüzletben, hirdetéssel fizetett. A hirdetést
                  viszont Petrik «millimétersoronként» rendkívül kedvezményes áron számlázta neki.
                  Üzleti működése egyre kiterjedtebb és serényebb lett, s kitűnt, hogy mint
                  hirdetési ügynök, kivételesen ügyes. Olyan ötleteket termelt, amelyek Petriknek
                  sohasem jutottak eszébe, pedig a földön hevertek, csak értük kellett nyúlni. S ha
                  elment a kiszemelt áldozathoz, elővette rábeszélő képességének egész lendületét. A
                  hirdetések dolgát nem restellte a szöveggel is segíteni. Gyakran írt panaszos
                  levelet saját lapjának. Ilyen levelekben szóvátette, hogy a tiszai komp drótkötele
                  már avult, és az állítólagos olvasó azt a félelmét fejezte ki, hogy a komp egy
                  szép napon elszakad. A révészet bérlőjének azonban esze ágában sem volt új
                  drótkötelet beszerezni, tehát felkereste Galgót és négyszemközti beszélgetést
                  folytatott vele a nyomda egyik sarkában. Ott hagyott harminc pengőt. Galgó nyomban
                  írt a közönség köréből egy ellenlevelet, amelyben a drótkötél megnyugtató
                  tartósságát magasztalta és keményen megrótta az olyan felelőtlen elemeket,
                  amelyek nem restellnek pánikot kelteni a kompot használó jóhiszemű közönség
                  körében. A harminc pengőből mindjárt zsebretett hatot, azonkívül levelet írt annak
                  a budapesti cégnek, amely a drótkötelet szállította, mellékelte a támpéldányokat
                  és felajánlotta a lap további szolgálatait. A cég feladott egy húsz
                  milliméter-soros hirdetést, de jelezte, hogy ebben az ügyben több áldozatra nem
                  hajlandó. Galgó nem is óhajtott több áldozatot. Panaszos levelet írt, amelyben
                  szóvátette, hogy a csendőrlaktanya előtti árkon átvezető híd igen rozoga és azon
                  szekérrel áthaladni egyenesen életveszélyes. Aztán levelet írt annak az útépítő
                  cégnek, amelynek tulajdonosa sógorsági viszonyban volt a jegyzővel, hogy a
                  csendőrségi híd «botránya» ügyében helyes volna egy személyes találkozáson a
                  közönség jogos érdekeinek biztosítását megkeresni.</p>
               <p>Galgó életében először dolgozott. Szerette is ezt a munkát, mert találékonysággal
                  járt, amellett otthon minden este szélesen eldicsekedhetett Nórának aznapi
                  eredményei felől. Nóra nem győzte dícsérni és biztatni.</p>
               <p>- Ez mind semmi, - legyintett Galgó, - akkor leszek igazán dominó, ha az öreg
                  Katufrékot bele tudom húzni készpénzzel az üzletbe. Akkor úgy csinálom, hogy
                  egyszer csak magam is részes leszek a lapvállalatban, Petrik most már lejjebb van
                  a kutyáknál, nem lesz nehéz a részét megvásárolni, akkor aztán én leszek a
                  lapvezér, a Katufrék vállalattal a hátam mögött.</p>
               <p>Nóra ezt nem nagyon szerette hallani. Mert annyit már tudott az egész
                  elképzelésből, hogy a Petrik tervében Dóra megsegítése is benne van. Ez pedig nem
                  tetszett neki. De ezt nem vallhatta meg. Ezért csak tessék-lássék helyeselt, mikor
                  Galgó egy napon bejelentette, hogy egy napra elutazik és meglátogatja
                  Katufrékot.</p>
               <p>Galgó ugyanazzal a vonattal érkezett, amellyel a multkor és szinte ugyanazt a
                  helyzetet találta. Csak most nem eső esett, hanem sűrűn hullott a hó. Katufrék
                  pedig nem a szőlő megtekintése végett volt távol otthonától, hanem kiment
                  megnézni a rókacsapdákat. Melinda mindenesetre otthon volt. Azzal foglalkozott,
                  hogy a Színházi Élet kottamellékletét, amely természetesen zongorára szólt,
                  igyekezett cimbalomra lefordítani. De bármit csinált volna, semmi sem vonhatta
                  volna el a látogató figyelmét a kancsal házikisasszony hajáról. Melinda új
                  hajszínt választott. Haja bronzvörösben pompázott, még pedig egy olyan
                  leírhatatlan árnyalatban, amelyet csak játékkereskedésbeli bábuk hordanak.
                  Csakhogy a bábuk haja nem nő. Melinda haja pedig, mint ezt a választék tövénél már
                  meg lehetett állapítani, az alapszín fakó színét hordta.</p>
               <p>- Micsoda gyönyörű hajszín, - álmélkodott Galgó, - az ember csak álmában láthat
                  ilyen hajat.</p>
               <p>- Tetszik? - vágta hátra fürtös fejét Melinda.</p>
               <p>- Fejedelmi, - rajongott Galgó, - nem használhatok más szót, mint azt, hogy
                  fejedelmi. A maga egyéniségében általában van valami hercegnői. Ez a hajszín éppen
                  ezt a vonást húzza alá. Gyönyörű. Mit szólt hozzá a kedves papa?</p>
               <p>- Kész tények elé állítottam. Eleinte lármázott, aztán megszokta. De én már unom.
                  Kitaláltam egy sokkal jobb színt. Most legközelebb világosszőkére fogom festetni.
                  Különben hogy van? Igaz, hogy megházasodott?</p>
               <p>- Igaz. Kitől hallotta?</p>
               <p>- A papától. Hogy ő kitől hallotta, azt nem tudom. De azt is hallotta, hogy maga
                  újabban sokat dolgozik és pedig sikerrel.</p>
               <p>- Igazán? Azt mondta a papa, hogy sikerrel?</p>
               <p>- Azt.</p>
               <p>- Nem ismételhetné a szavakat? A papa véleménye nekem nagyon fontos és rendkívül
                  érdekel.</p>
               <p>- Várjon csak, hogy is mondta: «Ez a Galgó, úgy látszik, nem olyan vasaltnadrágos
                  szélkakas, amilyennek néztem. Hallottam, hogy üzleteket csinál, mégpedig nagyon
                  tüchtig üzleteket». Azt, hogy tüchtig, ő szereti használni. Ami nagyon tetszik
                  neki, arra az mondja: tüchtig.</p>
               <p>- Ennek igazán örülök. És mi van a színészettel?</p>
               <p>- Tudja, sokat gondolkoztam azon, amit maga mondott a multkor. Pestre kéne férjhez
                  mennem. Valaki kellene mellém, aki hisz bennem. Aki arra áldozná az életét, hogy
                  segítsen egy brilliáns-ékszert kiköszörülni. De hol találok én olyat?</p>
               <p>- Kedves Melinda, - szólt Galgó ünnepélyesen, - magának egy kötelessége van
                  önmagával szemben: vakon és törhetetlenül bízni kell a Gondviselésben. A
                  Gondviselés nem áldotta volna meg magát ilyen pikáns külsővel és színpadi
                  tehetséggel, ha mindezzel nem volna valami célja. A Gondviselés akar magával
                  valamit. Ezt nyugodtan és türelmesen ki kell várni. Közben persze már készülhet
                  jövendő hivatására úgy, hogy ne tudja senki.</p>
               <p>- Magának elmondhatom, - szólt Melinda hirtelen titokzatossá vált hangon, - én
                  csakugyan készülök a legnagyobb titokban. Csak még azt nem döntöttem el, hogy
                  szubrett legyek-e, vagy dizőz. Már több számot egészen jól tudok, teljesen
                  kidolgozva. Például tudom a banánhéjat. Nem ismeri?</p>
               <p>- A banánhéjat? Sajnos nem. Tudja, már elég régóta vidéken élek és ezért mindentől
                  elmaradok.</p>
               <p>- Én tudom végig. Ez most elég divatos, bár már régebbi. Hallgassa meg.</p>
               <p>Melinda nekiesett a cimbalomnak és vékony, de erős hangján énekelni kezdett. A
                  számot, amelyet nagy meggyőződéssel adott elő, Galgó nem ismerte. S bár az egyes
                  szavakat értette, az egész szöveget annál kevésbbé. Valami olyanról volt szó ebben
                  a költeményben, hogy a banánhéjon igen kellemes táncolni, mert jól csúszik. Az a
                  szerencsés táncos, aki bátran elcsúszik a bálteremben a banánhéjon. Melinda
                  lelkesen sikította:</p>
               <p>Jaj csak ne nagyon félj.</p>
               <p> Dobd el valahova,</p>
               <p> Jaj csak ne nagyon félj.</p>
               <p>Ezt nyilván úgy kellett érteni, hogy a datolyát is el lehet dobni és azon is el
                  lehet csúszni, de a banánhéjon elcsúszni hasonlíthatatlanul jobb, és akinek
                  alkalma van banánhéjat eldobni ott, ahol táncolnak, annak nem kell félnie. A dal
                  szövege általában nagyon magasztalta a banánhéjon való elcsúszást és elragadtatva
                  zengte, hogy igen-finom az ilyen banánhéj, ezen elcsúszni «babám, kéj». Melinda
                  sipító előadásából a belső meggyőződés heve sugárzott. S mikor befejezte, ragyogva
                  fordult Galgóhoz.</p>
               <p>- Tetszett?</p>
               <p>- Remek. Nem mondhatok egyebet: remek.</p>
               <p>- Hát ezt én bármilyen bizottság, vagy bármilyen színigazgató előtt hajlandó
                  vagyok előadni. Ilyen helyen pláne karmester is van, aki kíséri az embert, tehát
                  tánctudást is lehet mutatni. Mert tudja meg, hogy a legnagyobb titokban
                  megtanultam dzsiggelni. Várjon, majd megmutatom. Tudja azt, hogy «van egy kis
                  házam Pomázon»? Nem? Hát majd elénekelem magam.</p>
               <p>Melinda gyorsan felhajtotta a szőnyeget, kiállt a szabad parkettrészre és
                  elkezdett dzsiggelni. Közben énekelt:</p>
               <p>Van egy kis házam Pomázon,</p>
               <p> Ott fűvel-fával komázom.</p>
               <p> Tarampam, pampam, parampam,</p>
               <p> Mert bennszülött vagyok.</p>
               <p>Ahol a szövegre nem emlékezett pontosan, ott zenei indulatszavakkal töltötte ki a
                  melódiát. Különben úgy táncolt, hogy akár cirkuszban is produkálhatta volna, talpa
                  szaporán kopogott a parketten, két karját kétfelé nyujtva úgy lebegtette, mint a
                  kötéltáncosnő. A tánc nyilván fárasztó megerőltetésébe került, mert elég hamar
                  lihegni kezdett, sőt a lihegés közben nagyokat nyelt és ilyenkor a sorok felét
                  elsikkasztotta. Végül halálfáradtan, de megdicsőült mosolygással omlott a
                  legközelebbi karosszékbe.</p>
               <p>- Ezt Póveltől tanultam.</p>
               <p>- Póveltől? Szóval rendszeresen tanul valakitől?</p>
               <p>- Dehogy. Póvel, az egy filmszínésznő. Egyszerűen isteni Eleánor Póvel. Mindig
                  ilyen szerepeket játszik. Neki már könnyű, felfedezték.</p>
               <p>- Ne féljen, Melinda. Magát is fel fogják fedezni. A maga tehetségére üzletet
                  lehet alapítani. Aki így táncol, azon vagyont lehet keresni. Én csak azt mondom,
                  hogy magának Budapesten kell elkezdenie. És nem szabad az első balsikernél rögtön
                  elcsüggednie. Maga mellé olyan ember kell, aki egész életét ráteszi a maga
                  boldogulására. Minden megjön, csak ki kell várni.</p>
               <p>- Tudom én, hogy minden megjön, csak az a kérdés, hogy mikor. Én most tizenkilenc
                  éves vagyok. Öt évet kell várnom, amíg nagykorú leszek...</p>
               <p>- Hohó. Mihelyt férjhezmegy, mindjárt nagykorú! Tudtommal anyai öröksége van, azt
                  a férje mindjárt megkaphatja. És az tudtommal elég tekintélyes összeg.</p>
               <p>- Háromszázötvenezer pengő. Ugyanennyi a bátyámé.</p>
               <p>- Lássa. Ha maga egy arravaló, ügyes üzletember kezébe kerül, az rögtön vásárolhat
                  egy színházat. Maga a primadonna. Az egész bevétel a magáé. Mondjuk, esténként
                  marad ezer pengő. Egy év alatt már bekereste a háromszázötvenezer pengő alaptőkét,
                  amit ezentúl keres, az már tiszta ajándék. És közben világhír, minden este
                  virágerdő, az imádók ezrei, lépni sem tud az autogrammkérőktől, tapsok között
                  folyik az élete.</p>
               <p>- De hol vegyem azt az embert? Hol az az ember?</p>
               <p>- Várni kell. Majd eljön. Lássa, ez volt az én álmom: arra használni az üzleti
                  tehetségemet, hogy egy ilyen tüneménnyel, mint maga, meghódítsam a világot.
                  Sajnos, akibe beleszerettem, annak semmi színpadi tehetsége nincs.</p>
               <p>- Későn találkoztunk, - rebegte Melinda.</p>
               <p>Érdekes lett volna megállapítani, hogy e pillanatban hová néz, de azt nem
                  lehetett.</p>
               <p>A diskurzust különben is félbeszakította Katufrék, aki éppen úgy, mint a multkor,
                  szabályosan beérkezett.</p>
               <p>- Na, mi járatban vagy, kedves öcsém, mit sütött ki megint az a szamár Petrik
                  azzal a pihent eszével?</p>
               <p>- De bocsánat, kedves bátyám, én nem vagyok fizetett üzletközvetítő...</p>
               <p>- Jó, jó, tudom: tanácsot kérni jöttél. Hát csak ki vele. Mit szeretnél hallani,
                  mit tanácsoljak? Vagy csak úgy erre jártál? Azt nem hiszem. Valamit akarsz, az
                  biztos.</p>
               <p>Galgó szerényen mosolygott, annak az embernek arckifejezésével, aki másnak nem
                  nézné el ezt a bizalmatlan humort, de a kedvencnek elnézi.</p>
               <p>- Hogyne akarnék. Meg akarok élni. Felelősséget vettem a nyakamba.</p>
               <p>Katufrék bólintott.</p>
               <p>- Hallottam hírét. Elvetted Káváss Nórát. Az apját jól ismertem. Ezt a két lányt
                  is ismertem, mikor még ilyen kicsinyek voltak.</p>
               <p>Tenyerét bizonytalan magasságban a föld felé emelte. Ha a Káváss-lányok akkorák
                  voltak, mikor már ismerte őket, akkor Dóra is, Nóra is nagyon kicsik voltak.</p>
               <p>- Hát csak igyekezzél, barátja az erénynek, aztán az első gyerek fiú legyen. Ha a
                  többi lány lesz, az már nem olyan nagy baj. Hanem beszélj csak arról a hirdetési
                  üzletről, akarom hallani, hogyan megy ez Tiszagyarmaton.</p>
               <p>Galgó nyomban rákezdte. Hosszan és szélesen fogott neki, elmagyarázta az egész
                  tiszagyarmati piacot, az egyes hirdetőket külön is jellemezte. Katufrék
                  figyelmesen hallgatott, hagyta a látogatót beszélni, csak néha szúrt bele a
                  társalgásba egyetlen szót, amely Galgóban a mondanivalók egészen új áradata elől
                  rántotta fel a zsilipeket. Másfél órai beszélgetés után Katufrék elégedetten
                  bólintott:</p>
               <p>- Hát ezt nem hittem volna. A végén még talpraállítod azt a Bocskay-nyomdát.</p>
               <p>- Én már messzebbre nézek, kedves bátyám. Ha már felfedeztem magamban ezt a
                  tehetséget, akkor vinni is akarom valamire. Nekem kicsi Macedónia. Pesten
                  szeretnék én valami ilyet, ahol nem húsz pengőkről volna szó, hanem kétszázas
                  proviziókról. Csakhogy ezzel egy kis baj van. A feleségem birtoka odaköt
                  Tiszagyarmathoz. Igaz, hogy a birtok bérbe van adva, és a feleségem nem is menne
                  bele abba, hogy saját kézbe vegyük. A bérösszeget Pesten is fel lehetne venni. De
                  nehezen tudnánk a háztól elszakadni, meg a Tiszától.</p>
               <p>- Ha nincs Tisza, ott a Duna.</p>
               <p>- Hát igen, de a feleségem nehezen tudná magát erre elszánni. Rögtön minden
                  másképpen volna, ha Petriktől megválthatnám a nyomda egy részét. Ő most egyre
                  jobban belekeveredik a hurokba. Nem tud elszámolni. Egyik lyukat tömi a másikkal.
                  És a lyukak egyre nagyobbak. A hitelezési csalás hullámai már az állát verdesik.
                  Ha nekem most huszonötezer pengő készpénzem volna, rögtön megvehetném tőle a
                  Bocskay-nyomda felét.</p>
               <p>- Vagyis ötven percentjét?</p>
               <p>- Annyit.</p>
               <p>- Az rossz. Tanuld meg öcsém, hogy ötven százalékot semmiből sem szabad megvenni.
                  Az kevés. És ötvenkét százalékot sem. Az sok. Csak ötvenegyet szabad megvenni.</p>
               <p>- Az lehet, kedves bátyám. De én ennél sokkal jobb üzletet tudok, ha már erről van
                  szó. Megvenni az egészet szőröstűl-bőröstűl annyiért, amennyibe tíz százalék
                  kerülne, ha az eladó nem volna megszorulva.</p>
               <p>- Nem rossz. De én még ennél is jobbat tudok. Nem venni semmit. Ebben
                  maradunk.</p>
               <p>Katufrék felállott. Jelezte, hogy eleget tréfálkozott, a látogatásnak vége s neki
                  semmi kedve nincs Galgót meghívni ebédre. Galgó elkeseredve próbálkozott még egyet
                  utoljára:</p>
               <p>- Kedves bátyám, az a Bocskay-nyomda nagyon olcsó.</p>
               <p>- Tudom, öcsém, tudom, - mondta Katufrék kifelé indulva és mintegy maga előtt
                  hajtva a látogatót, - de mennyivel olcsóbb lesz még! Hát Isten áldjon meg, kedves
                  öcsém, barátja az erénynek, nagyon örvendtem, hogy erre jártál és benéztél, mikor
                  semmit sem akartál mondani.</p>
               <p>- Kézcsókomat, kedves Melinda, sokszor üdvözlöm!</p>
               <p>Galgó ezt már csak az utolsó pillanatban tudta odadobni a bandzsi leánynak. Azon
                  vette magát észre, hogy kint volt a lakásból. Katufrék magyarán szólva kidobta.
                  Savanyúan ugyan, de elmosolyogta magát. Aztán vállat vont. Lassú lépésekkel ment
                  ki a kapun, aztán nem tehetvén egyebet, a vasút felé indult. A Katufrék-házból
                  hangos cimbalomszó hallatszott.</p>
               <p>Van egy kis házam Pomázon,</p>
               <p> Ott fűvel-fával komázom,</p>
               <p> Tarampam, pampam, parampam,</p>
               <p> Mert bennszülött vagyok.</p>
               <p>A hangok tűnődésre indították. Tulajdonképpen nem is olyan csúnya ez a leány. Ha
                  megszűnnék haját festeni, nem is lenne nevetséges, azonfelül a kancsalságot
                  műtéti úton állítólag már gyógyítani is tudják, azonkívül az a kis kancsalság
                  bizonyos pikantériát ad egy fiatal leányarcnak. Mennyi pénze lehet ennek a
                  Melindának? Ha mindent összeád az ember, az egész Katufrék-vagyon felülmúlja a
                  millió pengőt, mert a házon, nyomdán, szeszgyáron, gyümölcsösön felül még
                  értékpapírok is vannak. Petrik az értékpapír-vagyont magát kétszázezer pengőre
                  becsüli. Ha Katufrék behúnyja a szemét, Melinda számot tarthat egy félmillióra. És
                  ez a liba még színésznő akar lenni. De nem mindegy most már? Otthon várja őt Nóra.
                  Annak is van bőven. Dórának nincs semmije. Dórát el fogják árverezni. És Petrik,
                  ha nem vigyáz, nagyon megégeti a száját. A szilenciumos ügyvéd szomorú jelenség.
                  De hát ilyen a világ. Aki nem vigyáz eléggé, az megbotlik a szalmaszálban is.</p>
               <p>- Az élet az erőseké! - mondta biztatóan önmagának, s még mellét is kifeszítette,
                  ahogy a vasút felé bandukolt.</p>
               <p>De érezte, hogy önmagának hazudik. Hiszen önmagát éppen erősnek nevezhette a
                  legkevésbbé.</p>
               <p>- Az élet a szerencséseké! - javította ki hencegését.</p>
               <p>Ez már nem volt hazugság. Boldogan elmosolyodott és elhatározta, hogy két hét
                  mulva megint meglátogatja Katufrékot. Katufréknak meg kell a Bocskay-nyomdát
                  vásárolnia Tiszagyarmaton, ha törik, ha szakad.</p>
              
            </div>
            <div type="chapter">
               <head>XIV.</head>
               <p>Dóra úgy élt a házban, mint egy kísértet. Váratlan pillanatokban bukkant fel az
                  udvaron, nem nézett sem jobbra, sem balra, magasra tartotta a fejét és úgy vonult
                  tovább, mint valami lábon járó vád. A fiatal férjnek ezek voltak a
                  legkellemetlenebb pillanatai. Elfordult, hogy úgy tehessen, mintha a kísérletet
                  nem venné észre. De ha Dóra elhaladt, lopva utána nézett. Az örökké éhes érzéki
                  férfi nyughatatlanságával nézte és most kezdte felfedezni. Nemcsak arra jött rá,
                  hogy Dóra szebb, mint Nóra, hanem ennél is sokkal fontosabb dologra jött rá. Arra,
                  hogy más. És ez, hogy más, magasra gyujtotta képzeletét. Nóra az övé volt, nyugodt
                  és megállapodott házaséletet éltek. De éppen ebben a nyugalomban és
                  megállapodottságban lassanként szegek ütköztek ki az együttélés édes paplanából.
                  Nóra zsarnok volt, mégpedig kérlelhetetlen. Átvette az egész vezetést, Galgó meg
                  sem mukkanhatott. Úgy éldegélt a Káváss-házban, mint valami dísztárgy, amelyet
                  gyönyörködve nézegetnek, mint az akváriumbeli aranyhalat, de egyébként nem
                  törődnek vele. Erre nem sok ügyet vetett, állapotának ez a része kényelmes és
                  kellemes volt neki. De Nóra zsarnoki szelleme kérlelhetetlenül nehezedett rá. És
                  Dórát mértéktelen vággyal megkívánta.</p>
               <p>Egyszer megszólította. Nóra nem volt otthon, elment valahova vásárolni. Galgó
                  benyitott a fészerbe, ahol a nem használatos lim-lomot tartotta a ház. Dóra pedig
                  éppen akkor lépett ki onnan. Szemtől-szemben állottak egymással, lehetetlen volt a
                  találkozásról tudomást nem venni. Zavartan néztek egymás szemébe. Galgó félkézzel
                  megfogta a fészer ajtaját. Dóra kínos zavarában a fűrészporos talajt nézte.</p>
               <p>- Dóra, - mondta legbehízelgőbb hangján Galgó ekkor, - én nem tudok így élni. Én
                  ezt nem bírom tovább.</p>
               <p>- Maga kereste, - felelte az asszony felvetve a fejét, - amit keresett, azt meg is
                  kapta. Engedjen kimenni.</p>
               <p>De mozdulattal semmi kísérletet nem tett, hogy ebből a helyzetből kiszabaduljon.
                  Galgó szeme felvillant. Elhatározta, hogy üti a vasat, míg meleg.</p>
               <p>- Én vagyok mindennek az oka, tudom. Elrontottam mindkettőnk életét. Beszélnem
                  kell magával, Dóra.</p>
               <p>- Hol? Ez lehetetlen. Ez el van rontva örökre. Eresszen.</p>
               <p>- Hallgasson ide. Jövő kedden megint elutazom Karácsondra. Ott tárgyalnivalóm van.
                  Utazzék maga is reggel a hatórás vonattal. A vonatban nem vesszük észre egymást.
                  Nyírpető állomáson mindketten leszállunk. Én a féltizessel megyek tovább, maga
                  felül az ellenkező vonatra. Senkisem tudhatja meg, hogy beszélgettünk. De okvetlen
                  beszélnem kell magával, különben belehalok ebbe az állapotba.</p>
               <p>- Ez képtelenség. Nem megyek. Most eresszen. Akárki benyithat ide véletlenül.</p>
               <p>Ettől Galgó is rettegett. Nóra parancsuralma lebegett felette. Félreállott az
                  útból. Dóra indult kifelé. De ő még utánaszólt:</p>
               <p>- Kedden a hatórással.</p>
               <p>Az asszony eltűnt. Kint az udvaron nem volt senki. Hogy véletlenül találkoztak és
                  beszéltek, azt egy lélek sem tudhatta. Nóra nemsokára hazajött. Arcán valami
                  különös öröm sugárzását lehetett látni. Galgót beintette maga után a szobába.
                  Kissé ünnepélyesen mutatott neki helyet.</p>
               <p>- Nagy ujságom van számodra. Én nem vásárolni voltam.</p>
               <p>Galgó nevetett.</p>
               <p>- Hol mászkálsz a hátam mögött? Ha megtudom, hogy kacérkodol valakivel, a puszta
                  kezemmel megfojtalak. Hol voltál?</p>
               <p>- Orvosnál voltam. Lóránt, nekünk gyermekünk lesz.</p>
               <p>A leendő apa felugrott a székről. Viharosan megölelte és megcsókolta Nórát.
                  Meghatott gyengédséget játszott. Mindig rendelkezésre álló tehetségével azt is
                  meg tudta csinálni, hogy könnyes lett a szeme. Részletesen faggatta Nórát e nagy
                  ujságról. Az asszony sebtiben elmondott mindent, amit tudott, de aztán
                  kijelentette, hogy ebédig lepihen. Szigorúan meg akarta tartani az orvos
                  parancsait. Galgó tehát egyedül maradt és gondolkodóba esett. Mindenekelőtt azt a
                  kérdést intézte magához, vajjon nagy örömet érez-e a gyerek miatt. És mindjárt azt
                  felelte sajátmagának, hogy nem. A gyerek igen kényelmetlen lesz, hiszen
                  törvénytelen. El kell majd menni a községházára és bejelenteni, hogy az anyakönyvi
                  kivonatot kiadhassák. De ahhoz fel kell mutatni a házasságlevelet. Ki fog derülni
                  minden. Itt csak csoda segíthet, kész a botrány. Sokáig latolgatta ezt magában,
                  aztán vállat vont. A gyerek születéséig Nóra előadása szerint még hét hónap van
                  hátra. Addig még történhetik valami. És ha nem történik, majd megússzák a dolgot
                  valahogy. A lényeg az, hogy Nóra vagyona érintetlen. Az a gyerek el van látva.
                  Igazi felesége még meg is halhat, vagy beleszerethet valakibe ott Drezdában, akkor
                  csakugyan elveheti Nórát. Lesz, ami lesz. Van idő. Galgó vállat vont és nem
                  gondolt többé a gyerekre.</p>
               <p>Hétfőn azonban volt egy kis jelenete. Mikor bejelentette, hogy másnap utazni akar,
                  Nóra veszekedni kezdett. Mostanában ingerlékeny volt, gyakori émelygés és
                  rosszullét kínozta.</p>
               <p>- Nekem elég volt ebből a Melindából. Rendes ember ilyenkor a felesége mellett ül.
                  Azt az üzleti ügyet már rég el lehetett volna intézni. Háromszor voltál már
                  Karácsondon tárgyalni. A fene látott ilyen tárgyalást.</p>
               <p>- Tudod jól, hogy Petriknek pénz kell. Az ilyesmi nem megy öt perc alatt.</p>
               <p>- De miért mégy reggel hatkor? Eddig a féltizessel mentél.</p>
               <p>- Mert Petrikkel így beszéltem meg. Általában mélyen meg vagyok sértve. Mit akarsz
                  azzal a festetthajú, kancsal Melindával? Aki arra féltékeny, az nem
                  beszámítható.</p>
               <p>- Én féltékeny? Haha. Félremagyarázod a helyzetet. Én akár összecsuknálak vele egy
                  üres szobába és rátok fordítanám a kulcsot. Én csak azt nem tűröm, hogy nevetséges
                  legyek. Ennek a karácsondi dolognak vége legyen, különben olyat csinálok, hogy
                  öregapád is megemlegeti. Igazán hallatlan, hogy ilyen felindulást okozol nekem,
                  mikor az orvos megmondta, hogy a gyereknek a legkisebb izgalom is árt.</p>
               <p>Nóra elkezdett sírni. Ő is tudott sírni, ha akart. A legtöbb nő tud sírni, ha ez
                  szükséges ahhoz, hogy elérjen valamit. Másfél óráig tartott a szóváltás és
                  eldöntetlenül végződött. Galgó megesküdött, hogy Melindát kitörli életéből, most
                  az egyszer azonban még utoljára elmegy Karácsondra, hogy az üzleti ügyet végleg és
                  udvariasan befejezze a nyomdával és Dóra dolgaival legyen, ami lesz.</p>
               <p>Dórát nem látta a vonaton. De amikor Nyírpetőn leszállott zuhogó esőben, a
                  szaporán igyekvő parasztasszonyok között meglátta az asszony alakját. Kicsiny
                  állomás volt ez a Nyírpető, majdnem csak őrház. Szép időben kellemes lett volna
                  itt tartózkodni, mert az állomástól üde jegenyesor húzódott a Gencsy-kastélyig,
                  sétára kínálkozóan. De most mintha cseberből öntötték volna a vizet. Másutt nem
                  lehetett beszélgetni, mint a váróteremben. Az pedig kis lyuknál nem volt több,
                  egyesítette magában az összes osztályokat, a poggyász-feladást és a
                  pénztárablakot. Menetrendet hirdető falragaszok álltak a falon, a hely nagy részét
                  egy megkopott mázsa foglalta el, a helyiségben nem volt senki, ide szorultak
                  beszélgetni.</p>
               <p>- Biztosan tudtam, hogy eljön, - mondta Galgó, forrón kezetcsókolva.</p>
               <p>- Honnan tudta? Nem akartam eljönni, mert maga nem érdemli meg. Csak azért jöttem
                  el, hogy utoljára még elmondjak egyetmást. Tegnap estig úgy volt, hogy nem jövök,
                  akkor mégis elhatároztam. Meg voltam győződve, hogy hiába, hiszen azt a
                  megbeszélést maga nem vette komolyan, és úgysem fog leszállni.</p>
               <p>- Ha földrengés van és tűzhányó tör ki a közelemben, akkor is leszálltam volna.
                  Dóra, én nagyon boldogtalan vagyok.</p>
               <p>Az asszony aggodalmasan körülnézett.</p>
               <p>- Nem hall itt bennünket senki?</p>
               <p>- Senki. A pénztárablakon semmi sem hallatszik át. Az utasok nem láthattak, mert
                  szándékosan az utolsó percben szálltam le, és különben is annyira esett, hogy
                  mindenki szaladt. Maga melyik kocsiban utazott?</p>
               <p>- Az elsőben. Nagyon korán kint voltam. Láttam magát megérkezni és beszállni. Az
                  utolsó kocsiban utazott.</p>
               <p>- Sőt harmadik osztályon. Pedig második osztályú jegyem van Karácsondig. De
                  szándékosan nem szálltam második osztályba. Láthatja, hogy az egész dolog teljesen
                  veszélytelen.</p>
               <p>Galgó lassan lehúzta a kesztyűjét. Mikor elkészült vele, nyugodtan megfogta Dóra
                  fejét, magához vonta és megcsókolta. Az asszony egy pillanatig sem tétovázott.
                  Nyilván hetek óta erről a pillanatról álmodozott. És a csók közben rögtön sírva
                  fakadt.</p>
               <p>- Lóránt, - mondta panaszosan, - miért tette ezt velem?</p>
               <p>Galgó az egész dolgot nem szerette. Felsőruhája vizes volt, kalapja, amelyet maga
                  mellé a székre tett, csurgó pocsolyát hagyott a földön. Ez a falusi váróterem is
                  idegessé tette. Bármely pillanatban bárki bejöhetett: zavartalanságra nem lehetett
                  számítani, mert hiába tanulmányozta volna a menetrendet, a falusi közönségnek
                  édeskevés az időérzéke, a féltizes vonathoz már hét órakor betoppanhatott valami
                  anyóka attól való félelmében, hogy elfogy a jegy. A tehervonatokról nem is
                  beszélt a Galgó menetrendje. A váróteremben hideg volt, sebtiben kieszelt
                  találkájuk levegőjében volt valami kínosan feszengő, kényelmetlen és bizonytalan.
                  Galgó függönyös, zárt, puha szobát szeretett volna, ahol kedvére csókolódzhatik.
                  Az esőbe nem mehetett ki, hogy vaktában és reménytelenül valami jótékony fedelet
                  keressen a faluban. Átkozta a helyzetet és időjárást és haragját átvitte Dórára,
                  mint az élvezetvágyó és önző emberek szokták.</p>
               <p>- Maga nagyon jól tudja, hogy tehetetlen voltam. Ismeri Nórát.</p>
               <p>- Igen, ismerem Nórát. De azt vártam volna, hogy lesz férfi, aki szeret engem és
                  szembeszáll vele.</p>
               <p>- Ezzel azt akarja mondani, hogy én nem vagyok férfi?</p>
               <p>- Nem. Azt akarom mondani, hogy nem szeret engem eléggé.</p>
               <p>- Dóra, hogy mondhat ilyet? Hiszen hónapok óta minden gondolatom maga.</p>
               <p>- Én vagyok minden gondolata? Az esküvőjén rám gondolt? A nászútján rám
                  gondolt?</p>
               <p>- Úriember nem beszél az esküvőjéről és nem beszél a nászútjáról. Kivált ha tudja,
                  hogy azzal fájdalmat okoz valakinek. Erről én nem tehetek, ez már gyermekkorom óta
                  belémidegződött. Úrnak és gyengédnek neveltek. Ha úri vagyok és gyengéd, az már
                  nem érdemem, öntudatlanul vagyok az. Esküvőről és nászútról nem beszélek. Ami
                  azóta történt, arról beszélhetek. Azóta igenis minden gondolatom maga. Mondjak el
                  valamit? Egészen apró csacsiság, biztosan csak legyinteni fog rá, nem is törődik
                  vele. De az én mélységes érzelmi életemben, az én mélyen érző bolond szívem
                  érzelmi életében az ilyen apró csacsiságok alkotják a világot. Hallgassa ezt meg
                  és nevessen ki. Petriknek van egy macskája. Szép nagy cirmos cica. Én ugyan az
                  állatot nem szeretem, kutyát-macskát ki nem állhatok, de tudom, hogy maga
                  nagyon-nagyon szereti őket. Szóval a cirmos cicának kölykei lettek. Összesen
                  négy.</p>
               <p>- Tudom. Kettőt a Tiszába dobtak. Barbárság.</p>
               <p>- Kettőt a Tiszába dobtak, maradt kettő. Petrik elhatározta, hogy egyet megtart,
                  egyet pedig ajándékba ad Nórának...</p>
               <p>- Minek, - szólt hevesen Dóra, - hiszen Nóra nem szenvedheti a macskát.</p>
               <p>- Nem, de a cselédek panaszkodtak, hogy sok az egér. Tehát a padláson megtűri.
                  Szóval elhatározta, hogy neki adja. Mindjárt el is nevezte Nórának. A másik
                  otthon marad. Most jövök én. Mindjárt ki fogja nevetni az én bolond, gyerekes
                  szívemet, de nem törődöm vele, azért csak elmondom. Elgondoltam, hogy én gyakran
                  járok a Petrik lakására. A szerkesztőségbe mindennap, hiszen, ugyebár, hírlapíró
                  vagyok, de majdnem minden másod-harmadnap a lakására is. Azt a kis macskát igen
                  sokszor fogom látni. Én megkértem Petriket, hogy a másik kis cicát az én kedvemért
                  nevezze el Dórának. Azt a gondolatot dédelgettem magamban, hadd legyen az én árva,
                  elrontott életemben az a kis puha jószág a maga szimbóluma. Ha meglátom, hadd
                  jusson maga még külön is mindig eszembe. Ha megsímogatom, hadd képzeljem, hogy a
                  maga kezét érintem a tenyeremmel, hadd képzeljem magam elé a kis cica láttára a
                  maga örökre felejthetetlen...</p>
               <p>Tovább kár lett volna beszélnie, mert Dóra szeme már előbb homályosodni kezdett,
                  most meg egyszerűen és nyíltan sírva fakadt. Galgó ezt szívből várta. De mint a
                  kecske csak mekegni tud, a seprő pedig csak seperni, ő is gépiesen fordult a maga
                  iparához. Ő csak szédíteni tudott akkor is, ha kedvetlen volt. Ennélfogva
                  szédített. Halk, suttogó hangot vett elő.</p>
               <p>- Ha tudná, hogy most milyen szép. Ezt a gyönyörű arcot a rajta pergő két
                  könnycseppet festeni kellene. Miért is nem vagyok én híres festő, hogy egy
                  világraszóló Madonna-kép modelljéül használhatnám! Most kimondhatatlanul édes az
                  arca...</p>
               <p>Dóra hirtelen erős sírásra fakadt. Elővette zsebkendőjét és abba temette
                  arcát.</p>
               <p>- Miért vette el, - zokogta panaszosan, - miért vette el?</p>
               <p>- Mert szerelmes vagyok magába.</p>
               <p>Az asszony értetlenül felpillantott a zsebkendőből.</p>
               <p>- Tessék?</p>
               <p>- Maga sok mindent nem tud, angyalom. Maga nem volt jelen, mikor én Nórának
                  férfias egyenességgel megvallottam, hogy magát szeretem. Ez hosszú, három óráig
                  tartó jelenet volt köztünk. Ő lopódzott be hozzám, maga eddig ezt nem is tudta.
                  Igenis, megmondtam, hogy a lelkem legmélyéből szeretem magát szent és tiszta
                  szerelemmel. Mihelyt a gyászév letelik, el is fogom venni. Erre ő megfogta a két
                  kezemet és a szemembe sziszegte: «tudja meg, hogy ha Dórát elveszi és nem engem,
                  akkor én azonnal szíven lövöm magam. Esküszöm az életemre.» Másnap történt az a
                  jelenet, mikor maga Nórát nálam találta. Mondja, mit tehettem volna? Nóra egész
                  biztosan szíven lőtte volna magát, ha nem mellette döntök. Képzelje el az
                  életemet. A borzasztó tragédia után talán boldogok lettünk volna, de örökre
                  köztünk lebegett volna egy átlőtt szívű, véres árnyék. Még hozzá a maga nővére.
                  Akármilyen viszonyban vannak, mégis csak a nővére. Maga áldott jóságú lélek.
                  Hogyan élhetett volna egy életen keresztül azzal, aki megölte a nővérét. Én számot
                  vetettem magamban mindennel. Azon a két éjszakán semmit sem aludtam. Gondoltam:
                  magának fájni fog. De jön majd az idő, ez a nagy regényíró, és begyógyítja a
                  sebeket. Én mindhalálig elviselhetetlenül fogok szenvedni, ezt sohasem heverem ki
                  többet, de ez a mártírium megéri a maga lelki nyugalmát. Eldöntöttem magamban,
                  hogy vértanú leszek. Így is lett. Kimondhatatlanul szenvedek, maga nélkül nem ér
                  semmit az élet. Így is fogok meghalni. Tudja-e, mitől? A szívemtől. A szívem nem
                  bírja ezt a borzasztó megpróbáltatást. Nekem már nem sok van hátra, Dóra.</p>
               <p>- Lóránt! - sikoltotta az asszony és belekapaszkodott a férfi nedves felöltőjébe,
                  mintha védte volna valamitől.</p>
               <p>Galgó fáradtan mosolygott. Fájdalomban ragyogva, mint az őszi verőfény.
                  Legyintett.</p>
               <p>- Hagyjuk. Szép halál. Azért halok meg, akit szeretek, akiért feláldoztam ezt a
                  szép, szomorú életemet. Az orvosok azt mondták, - mert hiszen több ízben alaposan
                  megvizsgáltattam magam...</p>
               <p>- Hát ezért utazott el maga többször is. Ne higyje, hogy nem vettem észre.</p>
               <p>- Ezért. Ürügynek azt vetettem, hogy az öreg Katufrékkal van fontos tárgyalásom.
                  Ismeri Katufrékot?</p>
               <p>- Hogyne. Akinek az a begyes, kancsal lánya van. Petrik említette.</p>
               <p>- Tárgyaltam vele, de csak a maga kedvéért. Tíz perc volt mindig az egész. Az idő
                  arra kellett nekem, hogy kivizsgáltassam magam. Dóra, én szívbajos vagyok.</p>
               <p>- Rettenetes, - mondta Dóra ömlő könnyek között, - de hát mit mondanak az orvosok?
                  Milyen fokú a veszély? És mi baja?</p>
               <p>- Hagyjuk ezt, Dóra. Lehet, hogy tíz év, lehet, hogy egy negyedóra mulva, de
                  eljöhet az utolsó perc. Én most már úgy élek, mint a halálraítélt a siralomházban,
                  csak éppen a kivégzés idejét nem közölték velem. Lehet így is élni.</p>
               <p>- De mégis, mit mondanak az orvosok? Nem írtak valami orvosságot? Nem szabtak ki
                  valami diétát?</p>
               <p>- Megtiltottak minden izgalmat. De hát ez a nyugalom kivihetetlen. Az embert
                  mindig éri valami izgalom. Találkoztam magával, úgye, nem kis nehézségek árán,
                  lelkem mélyéből sóvárgok a pillanatért, mikor a szemébe nézhetek, mikor
                  megfoghatom remegve a kezét és akkor az első szó, amit kapok, a brutális vád, hogy
                  nem szeretem eléggé. Ez bizony éppen elég izgalom. De mindegy. Hagyjuk.</p>
               <p>Galgó arcán a vértanúk extatikus gyönyöre jelent meg, a végtelen jóság dicsfénye
                  ömlött el szelíd szomorúságán. Dóra mélyen meghatottnak érezte magát. Azonkívül a
                  szívbaj lesújtó hírétől meghökkent. Lelkiismerete is szurkálta, hogy izgalmat okoz
                  ennek az imádott szép embernek és ezzel életét veszélyezteti. Csak sírdogált
                  csendesen.</p>
               <p>- Lóránt, mi lesz velünk?</p>
               <p>- Istenem, az élet szép csendesen elmúlik. Aztán már minden mindegy. Ha meghalok,
                  gyönyörű útravalóm lesz ez az emlék, hogy szerettem magát. Életem utolsó
                  pillanatában erre fogok gondolni.</p>
               <p>- Mondja, Lóránt, ha maga szabad volna, elvenne engem? Isten őrizz, hogy Nórának
                  valami baja essék, de ha mégis megtörténnék, vagy ha mondjuk valaha elválnának,
                  elvenne akkor?</p>
               <p>- Reggeltől estig csak erre gondolok.</p>
               <p>- Most őszintén beszél? Hihetek én magának. Lóránt?</p>
               <p>- A bizalmat én nem kérhetem magától. Az vagy van, vagy nincs. Mit érne egy
                  közjegyzői okirattal, vagy a becsületszavammal, hogy mihelyt szabad vagyok, a
                  menyasszonyomnak tekintem? A bizalom a szívbe van írva. Aki igazán szeret, az
                  bízik. Nekem soha egy pillanatra sem támadtak kétségeim maga iránt. Mert
                  szeretem.</p>
               <p>- Könnyű magának. Akinek ilyen emelkedett lelke van. Maga csakugyan tetőtől-talpig
                  férfi. De én nő vagyok. Azt sem bánom, ha kicsinyesnek tart. Szavát adja, hogy ha
                  egyszer lehet, elvesz engem feleségül?</p>
               <p>Galgó bánatosan mosolygott.</p>
               <p>- Akár ezerszer egymásután. Hiszen nincsen nagyobb vágyam a világon.</p>
               <p>- De csak bajt venne a nyakába és gondot. Hiszen én most már szegény vagyok. Tele
                  vagyok adóssággal. Tönkrementem. Az élet azzal fenyeget, hogy összecsapnak
                  felettem a hullámok. Nóra nem segít, Petrik tehetetlen. Ennek tudatában is
                  elvenne?</p>
               <p>- Akkor mutatnám meg csak igazán, hogy ki vagyok. Dolgozni azért, aki életem
                  egyetlen célja és értelme... Hát van ennél szebb egy igazi férfi számára? Itt ez a
                  dolgos két kezem, ez mirevaló? Ó, én nem is tudok szebbet elképzelni, mint este
                  halálra fáradtan hazajönni a munkából és tudni, hogy otthon ölelő karokkal vár az,
                  akit szeretek. Volna ennél szebb élet? Soha. De hát ez csak csalóka lidérc. Igen,
                  csak így nevezhetem. Csalóka lidérc. Talán oktalan dolog is ebbe beleizgatni
                  magunkat, mert aztán még fájdalmasabb a valóra ébredni. Ennek a gyönyörű szép
                  álomnak reménye semmi. De ha ez magának csak egy pillanatnyi boldogságot ad is,
                  szívesen kimondom, amit szívesen hall: imádom magát, Dóra. Nincs szebb álmom, mint
                  magával együtt élni. Ha lehetne, most rögtön elvenném. Ezt becsületem szent
                  szavára mondom. Még mindig nem hisz nekem?</p>
               <p>- Nem tudom... szeretnék hinni magának, Lóránt, de úgy félek...</p>
               <p>- Miért habozik? Ha szeret, akkor az enyém akar lenni. Máris menyasszonyomnak
                  tekintheti magát. Ez a kettőnk titka, senki másé. Lehet, hogy reményeink sohasem
                  válnak valóra. De lehet, hogy igen. Hiszen olyan csodálatos fordulatok történnek
                  az életben. Ha pedig a lelke mélyén az enyémnek tekinti magát, akkor miért
                  habozunk? Legyen igazán az enyém. A gyászéve letelt, amiért eddig vonakodott
                  hozzám jönni. Nem tartozik felelősséggel senkinek. Miért nem lesz az enyém?</p>
               <p>- Előbb váljon el.</p>
               <p>- Nagyon szeretnék elválni, megmondhatom őszintén. De maga a lelkére venné, hogy a
                  nővére megölje magát? Ugye, nem? Itt nincs más teendő, mint szépen lassan,
                  rendkívül óvatosan megindítani az én házasságom likvidálását. Ha pedig már
                  elhatároztuk, hogy Nórához nem köt semmi, és úgyis egymáséi leszünk, mire várunk?
                  Miért nem lesz az enyém, ha szeret? Majd én valahogy úgy forgatom a dolgot, hogy
                  üzleti ügyben be kelljen mennem Nyíregyházára. Ugyanakkor maga is
                  odautazhatik.</p>
               <p>- Az feltűnő.</p>
               <p>- Nem feltűnő, ha nem Nyíregyházára indul, hanem Pestre. Senki sem tudhatja meg,
                  hogy egy félnapra leszáll Nyíregyházán. Hogy ott hol találkozunk a legnagyobb
                  titokban, az az én dolgom lesz. Kapunk egy olyan félnapot az élettől, amely magát
                  az életet is megéri.</p>
               <p>- Nagyon szép volna... de én úgy félek...</p>
               <p>- Mitől fél? Legyen elég bátor. Tekintse magát örök élettársamnak. Hogy ehhez apró
                  formaságok hiányzanak, azzal ne törődjék. Most tehát adjon előlegül egy
                  csókot.</p>
               <p>A csókból nem lett semmi. Szomjasan egymáshoz hajoltak ugyan, de rögtön szét is
                  rebbentek, mert egy sötétkék alak nyitotta rájuk a váróterem ajtaját. Ez a
                  sötétkék alak csepegett a kint csurgó esőtől. Szuszogva bekémlelt és kedvetlenül
                  adta meg a felvilágosítást: a vegyesvonat most indul vissza Tiszagyarmat felé.
                  Dóra felugrott, mennél hamarabb otthon akart lenni. Galgó nem mozdult.</p>
               <p>- Én nem mozdulok innen. A maga hírneve nekem mindennél szentebb.</p>
               <p>Nem sok kedve volt kimenni az esőbe, inkább a sarokba húzódott és tudta, hogy Dóra
                  ezalatt a zuhogó istenáldásban várja a vonatot, csuromvizesen felkapaszkodik a
                  beérkező szerelvényre, aztán bánatával, testvéri gyűlöletével, szerelmével és
                  reményeivel együtt eltűnik a világból. Mire a későbbi és ellenkező vonat
                  Karácsondra ért, már megállt az eső. Galgó megkönnyebbülve tocsogott a
                  Kalufrék-ház felé.</p>
               <p>Már a bejáratnál látta, hogy itt valami rendkívüli dolog történt. Egész sor idegen
                  kabát lógott az előszobában, az egész lakás légköre valami szokatlan és
                  kényelmetlen érzéssel töltötte el. Két idegen ember ült az ebédlőben, Melinda
                  azokkal beszélgetett. Ugyanekkor két másik idegen jött máshonnan. Köszöngetés,
                  búcsúzás, jövés-menés. Melinda urakat kísért ki, majd visszajött. Summa summárum:
                  Katufrékot három nappal ezelőtt megütötte a guta. Fia bent volt a betegágyánál,
                  Melinda idekint fogadta az érdeklődőket.</p>
               <p>- Bemehetnék kedves atyja urához?</p>
               <p>- Azt hiszem, jobb, ha most nem megy be, - válaszolta a festett hajú Melinda, - az
                  orvosok a legteljesebb nyugalmat ajánlották, a bátyám bent van mellette és
                  mindenre vigyáz. Én idekünn maradok magával, jól is fog esni, hogy ebben a nagy
                  szomorúságban beszélhetek egy kicsit valakivel. Igazán hálát adok Istennek, hogy
                  éppen maga jött, legalább egy megértő lélekkel egy-két szót tudok váltani.</p>
               <p>Kitűnt, hogy a baj három nappal azelőtt úgy érte a családot, mint Melinda
                  kifejezése szerint «a derült égből lecsapó villám». Katufrék hazajött ebédelni,
                  előzőleg egy bizottsági ülésen vett részt, ahol valami kövezési ügyet tárgyaltak
                  az új luteránus templom számára adományozott városi telekkel összefüggésben. Az
                  ülésen Katufrék alaposan felindult, mert heves támadásban részesítették. Szerepe
                  azonnal tisztázódott, de ez a felindulást nem tette kisebbé. Hazaérkezvén, cipőjét
                  papuccsal óhajtotta felcserélni. Mikor a pamlagon ülve lehajlott egyik cipőjéhez,
                  hogy annak zsinórját megoldja, hirtelen előre esett, mint egy zsák. Melinda
                  rémülten kiabált a személyzetért, mert egyedül nem tudta a súlyos testet
                  felnyalábolni a földről és lefektetni. Azonnal orvost hívtak, aki megállapította,
                  hogy a beteget féloldali szélhűdés érte, és állapota igen komoly. Rögtön
                  táviratoztak a fiáért Debrecenbe; az még aznap éjjel meg is érkezett. Most is ott
                  van a beteg mellett. A szélütött ember állapota súlyos és változatlan.</p>
               <p>- Mi lesz most a maga sorsa, Melinda? - kérdezte Galgó.</p>
               <p>- Isten kezében vagyok, - mondta a leány, - a magam részéről, sajnos, azt hiszem,
                  hogy a legsúlyosabbtól kell tartanom. Akkor pedig, ha ez - Isten őrizz -
                  bekövetkezik, bátyám lesz a családfő. Anyagilag rendben maradunk itt, bátyámmal
                  egyenlő arányban örököljük a vagyont. Amennyi rámesik, az bőségesen biztosítja
                  életemet. A saját életemet magam akarom a kezembe venni. Elég szomorú, hogy apám
                  még él és nekem ilyen dolgokon kell törnöm a fejemet, de Isten akaratában
                  mindnyájunknak meg kell nyugodnunk. Az én küzdelmeim előlről kezdődnek. Bátyám
                  éppen olyan hevesen ellenez mindent, ami művészet, mint szegény apám tette. De én
                  nem hagyom magamat. Apámat meggyászolom és a művészetért harcolni fogok a
                  végletekig.</p>
               <p>- De nem lehet, hogy még minden jóra fordul?</p>
               <p>Melinda megrázta fürtjeit.</p>
               <p>- Sajnos, nem tudok már remélni. Az orvosok biztatnak, biztatnak, de én már nem
                  hiszek nekik. Apám féloldala teljesen megbénult. Kezét-lábát mozgatni sem tudja,
                  csak az egyik oldalon. Félarca is megbénult. Beszélni nem tud és etetni kell. És
                  tartani kell attól, hogy rövidesen bekövetkezik a második szélhűdés. Az pedig
                  végzetes lesz. Engem már hiába bolondítanak. Bátyám is teljesen tisztában van
                  azzal, hogy apánkat elvesztjük. Ez az én helyzetem. Egyik zsarnokság után
                  következik a másik. Én csak azt tudom, hogy harcolnom kell. Hát jó, harcolni
                  fogok.</p>
               <p>- Harcoljon is. Ne hagyja magát. Az én barátságom, bátorításom és ernyedetlen
                  támogatásom mindig rendelkezésére áll.</p>
               <p>Melinda felvetette a fejét és mohón kapott a szón.</p>
               <p>- Maga mellettem van? Számíthatok magára?</p>
               <p>- Mintha édes testvére volnék. Sőt jobban, mert hiszen látjuk, hogy
                  testvérbátyjára nem számíthat. Az én lelkemben maga nagyobb és fontosabb helyet
                  foglal el, mint képzelné. Békés és harmónikus házaséletet élek a feleségemmel, ezt
                  mindenki tudja. De azokban az érzelmekben, amelyek elárasztanak, bő rész jut a
                  maga iránt való barátságnak. Én magát rendkívüli adományokkal megáldott
                  művészléleknek tartom. Hogy elérje azt a pályát, amelyre a sors jelölte ki, minden
                  rendelkezésemre álló erőt fel akarok használni. Megvallom őszintén, ebben egy
                  kissé a hiúságnak is szerepe van. Mikor maga már elérte a dicsőség csúcspontját, a
                  hazai és a külföldi sajtó óriási cikkekben fogja magasztalni és apróra fel fogja
                  sorolni tündöklő karrierje állomásait. És akkor majd engem is megemlítenek: ez a
                  férfiú volt az, aki csalhatatlan éleslátással felfedezte a művészet ragyogó
                  csillagában rejlő tehetséget és éjt-napot összetéve fáradozott az útban álló
                  akadályok elhárításán. Ez a dicsőség lesz az én jutalmam. Egyéb köszönetre nem is
                  számítok.</p>
               <p>- Ezért végtelen hálás is vagyok. Jó volna, ha a bátyám is hallotta volna ezt.</p>
               <p>- Miért? Ő nem hisz az én önzetlenségemben? Talán igaza is van. Talán számot
                  tartok arra is, hogy majd egyszer, ha úgy elgondolkozik a pályáján, nemcsak futó
                  barátsággal fog rám gondolni, hanem titokban valami kis olyan melegséggel... de
                  nem, hagyjuk ezt. Erről tilos beszélni. Én házas ember vagyok, magát pedig súlyos
                  csapás érte. És úgy látom, hogy a bátyja nem nagyon jó szemmel néz engem maga
                  mellett.</p>
               <p>- Ne mondja meg neki, hogy elárultam, de ő máris elkezdte... szóval már beszélt
                  erről... igazán kényelmetlen elmondani...</p>
               <p>Galgó szelíden mosolygott.</p>
               <p>- Mondja csak el nyugodtan. Én a rágalmak és a világ rosszindulatú pletykái ellen
                  fel vagyok vértezve. Megszoktam. Csak megvető mosolyom van az ilyenek számára.
                  Szóval mi kifogása van ellenem a bátyjának?</p>
               <p>- De bizonyisten nem fog engem elárulni? Ő nagyon mérges, hogy maga házasember
                  létére körülöttem legyeskedik. Ő maga mondta így: «körülöttem legyeskedik». Azt
                  mondja, hogy maga pénzt akar.</p>
               <p>- Mit? - kacagott Galgó. - Pénzt? Csak nem képzeli, hogy - bármiféle formában - a
                  barátságom eladó? A bátyját most tulajdonképpen provokálnom kellene.</p>
               <p>- Az Istenért, hova gondol? Maga ezt nem tudhatja! Én ezt nem mondtam el magának!
                  Ha maga bármilyen lépést tesz, én ezt a beszélgetést letagadom!</p>
               <p>- Ne féljen. Nem teszek semmiféle lépést. De nem fér a fejembe, hogy mélyen
                  tisztelt bátyja hogyan képzeli ezt a pénz-dolgot. Ha én segítem a maga
                  boldogulását és tanácsokkal szolgálok, egy szép napon előállok és felszámítom a
                  nyers kiadásaimat?</p>
               <p>- Nem. Ő egészen mással gyanusítja magát. Erről tegnap hosszasan beszéltünk. Ő
                  attól fél, hogy maga elválik és engem el akar venni, mert sokkal gazdagabb leszek,
                  mint a maga felesége. Rám majdnem egy millió fog jutni. Ő magát... de igazán ne
                  áruljon el... izének tartja. Hozományvadásznak. Kimondtam.</p>
               <p>Galgó nagyot kacagott ezen a bohóságon, mint a nábob, akit tíz cigaretta
                  eltulajdonításával vádolnak. De aztán hirtelen elkomolyodott. Gondosan lágyra és
                  behízelgőre modulálta a hangját.</p>
               <p>- Furcsa dolgot mondok magának, drága Melinda. A maga bátyjának igaza van.</p>
               <p>- Tessék? - hökkent meg Melinda.</p>
               <p>- Ha úgy vesszük, hát igen, én hozományvadász vagyok. Mert feltéve, de meg van
                  engedve, hogy szabad ember volnék, én csakugyan minden erőmet arra fordítanám,
                  hogy a maga vagyona felett ne ő rendelkezzék, hanem maga. A művészi pálya
                  előkészületei nagyon drágák. Magának mindenekelőtt fel kellene költöznie Pestre.
                  Ott be kellene rendezkednie. Elvégre színigazgatók, vállalkozók, ügynökök egész
                  tömege előtt nem mutatkozhatik valami nyomorúságos hónapos szobában. Istenadta
                  tehetségeit tovább kellene művelnie, tanulnia kell, természetesen a legjobb
                  mesterektől. Előfordulhat, hogy segítenie kell egy hirtelen zavarba jött
                  színigazgatónak az anyagiakban, hogy létrejöhessen az a vállalkozás, amelyben
                  felléphet. Hiszen sok ilyen amerikai filmet láttunk. Ez a világon mindenütt így
                  van. Láthatja, hogy a pályáján a meginduláshoz komoly pénzre van szüksége. Magának
                  tehát rendelkeznie kell a vagyona felett. A maga bátyja hatalmaskodó zsarnoknak
                  készül. Ismerem ezt a típust. Csak a kereseten, a polgári elképzelés fantáziátlan
                  színvonalán jár az esze. Röviden: meg akarja kaparintani a rendelkezési jogot a
                  maga vagyona felett, hogy magát boldogtalan rabszolgaságban tarthassa. Hát nem?
                  Magának joga van a saját életéhez. Igen, hozományvadász szeretnék lenni, hogy maga
                  aztán szabadon rendelkezzék azzal, amije van. Mindez érvényes volna abban az
                  esetben, ha szabad volnék. De nem vagyok szabad, a feleségem belehalna abba, ha
                  elhagynám. Ha véletlenül a hátam mögött másba szeretne bele, rögtön tudnám, hogy
                  mit csináljak.</p>
               <p>- Mit csinálna? - kérdezte Melinda hódítónak szánt pillantással.</p>
               <p>- Azonnal visszaadnám a feleségem szabadságát. Keresse meg boldogságát az új úton.
                  Én pedig odaállanék a maga bátyja elé és azt mondanám neki, hogy a maga védelmét
                  Isten és ember előtt a kezembe vettem. A többihez semmi köze. Hol akar
                  letelepedni? Azt majd mi ketten megbeszéljük. Milyen pályát akar választani? Azt
                  is megbeszéljük. A nyájas testvéri viszonyt maga feltétlenül megtartja, de
                  megszűnt rabszolga lenni. Ezt mondanám neki.</p>
               <p>Melinda diadalmas arccal hallgatta ezt a feltételes vallomást és királynőt
                  játszott, aki előtt az ország nagyjai borulnak térdre, mialatt a nagybeteg öreg
                  fejedelem a szomszéd teremben birkózik a halállal. Csak kancsal szemének
                  pillantása nem illett sehogy ehhez az alakításhoz. Nehéz volt elképzelni, hogy
                  valaki ezzel a kancsalsággal valaha is színi pályára lépjen. De Galgó komoly
                  maradt. A hű kutya ragaszkodásával folytatta:</p>
               <p>- De ezt nem mondhatom. Neki általában nem mondhatok semmit. Csak magának
                  mondhatom, hogy ha az életben bármikor egy önzetlen, odaadó baráti kéz
                  segítségére lesz szüksége, sohasem szabad elfelejtenie, hogy arra a kézre hol
                  találhat. Most megyek. Kezeit csókolom, bátyjának kérem tiszteletemet átadni, a
                  betegnek gyors javulást kívánok.</p>
               <p>Melinda forrón megszorította a kezét. A kancsal lány forró kézszorítása járt
                  eszében akkor is, mikor a sötétedő alkonyon hazaérkezett a tiszagyarmati házhoz.
                  Ügyet sem vetett arra, hogy a kapuban néhány mezei ember ólálkodik. Sopánkodtak
                  valamin és őt, oldalra tágulva, habozóan köszöntötték. Az udvaron már több embert
                  talált. Csodálkozni kezdett. Mit akarnak ezek az ácsorgók? Ment a bejárat felé,
                  ahonnan Dóra lépett ki zokogva.</p>
               <p>- Mi történt itt? - kérdezte köszönés nélkül.</p>
               <p>- Borzasztó dolog történt, - felelte a kisírt arcú asszony, - Nórát elütötte egy
                  megbokrosodott ló a patika előtt.</p>
               <p>- Hol van Nóra? - kérdezte elhűlve.</p>
               <p>- Kiterítettük a szalonban. Meghalt.</p>
               <p>Az embereken keresztül rohant a nappali felé. Mindenki utat nyitott neki. A
                  nappaliban ott feküdt a felravatalozott asszony. Fejét bekötözték, olyan sápadt
                  volt, mint a halál. Felkötötték vékony fehér keszkenővel az állkapcsát is. Olyan
                  benyomást tett, mint egy eszméletlen, súlyos sebesült a szanatóriumi ágyon. Galgó
                  leült a ravatal mellé tett székre.</p>
               <p>- Hogyan történt? Mikor?</p>
               <p>- Déltájban. A patikában járt és jött onnan kifelé. A községháza felől rohanva
                  jött a Szenczi Bálint szekere. Már nem ült rajta senki, mert mikor a lovak
                  elragadták, Szenczit a gyeplőnél fogva lerántották a szekérről. A lovak egyenesen
                  Nórának rohantak. Egy szempillantás volt az egész. A szekérrúd ütötte fejbe.
                  Rögtön elesett, a szekér átment rajta. Később a két megvadult ló nekirohant az
                  iskola palánkjának, az egyik ló összetörte magát, agyon kellett lőni. Éppen akkor
                  fordult be a Tisza felől a Rosenberg doktor autója. A patikából emberek rohantak
                  ki. Rosenberg megállt, odasietett Nórához. Még élt. Felrakták a gépkocsira, de
                  mire ideérkeztek, már meghalt. A kocsirúd beszakította a koponyacsontot és
                  megsértette az agyvelőt. A szekér, mikor átment rajta, egyik bokáját is eltörte.
                  Én már csak akkor rohantam be a nagy jajgatásra és kiabálásra, mikor a halottat
                  letették az ágyra.</p>
               <p>Galgó hallgatott és mereven nézte a halottat.</p>
               <p>- Meghalt? - kérdezte aztán rekedten.</p>
               <p>Dóra felzokogott.</p>
               <p>- Meg.</p>
               <p>- Most hagyjon egyedül a fájdalmammal. Ne jöjjön be senki.</p>
               <p>Mindenki kiment. Galgó gépiesen cigarettát vett elő és rágyujtott. Akkor homályos
                  érzése támadt, hogy itt nem illik dohányozni. De aztán eszébe jutott, hogy Nórát
                  már nem zavarja semmi. Tovább szívta tehát cigarettáját, elfordult a ravataltól és
                  mélyen gondolkozott. Kintről behallatszott Dóra zokogása.</p>
              
            </div>
         </div>
         <div type="group">
            <head>
               Harmadik rész
            </head>
            <head>MELINDA</head>
            <div type="chapter">
               <head>XV.</head>
               <p>A temetés idején Galgónak eszébe jutott azon tünődni, hogy szerette-e Nórát, vagy
                  sem. Nem mintha ez a kérdés erősen érdekelte volna. Csak éppen tűnődött, az
                  eredmény nem is nagyon érdekelte. Tűnődése tétlen időtöltés volt, minden cél
                  nélkül. Mégis megállapította, hogy Nóra sokkal jobban érdekelte, mint Dóra, de
                  ugyanakkor él benne halványan a gyűlölethez hasonló valamilyen érzés Nóra ellen.
                  Mert Nóra korlátozta volt szabadságát, magyarán papucs alatt tartotta, mégpedig
                  elég gyermekes módon. Nem tehette korlátlanul, amit akart, nem mehetett, ahova
                  kedve lett volna. Most, hogy az asszony ilyen tragikusan kilépett életéből, valami
                  felszabadulásfélét érzett. Ha teljesen egyedül maradt szobájában, letette arcáról
                  a fájdalom kissé színészies maszkját, csendes és vídám arcot öltött. Többnyire
                  keresztrejtvényt fejtett és passziánszot rakott francia kártyával. De a temetésen,
                  ahol igen sokan jelentek meg, gyászt öltött külső magatartására. Hevesen zokogott,
                  zsebkendőbe temette arcát, művésziesen támogattatta magát jobbról balról, s mikor
                  Nóra koporsójára ő dobta az első rögöt, olyan fuldokló zokogásban tört ki, hogy a
                  körülállókon meghatott moraj futott keresztül.</p>
               <p>Rögtön a temetés után felkereste Petriket, hogy a haláleset folytán előállott új
                  helyzetről tárgyaljanak. Nóra után nem maradt végrendelet és miután Galgó
                  gavallérosan kijelentette, hogy nem tart számot felesége hagyatékára, a vagyon
                  törvényesen Dórát illette. Petrik futólagos számításokat végzett, amelyekből
                  kiderült, hogy a hagyaték körülbelül fedezi Dóra kötelezettségeit, nem marad
                  belőle semmi. Dóra birtokrészét a szerencsétlen autó-vállalkozás már rég
                  felemésztette. Azokat az adósságokat, amelyek Petriket már-már bűnügyileg
                  fenyegették, ki lehetett fizetni, de teljes likvidálás esetén Dórának pontosan
                  semmije sem maradt. Vállalata is eltűnt a föld színéről. Összesen csak a régi
                  Káváss-házat tarthatta meg, abból is jó részt minden valószínűség szerint bérbe
                  kellett adni.</p>
               <p>A temetést követő napig Galgó és Dóra csak futólag találkoztak. Tanuk nélkül nem
                  igen látták egymást. Galgó bevette magát szobájába, ott elszöszmötölt meddő
                  játékaival, korán feküdt, de mivel nem volt többé Nóra, aki reggel szokás szerint
                  már korán kiverte az ágyból, most hajnalig detektívregényeket olvasott az ágyban.
                  De a temetés másnapján Dóra úgy intézkedett, hogy ezentúl nem kell a két
                  háztartás számára külön főzni. Galgó ezt az intézkedést udvarias helyesléssel
                  vette tudomásul, mert elfogadható ellenérv nem igen állott rendelkezésére. A
                  vacsorát némán költötték el, csak egy-egy mondattal elevenítették fel a dráma
                  százszor tisztázott részleteit. Vacsora után a hülye fívért is aludni küldték,
                  akit a temetés idejére gondosan elzártak, nehogy zavart keltsen idétlen
                  viselkedésével. Mikor aztán már attól sem kellett félni, hogy valaki a
                  személyzetből betoppan, Galgó odaült Dóra mellé a dívánra, csendesen könnyezni
                  kezdett, majd korántsem csendesen magához rántotta az asszonyt és szájon csókolta.
                  De Dóra riadtan eltolta magától.</p>
               <p>- Lóránt, az Isten szerelmére...</p>
               <p>- Miért? Most már nem jön be senki.</p>
               <p>- Nem azért. De mégis csak a nővérem volt. Sokat vétett ellenem, elvette tőlem az
                  uramat, elvette magát, de mégis csak a nővérem volt. Tegnap temettük, csak nem
                  fogunk ma csókolódzni?</p>
               <p>- Miért? A lelkünkben tovább gyászoljuk emlékét, de az élet az élőké. Csak nem
                  akarja most megint megtartani az egész gyászévet?</p>
               <p>- Nem. Azt nem akarom. Most már leszámoltam mindennel és a magáé akarok lenni. De
                  adjon néhány hetet.</p>
               <p>Galgónak Melindán járt az esze. Nem újította meg az ostromot. Mozdulatlan maradt a
                  díván sarkában. Dóra, aki további dulakodásra volt elkészülve és már ellenállása
                  legvégén tartott, békítően hozzátette:</p>
               <p>- Vagy legalább néhány napot. Olyan nehezen szerzem vissza a lelki
                  nyugalmamat...</p>
               <p>Jó darabig tehát még beszélgettek, mégpedig anyagi dolgokról. Elhatározták, hogy
                  mind a ketten dolgozni fognak. Dóra segédkezni fog Petriknek az irodában, Galgó
                  pedig teljesen a hírlapírói pályára lép s ezt megtoldja a hirdetési ügynökség
                  egészen jól jövedelmező mesterségével. Kiszámították, hogy a várható házbérrel
                  együtt így lesz annyi jövedelmük, amennyiből szűkösen és összehúzva magokat,
                  különösebb gond nélkül megélhetnek.</p>
               <p>- Még mindig nem adtam fel azt a gondolatot, - mondta Galgó, - hogy Katufrék egy
                  kis pénzét behozom a nyomdába. Akkor mindjárt könnyebben lehet lélekzeni. Nagy
                  terveim vannak a lappal. Nem lehetetlen, hogy politikai pályára lépek. Most
                  szükség van az új emberekre, az én multam pedig szeplőtlen. Bolond volnék, ha nem
                  tenném.</p>
               <p>Ebből szélesebb beszélgetés következett, de csókolódzás nélkül. Mikor elváltak,
                  Galgó mindössze lehelletszerűen megérintette összecsücsörített ajkával Dóra
                  homlokát. Másnap pedig levelet kapott gyászkeretes borítékban. Mellette
                  gyászjelentés adta tudtára Katufrék halálát. A levelet Melinda írta. Melindának
                  egyenetlen betűkből álló, hozzá hasonlóan kancsal írása volt, amely pazarlóan bánt
                  a hellyel: egyetlen kurta mondattal tele tudott írni egy oldalt. Több oldalra
                  terjedt tehát a lilatintás levél, amely összesen ennyit tartalmazott:</p>
               <p>Igen tisztelt kedves Galgó! Abban a fájdalmas gyászesetben, amely engemet ért,
                  nagy szükségem volna megértő baráti tanácsára, ezért felkérem, hogy engem
                  lehetőleg gyorsan felkeresni szíveskedjék. Debrecenbe költöztem, hol bátyámnál
                  lakom, ki keresztezi terveimet, melyek a régiek, tehát vegyen szobát a Bikában,
                  melybe majd telefonálok, mert bátyámhoz jönni közbejött akadályok (fenyegetések
                  stb.) folytán leheletlen, tehát biztosan elvárom értesítését, tehát a
                  viszontlátásig szívélyesen üdvözli Katufrék Melinda.</p>
               <p>Galgó azonnali utazási tervét úgy közölte Dórával, hogy mialatt rögtön csomagolni
                  kezdett, átüzent hozzá: fontos közlendői volnának. Dóra nyomban megjelent.</p>
               <p>- A helyzet tisztul. Gyászjelentést kaptam. Katufrékot megütötte a guta, meghalt.
                  Pénze a fiára maradt, azt jól ismerem. Azonnal odautazom és kivágom belőle azt a
                  pénzt, amelyre Petriknek szüksége van, hogy a nyomdát talpraállítsa. Nem lesz
                  könnyű tárgyalás, jó néhány napot rá kell szánni. Maga csak várjon rám nyugodtan
                  és bízzék bennem. Erre a bizalomra szükségem van a küzdelemhez.</p>
               <p>- Ó, adná az Isten, hogy sikerüljön. Segítsek a csomagolásnál?</p>
               <p>- Bizony, azt nagyon megköszönném.</p>
               <p>- Mennyit visz?</p>
               <p>- Mindent, hiszen elég kevés holmim van és nem tudom, hány napig húzódik ez a
                  tárgyalás.</p>
               <p>- No, de nyári holmit csak nem visz. Minek az?</p>
               <p>- De igen, viszek. Utóbbi időben hízásnak ereszkedtem, minden nyári ruhámat át
                  kell alakítani. Most felhasználom az alkalmat, hiszen inkább debreceni szabóval
                  dolgoztatok, mint tiszagyarmatival.</p>
               <p>- Ez igaz. De minek viszi a nyári cipőket például?</p>
               <p>- Mert bizonyosan sok időt fogok fogadóban tölteni. Ha nem fogadok senkit, akkor
                  kímélem az egyetlen fekete ruhámat, amit a gyászhoz használhatok. Addig a szobában
                  majd hordom a nyári holmit is. Úgysem lát senki. Nyári nadrághoz pedig nem
                  húzhatok téli cipőt, ez természetes. Csak csomagoljunk be mindent, ami itt
                  van.</p>
               <p>Galgó átgondolván messzenéző terveit, már tudta, hogy ő ebben az életben aligha
                  jön vissza Tiszagyarmatra. De Dóra nem azon gondolkozott, hogy gyanút fogjon a
                  nyári holmi furcsa dolga miatt. Csak félfüllel hallgatott oda, mert máson járt az
                  esze. Csomagolás közben minduntalan elpirult. Még a keze is reszketett
                  olykor.</p>
               <p>- Tudja, - szólalt meg végül, - egy debreceni nap, vagy kettő nekem is jót tenne.
                  Több ruhámat kellene feketére festeni a gyász miatt...</p>
               <p>S mikor Galgó csökönyösen hallgatott, hosszabb csend után, rakosgatás közben,
                  hozzátette:</p>
               <p>- Maga a Bikába száll?</p>
               <p>- Még nem biztos. Valószínűleg. Még nem tudom.</p>
               <p>- Mert akkor én is... én is oda... odaszállnék...</p>
               <p>Most már nem lehetett meghátrálni. Galgó kénytelen volt, hogy fajankónak ne
                  lássék, megint érzékinek látszani. Odalépett és átkarolta Dórát, hogy megcsókolja.
                  De az asszony kibontakozott az ölelésből.</p>
               <p>- Nem, nem... most hagyjon... majd akkor meglátom... Most nem is tudok tovább
                  csomagolni. Reszket a kezem. És mindig Nórára gondolok. Babonás vagyok egy kicsit
                  és félek az éjszakától, úgy pattognak a bútorok és én félek... fog nekem
                  táviratozni, ha már tudja a lakását?</p>
               <p>- Táviratozok, - bólintott Galgó mély pillantással.</p>
               <p>Dóra fülig pirosan kiszaladt. Többet nem is találkoztak már, mert nem sok idő
                  maradt a vonatig. Galgó teljes poggyászával késő éjszaka érkezett Debrecenbe és
                  szállást vett az Arany Bikában. Ott első dolga volt megkeresni a telefonkönyvben
                  ifjabb Katufrékot. Meg is találta. Katufrék a Magoss György-téren lakott. A késői
                  óra miatt már nem telefonozhatott. Reggel kilencre kérte szobájába a reggelit,
                  aztán lefeküdt, hogy egészségesen és nyugodtan elaludjék. De a sötétben, már mikor
                  lekattantotta a világítást, eszébe jutott valami. Ettől a valamitől megint
                  világosságot csinált, hálókabátot kapott magára és leült az íróasztalhoz.
                  Levélpapírt és borítékot talált a mappában.</p>
               <p>Kedves, felejthetetlen barátnőm! Talán csodálkozni fogsz, hogy ennyi idő multán
                  így szólítalak, de érzéseim azt diktálják, hogy ez az egyetlen megszólítás,
                  amellyel közeledhetem hozzád. A hajdani viharok már lecsillapodtak, s ami ezek
                  után a lelkemben maradt, csak a mélyen átérzett és szeretetteljes barátság,
                  amelyet őszintén érzek irántad. Erre a tiszta barátságra támaszkodva fordulok
                  hozzád nagy-nagy kérésemmel. Életem úgy fordult, hogy csendes és szelíd
                  boldogságot alapíthatok magamnak valakinek az oldalán, aki természetesen nem éri
                  utól a te rabul ejtő, babonás szőke szépségedet, nem is áll a te fenkölt lelked
                  szellemi magaslatán, de hát én már megelégszem a sors sokkal szerényebb
                  ajándékaival is. Bizakodó barátsággal kérlek, add vissza a szabadságomat. Azt
                  hiszem, a közöttünk felmerült félreértéseket elfelejtetted és a mi régi nagy
                  összeköttetésünkből megőriztél egy morzsányi barátságot irántam. Azt se feledd
                  el, hogy a szabadságra egyszer neked is szükséged lehet. A váláshoz természetesen
                  semmi anyagi feltételt nem fűzök, sőt hajlandó vagyok a peres eljárás minden
                  költségét viselni, csak természetesen azt óhajtom jogászi okiratban lefektetni,
                  hogy egymás ellen ezentúl semmi anyagi igényt nem támaszthatunk. Most Debrecenben
                  lakom, postafordultával várt válaszodat címezd az Arany Bikába. Meg vagyok róla
                  győződve, hogy eljön az életben az a perc, mikor nem lesz okod megbánni, hogy ezt
                  a kérésemet teljesítetted. Csókolja szép kezeidet hű barátod a sírig, Lóránt.</p>
               <p>Ezt a levelet megcímezte a régi lakáscímre, Drezdába. Aztán lefeküdt és öt perc
                  mulva a jól végzett munka tudatával érezte, hogy kezd elaludni.</p>
               <p>Másnap kiszámítván, hogy kilenc óra már elmúlt, tehát ifjabb Katufrék már elment
                  hivatalba, minélfogva Melindát egyedül találja otthon, felhívta a kikeresett
                  számot. Valóban Melinda jelentkezett.</p>
               <p>- Beszélhetek nyugodtan?</p>
               <p>- A legnyugodtabban. A bátyám éppen tegnap utazott vissza Karácsondra, mert az
                  ottani közjegyzőnél kell valamit aláírni. Éppen az imént beszéltem vele telefonon.
                  Csak holnapután lesz megint Debrecenben.</p>
               <p>- Szóval hol beszélhetünk?</p>
               <p>- Itt, nálam. A bátyám bejárót tart, az már elvégezte a dolgát, mert itt az a
                  házirend, hogy a bátyám hatkor kel. Jöhet nyugodtan, én fogok ajtót nyitni.</p>
               <p>Galgó feladta a drezdai levelet express-ajánlva. Aztán taxit hozatott és indult
                  Melindához.</p>
               <p>Pár perc mulva a fiatalok szemtől-szemben állottak egymással. Galgó nem sokat
                  teketóriázott, egyszeriben magához rántotta a kancsal leányt, harapófogószerűen
                  magához szorította és elkezdte csókolni. A gyászruhás leány vadul viszonozta a
                  csókokat. Mikor megint egymás szemébe néztek, Melinda lihegve szólt:</p>
               <p>- Hát szeret?</p>
               <p>- Édes angyalom, hát nem vette észre, hogy attól a pillanattól kezdve, hogy
                  megláttam, halálosan szerelmes vagyok magába? Igen, szeretem. Életem legnagyobb
                  vágya magát boldoggá tenni.</p>
               <p>- De miért van maga gyászban?</p>
               <p>- Szegény feleségem meghalt. Közlekedési baleset érte, már el is temettük. Az
                  egész dolog olyan borzasztó, hogy elmondani is rémes.</p>
               <p>Leültek egymás mellé a hencserre - ifjabb Katufrék szemmelláthatólag ezen a
                  hencseren töltötte éjszakáit - és egymás szájából kapkodták a szavakat. Galgó
                  elmondta Nóra tragikus balesetének részleteit, Melinda pedig elmondta, hogy atyját
                  a szélhűdés után pár nappal újabb hűdés érte, s ezt már nem bírta ki. Az orvosok
                  apróra megmagyarázták magas vérnyomását, a lappangó trombózist, mindent, - szóval
                  Katufrék a betegség normái szerint távozott az árnyékvilágból. Mire idejutott,
                  Melinda már sírt.</p>
               <p>- A bátyám egy percig nem hagyott egyedül. Nem elég nekem ez a fájdalom, most még
                  ő is folyton azt magyarázza, hogy ő a családfő, ő felelős az én egyéni
                  tisztességemért, a művészetet örökre verjem ki a fejemből, mert különben ő veri ki
                  belőle. És rövid időn belül férjhez fog adni engem. De én inkább meghalok, semhogy
                  férjhez menjek. Én apámat nagyon szerettem és az illő gyászt meg is fogom tartani,
                  de az én életem az enyém. Ha nem hagynak elmenni színésznőnek, én öngyilkos
                  leszek.</p>
               <p>Dühösen és keservesen elkezdett sírni. Galgó símogatta és vígasztalta.</p>
               <p>- Fel a fejjel, angyalkám. Én beszerzem a szükséges iratokat és azonnal elveszem
                  magát feleségül. Akkor maga azt csinál a vagyonával, amit akar. Ha művészeti
                  pályára akar menni, akkor én testtel-lélekkel maga mellett állok. Majd akkor
                  meglátja, hogy mire vagyok képes. A poklokat megmozgatom magáért. De maga
                  világhírű sztár lesz, azt én megmutatom!</p>
               <p>Melinda most már csendesen sírdogált, de ezért a kijelentésért ráért hálásan
                  megszorítani a Galgó kezét, mely az övét fogta.</p>
               <p>- Milyen furcsa az élet, - mondta halkan és merengve Galgó, - ma tíz napja én még
                  házasember voltam és vad küzdelmet vívtam magamban azzal az esztelen szerelemmel,
                  amely feltámadt bennem maga iránt. Magának pedig élt az édesapja, robusztus,
                  erős, makkegészséges ember, akinek bárki még harminc évet jósolt volna. Most mind
                  a ketten nyugosznak a hant alatt, ahol már nem fáj semmi. Mi pedig itt ülünk
                  egymás mellett mély gyászban. Tudom, hogy maga imádta az édesapját, ha némely
                  kérdésben nem értettek is egyet. Én is őszintén és becsületesen ragaszkodtam
                  szegény feleségemhez, ha a szerelmem máshova húzott is. Ezt az egészet nem tudom
                  kifejezni máskép, mint hogy a Gondviselés csodát tett velünk és egymásnak adott
                  bennünket.</p>
               <p>- Még nem vagyunk egymáséi, - sóhajtott aggodalmasan gondolkodva Melinda.</p>
               <p>- Rövid idő kérdése, én mondom magának. Térjünk csak a dolog gyakorlati részére.
                  Felteszem, hogy a bátyja, akit amolyan rettentő fukar kispolgárnak képzelek,
                  koplaltatja magát. Mennyi pénze van?</p>
               <p>- Semmi. Tizenöt pengő.</p>
               <p>- Hát ez tarthatatlan. Holnapra én szerzek magának. De figyelmeztetem, hogy ebben
                  az egész vakmerő akcióban magának is részt kell venni. Nekem rendkívüli
                  gyorsasággal be kell szereznem okmányaimat, hogy összeházasodhassunk. Lehet, hogy
                  közben el is kell szökni. Bízik bennem? Jön, ahova én mondom, ahová a művészet
                  örök csillaga mutat?</p>
               <p>- Megyek.</p>
               <p>- Akkor most szétnézek a városban. Délután megint visszajövök. Akkorra hírt hozok.
                  Nem kell semmi, csak írjon egy pár sor felhatalmazást. Hogy a pénzt maga helyett
                  felvehessem. Megjegyzem, hogy ha bizalmatlan, majd próbálok szerezni az én
                  nevemre.</p>
               <p>- Nem, nem, csak mennél gyorsabban. Mit írjak?</p>
               <p>Melinda gyorsan megírta és aláírta a meghatalmazást. Galgó leitatta, aztán
                  zsebretette az írást. Melindát többízben megcsókolta és a viszonzásban olyan hevet
                  vett észre, hogy magában, mialatt ment kifelé, csak ennyit mondott.</p>
               <p>- Hm. Ez már igen.</p>
               <p>Visszament a szállóba. Felment a szobájába, sokáig le s fel járt, aztán
                  becsengette a szobapincért. A pincért figyelmesen szemügyre vette.</p>
               <p>- Mondja, fiam. Nekem tanácsra volna szükségem.</p>
               <p>- Igenis. Tessék parancsolni.</p>
               <p>- Jól ismeri maga a várost?</p>
               <p>- Idevalósi vagyok, nagyságos uram.</p>
               <p>- Akkor mondjon nekem egy jó uzsorást.</p>
               <p>A pincért egyáltalában nem lepte meg a kérdés. Galgó csinos és elegáns ember volt,
                  bőröndjei elsőrangúak. Erről fel lehetett tenni, hogy komoly kártyapartiba
                  keveredett, most nagyobb összeg kell neki.</p>
               <p>- A legjobban ajánlhatom, nagyságos uram, Zelki urat... Annak mindig van tőkéje,
                  de nagyon tessék rá vigyázni.</p>
               <p>- Azt csak bízza rám. Hol lehet találni azt a Zelki urat? Ide nem jár?</p>
               <p>- Ó, nem, kérem, ide nem jár. De tudtommal meg lehet találni a
                  Chaperon-kávéházban, minden ebéd után ott alsózik. Vagy ő, vagy az apja biztosan
                  ott lesz. Az apját Selignek hívják. Mindenki ismeri őket.</p>
               <p>- Helyes, köszönöm. Ha nem megy a dolog ezzel a Zelkivel, vagy hogy hívják, megint
                  magától kérek tanácsot. Tud még másokat is?</p>
               <p>- Hogyne, nagyságos uram, többet is. De az urak ehhez fordulnak
                  legszívesebben.</p>
               <p>- Jól van, köszönöm. Fogja, ez a magáé.</p>
               <p>A pincér arcán látszott, hogy a borravalóval meg van elégedve. Galgó hanyattfeküdt
                  a kanapén és tovább gondolkozott. Sokat tűnődött így és mindent végiggondolt, ami
                  tervéhez tartozott. Aztán lement a földszintre. A portásnál bejelentette, hogy
                  holnap eltávozik. Kért egy távirati blankettát, megkérdezte a portást, hogy vajjon
                  lehet-e most Lillafüreden szobát kapni, tanakodott vele egy-két mondat erejéig,
                  aztán úgy döntött, hogy mégis csak jobb lesz szobát rendelni. Megírta a
                  rendelőtáviratot és meghagyta, hogy adják fel. Majd elment ebédelni. Kényelmesen
                  evett, remek marhahúst adtak neki, a szomszédban egy már hervadó, de még mindig
                  nagyon szép asszony ült egy férfi társaságában. Arra rászánt néhány bűvölő
                  pillantást. Veszélytelenül tehette, mert a férfi háttal ült neki. De azok hamarabb
                  elmentek, s ő nem talált a teremben a szemezésre alkalmas új anyagot. Kényelmes
                  feketézéssel és cigarettával kihúzta az időt két óráig. Akkor megmagyaráztatta
                  magának, hol a Chaperon-kávéház. Nekivágott gyalog. Jó messzire feküdt ez a gyanús
                  helyiség, amelynek bejáratán rikító tábla hirdette, hogy ott vendégszerepel most
                  esténként Arday Böske, a világhírű hegedűművésznő és szalonzenekara. De a hölgyek
                  most nem voltak sehol. Galgó helyetfoglalt egy üres asztalnál a homályos háttérben
                  és egy konyakot kért. S mindjárt megkérdezte, hogy nincs-e itt Zelki úr. A pincér
                  bólintott és megmutatta Zelki urat, aki kibicelt egy kalábriász-játszmának. Az
                  urak feltett kalappal játszottak. De Galgó most nem erre figyelt. Mikor a pincér
                  figyelmeztetésére az illető fiatalember felállott, álmélkodva felállott ő is. És a
                  feléje igyekvő urat kitárt karokkal fogadta.</p>
               <p>- Selig! Te vagy az?</p>
               <p>- Galgó! Nahát ilyet.</p>
               <p>Felismerte osztálytársát, akivel együtt vették le húsz másik gyerkőccel az
                  érettségi képen. Selignek csak a neve változott, különben pontosan olyan volt,
                  mint érettségi idején. Gyapjas fekete feje nyak nélkül, egyenesen két válla közül
                  eredt. Apró két szemével most is sűrűn pislogott. Tenyerét, mielőtt kezet nyujtott
                  volna, gyors mozdulattal kabátja elejéhez törölte.</p>
               <p>Leültek Galgó asztalához és egy jó negyedórát az iskola emlékeivel töltöttek.
                  Galgó elmondta, hogy banktisztviselő, de most egy nagyobb önálló vállalkozásba
                  kezd. Zelki elmondta, hogy apja jólmenő kötött-szövöttárú kereskedést vásárolt itt
                  Debrecenben, fiát maga mellé vette társnak és most ketten vezetik.</p>
               <p>- Hát mi szél fujt erre, komám?</p>
               <p>Galgó szó nélkül kivette a Melinda meghatalmazását és Zelki elé tette.</p>
               <p>- Ismered ezt a hölgyet?</p>
               <p>Zelki megnézte az írást, aztán meglepetve Galgóra pillantott.</p>
               <p>- Lánya annak a Katufréknak, akit nemrég ütött meg Karácsondon a guta?</p>
               <p>- Úgy van. Menyasszonyom. Mennyi pénzre jó neked ez a meghatalmazás?</p>
               <p>- Akármennyire.</p>
               <p>- Hát erről van szó. Nekem előleg kellene a hozományra, de rögtön, mert leendő
                  sógorom nagyon nehézkes ember és sokat okoskodik a hagyaték körül. Nászútra
                  kellene a pénz. Ha a leányt elvettem, azonnal nagykorú lesz, a hagyatékot rögtön
                  megkapja és azonnal fizetek. Kellene úgy... mennyit mondjak, hát elég volna úgy
                  húsz darab ezres.</p>
               <p>Zelkinek a szeme sem rebbent meg.</p>
               <p>- Lehet róla csevegni. Mindjárt megbeszélem apámmal a dolgot. Pardon egy
                  pillanatra.</p>
               <p>Felkelt és átment a kártyázókhoz. Ott felállította a játékosok egyikét, egy
                  teljesen kopasz öreg embert, az pedig átadta lapját egy tétlen kibicnek. Ketten
                  külön ültek. Minden feltűnés nélkül tárgyaltak, mintha valami kötött-szövött
                  dolgot tárgyalnának. Az öreg figyelmesen nézegette a meghatalmazást. Aztán
                  biccentett és visszaült a játszmába. Zelki visszaült osztálytársához.</p>
               <p>- Sajnos, olyan rögtön nem lehet. A pénzünket egy biztos üzletbe fektettük, ha
                  onnan kivesszük, vesztünk nyolcezer pengőt. Azt nem kívánhatod, hogy...</p>
               <p>- Jó, jó, a károkat megtérítem, de nekem a pénz rögtön kell.</p>
               <p>- Akkor is meg kell beszélni a jutalékokat, meg a különböző levonásokat. A pénzt
                  nem mi adjuk, hanem egy társunk. Nem bennünket kell kárpótolni, hanem az illetőt.
                  Már pedig mi is akarunk valamit keresni. Aztán az illető csak váltóra adhat pénzt.
                  A váltón pedig, ezt beláthatod, a hölgy nevének is szerepelnie kell. Legfőképpen
                  pedig leendő sógorodnak.</p>
               <p>- Az lehetetlen. A sógoromat ebbe az ügybe nem árthatom bele.</p>
               <p>- Miért? Van valami oka a sógorodnak, hogy megtagadja az aláírást?</p>
               <p>Galgó gondolkozott. De csak egy pillanatig.</p>
               <p>- Rendben van. Aláíratom vele a váltót. De nekem a pénzre holnap reggelig
                  szükségem van. Holnap reggel kilenckor itt vagyok a váltóval.</p>
               <p>- Jó. De az összeget még ne töltsd ki, a levonásokat előbb ki kell számítani.
                  Tehát bianco-váltót kell hoznod a hölgy és a sógorod aláírásával. Hát én megyek
                  vissza, mert apámnak csak akkor megy a lapja, ha én ülök mögötte.</p>
               <p>Elbúcsúztak. Galgó fizetett és elment. Egyenesen Melindához. De az ajtót zárva
                  találta. Csengetett mégegyszer. Senki. Dörömbölt. Semmi válasz. Tanácstalanul
                  megállt a folyosón. Ebben a pillanatban azt hitte, hogy valamilyen okból minden
                  terve összeomlott. Sebaj, - mondta magában, - vissza kell menni Tiszagyarmatra. De
                  azért még vár egy-két percig. Rágyujtott egy cigarettára. Ugyanekkor Melinda mély
                  gyászban, lihegve sietett a kapu felől.</p>
               <p>- Cigarettáért mentem le a trafikba. Milyen átkozott véletlen, hogy maga nem öt
                  perccel előbb jött, vagy nem öt perccel később.</p>
               <p>- Az a fő, hogy most gyorsan nyissa azt az ajtót.</p>
               <p>Már bent voltak a lakásban.</p>
               <p>- Biztonságban vagyunk?</p>
               <p>- Teljesen. Az előbb beszéltem a bátyámmal telefonon. Holnap érkezik.</p>
               <p>- Akkor mi már Félixfürdőn leszünk. Hadd mondjam el az egészet, csak előbb
                  megcsókolom.</p>
               <p>Hosszú csók következett és vad ölelkezés. Melinda a csókokat olyan dühvel adta
                  vissza, mint egy harapós fenevad, de ugyanolyan energiával utasította el az ölelő
                  kezeket. Végre kibontakoztak egymás dulakodó karjaiból. Galgó abbahagyta a
                  hiábavaló ostromot, pedig a kancsal Melindát most szerfelett kívánatosnak
                  találta.</p>
               <p>- Hallgasson ide, angyalom. Holnap reggel kilenckor megkapom a pénzt. Aztán
                  idejövök és elutazunk. A bátyjának levelet hagyunk, hogy ne is keressen bennünket.
                  Élünk és boldogok vagyunk. Én itt nyomokat hagyok a szállóban, hogy Lillafüreden
                  keressenek. Mi azonban nem oda megyünk, hanem Nagyváradra. Ott mégegyszer
                  elveszítik a nyomunkat, ha valahogyan mégis odatalálnának utánunk. Mert mi nem
                  maradunk Nagyváradon, hanem elutazunk Félixfürdőre, amely nincs messzebb egy
                  félóránál. Én már jártam ott egyszer, budapesti banktisztviselő koromban
                  odaküldtek, hogy a vezérigazgatómmal irassak alá valamit. Csak egy félnapig voltam
                  ott, de a hely egészen elbűvölt. Melegforrás van, édes hotelek egymás mellett. Az
                  egész telep a premontrei rendé. Ott akarok megesküdni magával. Mikor ez
                  megtörtént, megyünk a fővárosba. Azonnal, minden késedelem nélkül megkezdjük a
                  terepszemlét, hogy maga művészi pályára léphessen. Úgy fogok harcolni magáért,
                  mint az oroszlán. Maga világraszóló primadonna lesz, erre esküszöm. Meg van velem
                  elégedve? Ha igen, akkor rögtön csókoljon meg.</p>
               <p>Ismét elkezdtek szenvedélyesen csókolódzni. Akkor Melinda lihegve és kacagva
                  széket húzott kettejük közé. Beszélgettek a gyönyörű jövőről. Színház, taps,
                  ujságcikkek szerepeltek ebben a beszélgetésben. Egyszerre Melinda sírva
                  fakadt.</p>
               <p>- Ó, hogy szegény apám ezt nem érhette meg.</p>
               <p>Galgó rögtön elkezdte vigasztalni a könnyezőt. Gyengéden átkarolta és arcát
                  símogatta. Becéző szavakat sugdosott a fülébe. Ebből természetesen ismét szerelmi
                  ostrom származott. Mint a dúvadak estek egymásnak és mikor szívdobogva szünetet
                  tartottak, hogy elfogyott lélekzetüket pótolják, még akkor is kifulladt
                  ellenségeknek tűntek fel. Addig tomboltak így egymás szájára tapadva, míg Melinda
                  meg nem ijedt egy-egy túlheves öleléstől és megelégelvén Galgó ostromát, kettejük
                  csoportját szét nem ültette a szoba két különeső pontjára. Akkor beszélgetni
                  kezdtek színházi ügynökökről, műfajról, színésziskoláról. Galgó rajongva
                  fogadkozott, Melinda pedig úszott gyermekes ábrándjainak cukorrengetegében.
                  Halottaikat mennél ritkábban és óvatosabban emlegették. Gyászruhában ültek ott
                  mind a ketten, a két temetés óta alig telt el pár nap, és szívükben nem volt az
                  őszinte gyásznak semmi jele. Így tépték, izgatták, csókolták, marcangolták egymást
                  este kilenc óráig. Melindára előre elkészített hideg vacsora várt a
                  jégszekrényben. Galgó pedig maga is megéhezett. Ideje volt mennie.</p>
               <p>- Angyalom, - mondta az ajtóban, - holnap kilencre legyen készen minden
                  holmijával. Mielőtt a pénzért megyek, még felugrom ide, valami aláírásokra még
                  szükség van.</p>
               <p>És telhetetlenül még egy csókot váltottak. Még kettőt. Aztán Galgó behúzódott a
                  nyitott ajtóból és még egy negyedóráig gyönyörűségesen gyötörték egymást. Másnap
                  reggel kilenckor a fiatalember megint ott volt a lakásban.</p>
               <p>- Maga nincs gyászban? - szólt első pillantásra Melinda.</p>
               <p>- Ezt az egy napot ajándékba adtam magamnak. Ha a bátyja kerestetni fog, ne
                  segítsünk a nyomozásnak azzal, hogy én is gyászruhát veszek. Most figyeljen ide.
                  Én ezeket a váltókat aláírom, legyen szíves maga is. Aztán én elmegyek a pénzért.
                  Maga külön kocsit hozat és felrakatja a poggyászát. Az állomáson találkozunk. De
                  csak pár szóra. Más-más kocsiba fogunk szállni. Tehát lássuk csak.</p>
               <p>Galgó kiteregette a váltókat az asztalra. Mert több volt. Valamennyit aláírta.
                  Aztán átnyujtotta a tollat Melindának.</p>
               <p>- Hova kell írni?</p>
               <p>- Ide. Előbb a maga nevét, aztán a bátyjáét. Míg maga ír, addig én taxit
                  rendelek.</p>
               <p>Melinda semmi különöset nem talált abban, hogy bátyja nevét is oda kell írnia. A
                  szökés összes részleteit rábízta szöktetőjére; Galgó így mondta, ő tehát így
                  csinálta. Írta a váltókat, amelyeken az összeg még nem volt kitöltve, egymásután.
                  Galgó közben telefonált. Aztán visszajött.</p>
               <p>- A Bika rögtön küldi a kocsit. Tessék húsz pengő, ebből fizesse ki. A második
                  osztályú váróteremben találkozunk.</p>
               <p>- Második? Hát ezentúl nem elsőn fogunk utazni?</p>
               <p>- Igaza van. Az elsőben találkozunk. Most már rohanok. Nem csókolom meg, mert
                  akkor még egy félóráig itt maradnék. Néhány sort hagyjon itt az asztalon, a
                  bátyjának. Ne keressen bennünket, maga hozzáment ahhoz, akit szeret.
                  Viszontlátásra, angyalom!</p>
               <p>Szaladt a Chaperon-kávéházba a markába ragadott váltókkal. Zelki pontosan várta.
                  Galgó elébe rakta a váltókat. A volt osztálytárs bólintott.</p>
               <p>- A fiatal Katufrékkal mégis alá tudtad iratni? Ezt előre láttam. Meg mertem volna
                  esküdni.</p>
               <p>- Nem volt olyan könnyű. Miért mertél volna megesküdni?</p>
               <p>- Mert tudom, hogy Katufrék elutazott Karácsondra. Hanem egy kis baj van. Az, aki
                  a te számodra kivette a pénzt abból a biztos üzletből, kevesli a nyolcezer pengő
                  kártérítést. Ki tudja mutatni, hogy...</p>
               <p>- Ne prédikálj annyit, kedves Selig. Mennyit akartok ezen az üzleten keresni? A
                  váltók, amint látod, elbírnak harmincezer pengőt. Én is akarok valamit keresni,
                  nemcsak te. Ezenfelül kell nekem netto húszezer. És ne hidd, hogy olyan nagyon
                  sietek. Tégy le összesen huszonegyezret, a váltókat kiállítjuk harmincezerről.
                  Többet egy vasat sem adok. Na gyerünk, különben nincs üzlet.</p>
               <p>- Kilencezret kínálsz? Azt már nem. Vedd azt, hogy a mai világban...</p>
               <p>Galgó félbeszakította. Összemarkolta a váltókat és felállott.</p>
               <p>- Nem veszek semmit. Uzsorakölcsönökkel más is foglalkozik Debrecenben. Valahol
                  vár engem huszonegy lepedő. Én nem érek rá veled csevegni.</p>
               <p>Zelki felugrott és karonfogta az indulót.</p>
               <p>- Na mi az, mi az, veled már viccelni sem lehet? Tedd le azokat a váltókat.</p>
               <p>- Csak akkor, ha pénzt látok.</p>
               <p>És leült az asztalhoz. Kivette a váltókat és tartotta a kezében. Zelki leszámolt
                  kétszáztíz darab százast egy kis táskából, amelyet a derekára csatolva hordott
                  kabátja alatt, mint a főpincérek. Tekintélyes, vastag köteg sült ki a
                  huszonegyezer pengőből. Galgó csak két felé osztva, télikabátja két belső zsebébe
                  tudta belegyűrni. Aztán átengedte Zelkinek a váltókat.</p>
               <p>- Szervusz, most már nagyon sietek, - vetette oda, de Zelki sem igen törődött
                  vele, azonnal elmerült a váltók részletes szemléletébe. Galgó polgári állása,
                  állandó lakáscíme, leendő tartózkodási helye egyáltalán nem érdekelte. Galgó
                  beugrott a kocsiba, egyik zsebéből kiolvasott tíz darab százast, saját külön
                  üzletét, és szépen elhelyezte levéltárcája belső rekeszébe. Az állomáson
                  megváltotta a két jegyet. A váróteremben megtalálta az izgatott Melindát, aki
                  egyedül üldögélt ott és várt.</p>
               <p>- Minden rendben van, angyalom. Majd a vonatban én megkeresem magát.
                  Viszontlátásra.</p>
               <p>Igyekezett magát láthatatlanná tenni. Teherárú-épületek között kuncsorgott és
                  várta a vonatot. Az még soká jött. De végre mégis berobogott. Óvatosan szállt fel
                  és látta messziről Melindát fellépni egy távolabbi kocsi lépcsőjére. Mikor a vonat
                  elindult, kényelmesen elkezdett ujságot olvasni. A negyedik állomáson lezáratta a
                  fél fülkét a kalauzzal, aztán átment a gyér közönségű folyosón Melindát
                  megkeresni. Kevesen utaztak. Melinda egyedül ült egy szakaszban. Természetesen
                  rögtön csókolódzni kezdtek. Aztán beszélgetni.</p>
               <p>- Ott hagyta az asztalon a levelet?</p>
               <p>- Ott. Kíváncsi vagyok a bátyám arcára, ha elolvassa. Vajjon mit fog csinálni?</p>
               <p>- Megmondhatom. Első dolga lesz a szállókat végigjárni, nem akad-e nyomomra.
                  Először a Bikába megy, ott rögtön megállapíthatja, hogy ott laktam. Ki fogja
                  hallgatni a portást, akitől megtudja, hogy Lillafüredre utaztam. Azonnal elmegy
                  tehát Lillafüredre, vagy ha nem ér rá, odaküld valakit. Ott aztán megakad a
                  tudománya. Sejtelme sem lesz, hol keressen bennünket. Közben nyugodtan ráérünk
                  összeesküdni.</p>
               <p>- De ahhoz okmányok is kellenek.</p>
               <p>- Ne törődjék semmivel, bízzon mindent rám! Esküvő után kezdődik a maga igazi
                  élete. Felmegyünk Pestre. Már a színpadon érezheti magát.</p>
               <p>Melinda hálás kézszorítással felelt. A nagyváradi állomáson már karonfogva
                  járkáltak le és fel, várva a kis szárnyvonat kávédarálóját. Abban is alig volt
                  utas. Megérkezéskor Galgó már úgy adogatta le a csomagokat a hordárnak, mint egy
                  szolgálatkész és buzgó férj. A poggyászt tragacson tolták előttük, gyalog mentek.
                  Pár lépésnyire volt az iroda. Itt Galgó bocsánatot kért egy percre. Bement és az
                  ott talált fürdőtisztviselőnek bemutatkozott.</p>
               <p>- Kapornyaki Galgó Lóránt vagyok, bankigazgató Budapestről. Kérem, nem rendeltem
                  szobát. Kaphatnék egy kétágyast? A feleségemmel jöttem, néhány napot szeretnék itt
                  tölteni.</p>
               <p>A tisztviselő bólintott, tudott szobát adni. A középponti épületben a hetest.
                  Mindjárt embert is adott, aki az igazgató úrékat odakalauzolja. Galgó kiment a
                  várakozó Melindához. Együtt mentek tovább, mellettük baktatott a poggyászos
                  furik.</p>
               <p>- Csak rakja le a poggyászt, mi egyenesen vacsorázni megyünk. Merre is van az
                  étterem?</p>
               <p>Melinda engedelmesen követte szerelmesét akárhová. Az étteremben alig volt még
                  valaki. Galgó gyors vacsorát kért és pezsgőt bontatott. De vizeskancsóba kitöltve
                  kérte, nem hűtődézsában.</p>
               <p>- Pezsgő, - ujjongott Melinda, - én eddig életemben kétszer ittam pezsgőt.</p>
               <p>Nem nagyon kínáltatta magát, éhgyomorra felhajtott egy egész pohárral. Aztán
                  ettek, de Galgó szorgalmasan töltögetett. Melindának azonnal a fejébe szállt a
                  ital. Szeme gyanúsan ragyogott. Galgó minden megjegyzésén hangosan kacagott. Az a
                  néhány ember, aki közel-távol üldögélt, nagyon meg is nézte a különös hölgyet, aki
                  mélygyászt hord és ehhez ilyen feltűnően viselkedik. Az egy üveg pezsgőből kettő
                  lett. Mire ez elfogyott, Melinda már körülbelül be volt csípve.</p>
               <p>- Most gyerünk tovább egy házzal, angyalom, - szólt Galgó, - sok volt az izgalom
                  és az utazástól is elég fáradt lehet.</p>
               <p>Karonfogva vonultak a kijárathoz. Melinda már nem nagyon szilárd lépésekkel. A
                  hetes szoba előtt ott állt a szobaasszony. Kinyitotta az ajtót.</p>
               <p>- Hát most, - szólt könnyedén Galgó, - nézzünk a bőröndök után.</p>
               <p>Az ajtó becsukódott. Vad csók következett. Hosszú, szenvedélyes, pezsgőtől fűtött.
                  Melinda érezte, hogy most már nagyon kell vigyáznia magára.</p>
               <p>- Én hol lakom? Át kell vitetni a csomagomat.</p>
               <p>És pillantása az ajtó felé fordult, hogy a csengőt megkeresse. De Galgó magához
                  szorította.</p>
               <p>- Drága angyalom, mindketten itt lakunk. Férjnek és feleségnek írtam be
                  magunkat.</p>
               <p>Melinda úgy lökte el magától, mint akit vipera csípett meg.</p>
               <p>- Maga megbolondult?</p>
               <p>- Angyalom, hiszen úgy veheti, mintha már el is vettem volna. Ne csináljon
                  botrányt, ne kockáztasson mindent az utolsó pillanatban.</p>
               <p>Azzal megint magához vonta és forrón megcsókolta. Ugyanebben a pillanatban
                  kopogtak és bekukkantott a szobalány.</p>
               <p>- Bocsánatot kérek, tetszik még valamit parancsolni?</p>
               <p>- Nem kérünk semmit, - felelte rendreutasítóan Galgó.</p>
               <p>Az ajtó rögtön becsukódott. Galgó szája visszatapadt Melinda szájára. És a mámoros
                  Melinda rémülten rebegte:</p>
               <p>- Végem van.</p>
               <p>Aztán a csókot olyan vad elhatározással adta vissza, hogy Galgó foga
                  belekoccant.</p>
              
            </div>
            <div type="chapter">
               <head>XVI.</head>
               <p>A szerelmes pár úgy élt Félixfürdőn, mint a hal a vízben. Késő délelőtt keltek
                  fel, fürdő után soká öltözködtek, aztán ebédig már csak kurta sétára maradt
                  idejük. Ebéd után szundítottak egy kicsit, utána megint sétáltak, de most már
                  kiadósan. Aztán olvastak vacsoráig. Vacsoránál kivétel nélkül mindig pezsgőhűtő
                  állt az asztal mellett, derekasan ittak és tovább fűzték a délutáni séta alatt már
                  melengetett eszméket a Melinda jövőjéről. Színház dolgában Melinda volt a
                  tapasztaltabb, ő már olyan részleteket ismert, mint a Színészegyesületi Iskola
                  tandíja, a felvételhez szükséges okmányok, a legalkalmasabb tánctanárok címe.
                  Körös-körül a fürdővendégek már rég felkerekedtek az asztaltól, ők ketten egyedül
                  maradtak az egész étteremben és pezsgőzés közben vitatták tovább Melinda jövőjét.
                  Csak miattuk tartották nyitva az egész helyiséget, de a pincérek nem zúgolódtak:
                  Galgó az első ebédnél mindegyikkel külön beszélt és fejedelmi borravalókat osztott
                  ki közöttük.</p>
               <p>A házasság kérdésére, hogy Melinda meg ne előzze, Galgó mindennap magától rátért.
                  Minden alkalommal elmondta, hogy várja okmányait, azok legkésőbb holnapra
                  megjönnek, ő tehát holnap de legkésőbb holnapután reggel bemegy Nagyváradra és a
                  hatóságokkal rendbehozza a dispenzációt, úgy hogy a legrövidebb időn belül meg
                  fognak esküdni. De ezenkívül még örök szerelmet is esküdött Melindának a pezsgő
                  mellett, otthon pedig, a szerelem zárt ajtó mögött megbujó óráin, rábeszélő és
                  meggyőző lendületét felcsavarta a legerősebb fokra. Erre nem is volt
                  tulajdonképpen okvetlen szükség; Melinda annak rendje és módja szerint szerelmes
                  volt, életének álma, a színpadi pálya kéznyújtásnyi távolságban ott lebegett
                  előtte, mindenképpen hinni akart szerelmének, tehát hitt is. A jelenlegi állapotot
                  igen kellemesnek érezte. A személyzet a borravalóktól kábultan méltóságos
                  asszonynak címezte. Ő maga nem tiltakozott, de a forma kedvéért megemlítette a
                  dolgot Galgónak. Galgó bölcs arckifejezéssel legyintett.</p>
               <p>- Nekik öröm, hogy megszólíthatnak egy méltóságos asszonyt. Kár volna ezeknek a
                  szegény embereknek az örömét elrontani. Magának ez mindegy, hiszen jól ismerem a
                  maga fenkölt művészi lelkét, maga az ilyen kérdéseknek fölötte áll. Ha meg
                  mindegy, akkor hagyja őket.</p>
               <p>Már jó néhány napja éldegéltek Félixfürdőn, ilyen mámoros gondtalanságban, mikor
                  Galgó levelet kapott. A levelek dolgában már első napon intézkedett lakásán a
                  postával ne zavarják, ő majd mindennap benéz az igazgatósági irodába. Címét nem
                  tudta senki, tehát nem is kaphatott levelet. Csak egyvalaki tudta: különélő
                  felesége. Annak megtáviratozta címét a legnagyobb titokban már az első napon. Ezt
                  az egy levelet várta. És ez meg is jött.</p>
               <p>Kedves Lóránt! Értesítlek, hogy életemben nagy fordulópont állott be, amennyiben
                  megismerkedtem egy illető bizonyos nevezetű egyénnel, aki megkérte a kezemet mert
                  őrült imádattal vesz körül és ez a frigy különben is a legjobbnak ígérkezik, mert
                  az illető épen abban a hivatalban dolgozik, amelytől sógorom cégének úgyszólván
                  léte függ, tehát ennek a szerelmi összeköttetésnek bázisát beláthatod, igen kedves
                  ember, meggondolt, józan és igen rokonszenves ember, nagyon gazdag, tud vigyázni
                  a vagyonára, és igazi férfi, valóságos hős, aki a világháborúban saját élete
                  kockáztatásával harcolt hazájáért és balkarját amputálni kellett, tehát
                  hozzámegyek és Hans amellett van, hogy a válópert mennél gyorsabban folytassuk le,
                  tehát felkérlek, hogy add be ellenem a válópert és éppen írni akartam neked midőn
                  leveled kapóra jött, tehát hogy gyorsabban menjen, én követtem el a hűtlen
                  elhagyást, tehát így gyorsan le fog (bolonyo) bonyolódni, ezért értesítlek, hogy
                  én neked mindent megbocsátottam, ami a multban történt, lelkemet csak egy
                  magasztos eszményi érzés tölti be, amilyen egyszer van egy életben, tehát innen is
                  látszik, hogy első szerelmem nem volt más, mint a szív tévedése, de most
                  megtaláltam igazi boldogságom útját és még megjegyzem, hogy a költségek kímélése
                  végett elég egy ügyvédet venni, mert ő a jelöltjével el tudja intézni a dolgot,
                  melyben úgy sincsen semmi complikátio, csak arra kérlek, hogy még ma add be a
                  keresetet, mert minden napért kár, mellyel zárom soraimat és maradok szívélyes
                  üdvözlettel Terry.</p>
               <p>Galgó nagyot ugrott örömében, mikor a levelet végigolvasta. Terve erre az esetre
                  is régen készen állott. Levélpapirost kért és ott az igazgatósági irodában megírta
                  a régóta elgondolt levelet. Még pedig nem másnak, mint a leendő sógornak, ifjabb
                  Katufréknak.</p>
               <p>Kedves barátom! Remélem, nem állsz útjába elhatározásunknak, amely rendíthetetlen.
                  Melinda és én halálosan szeretjük egymást és összekelünk. Egyelőre csak a szerelem
                  örök törvényei szerint, de leghőbb vágyunk ezt a világ törvényei szerint is
                  megpecsételni. Mivel Melinda egyes megjegyzéseiből azt következtetem, hogy a
                  sajnálatos haláleset után az ő törvényes és természetes gyámja lettél, a mi
                  kimondhatatlan boldogságunk törvényes frigyéhez a te beleegyezésed szükséges. Adj
                  alkalmat, hogy ezt személyesen kérhessem tőled azzal a mély szeretettel és
                  tisztelettel, amelyet mindig éreztem irántad és amelyet a jövőben is szeretnék
                  megőrizni. Mi Félixfürdőn vagyunk, a főépületben könnyen megtalálsz bennünket.
                  Melinda alig várja a percet, hogy nyakadba borulva kérje elnézésedet váratlan
                  távozásáért. Ami engem illet, én szeretném kettőnk között kiépíteni azt a testvéri
                  viszonyt, amely szerető sógorok között mindig kívánatos. Várja látogatásodat és
                  Melinda nevében is szeretettel köszönt Galgó Lóránt.</p>
               <p>A levelet azonnal bedobta, Melindának az egészről nem szólt semmit. Másnap
                  torokfájásról panaszkodott és nem kelt fel. Úgy intézkedett, hogy a szobában
                  ebédeljenek. Melinda aggodalmaskodva sürgette a doktort, de Galgó, akinek a
                  világon semmi baja nem volt, halogatta az orvosi látogatást: majd elmúlik orvos
                  nélkül az egész, semmi ez, csak ki kell feküdni. Titkos gondolata az volt, hogy
                  Katufrék őt ágyban találja, s a beteg ellen erősebb lépésekre ne vetemedjék.</p>
               <p>De ez a hiedelme képzelgésnek bizonyult. Katufrék reggel megkapta a levelet,
                  azonnal intézkedett szabadságidő dolgában (egy napot kért mindössze a
                  törvényszéki elnöktől), vonatra ült, ugyanarra, amellyel Melindáék szöktek, és
                  este megérkezett Félixfürdőre. A szökevények szobáját minden különösebb nehézség
                  nélkül megtalálta. Erősen kopogott. Be is nyitott volna, de az ajtót zárva
                  lelte.</p>
               <p>- Ki az? - kérdezte Melinda hangja.</p>
               <p>- Katufrék! - mondta a látogató ellenséges hangon.</p>
               <p>Melinda felsikoltott. Dermedten és kérdően nézett az ágyban fekvő Galgóra.</p>
               <p>- Csak eressze be, - rendelkezett Galgó mindenre elszántan.</p>
               <p>Melinda pongyolában, ahogy volt, kinyitotta az ajtót. Szemközt állt vele
                  gyászruhás bátyja. A zord fiatalember nem köszönt, hanem azonnal hatalmasan
                  nyakonteremtette nővérét. Melinda megingott, de jajveszékelni, vagy tiltakozni nem
                  maradt ideje, mert Katufrék a másik oldalról is odakanyarított neki egyet. Aztán a
                  művésznőjelölttel nem is törődött sokat, hanem végzetesen közeledett Galgó felé.
                  Galgó akkorra már felült az ágyban és várta az istenítéletet.</p>
               <p>- Szállj ki onnan! - mennydörgött Katufrék.</p>
               <p>- Nagyon beteg vagyok, - rebegte Galgó, - magas lázam is van.</p>
               <p>- Szállj ki onnan, ha mondom, mert darabokra törlek!</p>
               <p>Galgó habozva félretolta a szállodai takarót és lehelyezte meztelen lábát a
                  szőnyegre. Maga piros-fehér selyempizsamája díszében kiült az ágy szélére.</p>
               <p>- Nagyon rosszúl vagyok, - mondotta szenvedően, - mit akarsz?</p>
               <p>- Felállni! - kiáltott Katufrék. - Állj ide!</p>
               <p>- Ne kiabálj! Nem muszáj azért kiabálni! Semmi szükség arra, hogy a folyosón is
                  hallgassák, ha itt jelenetet csinálsz!</p>
               <p>Mivel nagyon lassan mozgott, Katufrék forrongó türelmetlensége elunta a
                  várakozást. Tagbaszakadt, zömök legény volt, sokkal inkább henteslegénynek
                  nézhette volna valaki, semmint törvényszéki aljegyzőnek. Galgó elhűlve látta, hogy
                  mennyire hasonlít, bár harminc évvel fiatalabban, boldogult apjához. De tovább nem
                  igen tűnődhetett ezen, mert az aljegyző balkézzel mellen kapta az ágy szélén ülőt
                  és állóhelyzetbe rántotta fel. Akkor aztán neki esett. Nem egyszerű pofont adott
                  neki, hanem öklével teljes erejéből orron vágta. Aztán másodszor. Harmadszor.
                  Tizedszer. Galgó hanyattesett az ágyra. Orrán-száján elindult a vér. Melinda
                  kétségbeesetten felszakította az ajtót és segítségért sikoltozott. Katufrék
                  dolgozott, mint a cséphadaró. Ököllel ütötte Galgót, ahol érte. Galgó alaktalan
                  üvöltésben tört ki, de ennek már nem volt beszédformája. A rémült hang, amely
                  kitört belőle, hörgésbe és bugyborékolásba fulladt. Katufrék már a hasán térdelt
                  és szüntelenül ütötte. Most már két ököllel. Majd félkézzel megragadta Galgó
                  félarcát, hogy maga felé fordíthassa és kényelmesebben pofozhassa a másikat. Az
                  ágyat vér öntötte el. A kitárt folyosóajtón a személyzet rohant be, de látván,
                  hogy itt mi folyik, visszahőköltek.</p>
               <p>- Agyonveri, - sikoltotta Melinda, - segítsenek neki, mert agyonveri.</p>
               <p>A gyáva és visszahökkent nézőközönségből a háziszolga emberelte meg magát és
                  odamerészkedett az ágyhoz.</p>
               <p>- Nagyságos úr, - mondta félénken, - ne tessék bántani, nagyságos úr!</p>
               <p>Félkézzel megérintette az aljegyző vállát, aki most már fáradtan lihegve végezte a
                  dolgát tovább. Az érintést egyszerűen lerázta magáról, majd mikor a háziszolga
                  most már erélyesebben hozzányult, hogy leszedje zsákmányáról, hirtelen
                  visszafordult és gyors pofont mért le a beavatkozónak. A háziszolga tántorogva
                  botladozott hátra. Katufrék pedig visszafordult, visszatérdelt áldozatára és dühe
                  nemhogy csillapodott volna, hanem újabb erőre lobbant. Most már megragadta Galgó
                  torkát és fojtogatni kezdte. Dagasztva markolászta a hörgő és vergődő ember
                  torkát. A nézőközönség egyre szaporodott, mert a sikoltozásra, kiáltozásra a
                  közeli szobák lakói is odarohantak, de a vadállati haragú embert látva, ők is
                  visszahőköltek. Katufrék vad haragja volt az a korlát, amely a sopánkodó nézőket
                  mind ott tartotta az ajtónyílásban. Közben Melinda ijedten és levegőért kapkodva
                  kiáltott:</p>
               <p>- Ne hagyják, hiszen elvérzik! Miért engedik, hogy megfojtsa? Segítség,
                  segítség!</p>
               <p>Ekkor lépett be a szállótitkár. Az ajtóban álldogálók ijedt tömege utat nyitott
                  neki.</p>
               <p>- Mi van itt, kérem? - kérdezte szigorúan és hangosan.</p>
               <p>Katufrék most megelégelte a büntetést. Eleresztette Galgó torkát, felkelt a
                  testről. Aztán kifelé fordult.</p>
               <p>- Mindenki menjen ki innét, - szólott parancsoló hangon.</p>
               <p>- Ne tessék itt botrányt csinálni, kérem. Ez gyógyfürdő, kérem.</p>
               <p>A lihegő Katufrék megtörölte verejtékező homlokát. Aztán a tömeg felé indult.</p>
               <p>- Mars ki innen mindenki! Vagy itt is szétüssek?</p>
               <p>A kíváncsiak egymást lökdösve tágultak onnan. A háziszolga volt a legfrissebb. De
                  a szállótitkár ottmaradt az ajtónyílásban egyedül.</p>
               <p>- Én a szállótitkár vagyok, kérem. Ne tessék itt botrányt csinálni, kérem.</p>
               <p>- Nincs már botrány, - felelte Katufrék egyszerre igen csendesen, - egy kis
                  családi ügyem volt itt, már elintéztem. Köszönöm, titkár úr, annak a hölgynek a
                  testvérbátyja vagyok, a részletek nem tartoznak önre. Alászolgája.</p>
               <p>És betette az ajtót. Aztán megint megtörölte verejtékes homlokát és nagyot fujt.
                  Melinda sírva várta, hogy mi lesz.</p>
               <p>- Ne sápítozz, - rivalt rá az aljegyző, - nem lett ennek a díszes mákvirágnak
                  semmi baja. Ha vérzik az orra, majd megmosdik, mikor elmentem. Most ülj le ide, te
                  vacak.</p>
               <p>Maga is helyet foglalt az asztal mellett, míg Melinda szepegve
                  engedelmeskedett.</p>
               <p>- Látom, hogy egy szobában laktok. Nem is keresek szót, hogy a szemed közé vágjam.
                  Apánknak még friss a sírja, Isten nyugosztalja, és te már a legaljasabb szégyent
                  hoztad emlékére, amit a leánya hozhatott. Ezt jóvátenni már nem lehet. Tudom,
                  milyen ostoba, hiú, megkergült liba vagy, nem is vitatkozom veled. A főhibás ez a
                  piszok himpellér, aki a tizedrészét kapta annak, amit megérdemelt. Tehetetlen
                  vagyok: elérte a célját, elvehet feleségül. De rögtön vegyen el, különben Isten
                  legyen neki irgalmas. Azzal büntetlek meg, hogy nekiadlak. A vagyonrészedet is
                  kiadom, hadd forgasson ki ez a csirkefogó mindenedből. Itt a gyámhatósági
                  engedély. Most megyek és örökre leveszem rólad a kezemet.</p>
               <p>Odadobott egy írást az asztalra, amelyet a belső zsebéből vett ki. Aztán
                  körülnézett, hogy hol a kalapja, télikabátja. De eszébe jutott, hogy azt a
                  folyosón hagyta. Köszönés nélkül hagyta ott a nővérét. Pillantása a még mindig
                  ágyon heverő és vérző Galgóra esett, annak még odavágta a foga között.</p>
               <p>- Köszönd, hogy nem haltál meg a kezem között, hitvány gazember.</p>
               <p>Aztán eltünt. Az ajtót bevágta maga után. Melinda ismét sírásra fakadt és az
                  ágyhoz indult:</p>
               <p>- Miért hagyta ezt a fenevadat? Miért nem védekezett?</p>
               <p>Galgó felült az ágyban. Orrából és szájából szivárgott a vér. Legyintett.
                  Megszólalt valami náthás és furcsára dagadt hangon, megsebesült és máris
                  megduzzadt ajkain selyp érthetetlenséggel jöttek ki a szavak.</p>
               <p>- Én a maga testvérét nem üthetem meg. A maga családja nekem szent. Én akkor sem
                  nyúltam volna hozzá, ha agyonver. Eresszen nekem vizet és adjon nekem tiszta
                  pizsamát.</p>
               <p>Odaállt a mosdó elé és öblögetni kezdte orrát-száját. Hol orrsövényét tapogatta,
                  hol egyik fogát.</p>
               <p>- De kártérítésért be fogom perelni. Egész sereg tanú van. Mind látták, mit
                  csinált velem, mialatt én úri férfiasságomról egy pillanatra sem feledkeztem meg.
                  Angyalom, nagyon kínos, hogy ezt ki kell ejtenem a számon, elvégre a legközelebbi
                  vérrokonáról van szó: a maga bátyja nem úriember.</p>
               <p>- De legalább védekezhetett volna. Még mindig jön a vér.</p>
               <p>- Ismétlem, hogy én a maga bátyját nem üthetem meg. Módomban lett volna, hiszen
                  sokkal erősebb vagyok, mint ő. Tovább megyek: most provokálhatnám, de azt sem
                  teszem, hiszen az eredmény nem volna kétséges. Én világbajnokságot nyertem Bécsben
                  katonatisztek ellen. Az élete annyi volna a kezemben, mint a pehely. De nem
                  teszem. Egyszerűen kártérítésért be fogom perelni. Vagy még azt sem. Én már annyi
                  szenvedésen mentem keresztül az életben, hogy bölcs lettem. Szelid, szomorú bölcs.
                  Félrehajtom szépen a fejemet és azt mondom magamban, hogy még az áldozat is édes,
                  ha magáért hozom. Honnan lehet neki fogalma egy ilyen túlvilági érzésről? Csak
                  szomorúan mosolygok rajta. Kár, hogy nem úriember. Nézze csak itt a felső ajkamat,
                  vérzik még?</p>
               <p>Melinda figyelmesen vizsgálta szerelmese felső ajkát.</p>
               <p>- Igen, még szivárog. Öblögesse még.</p>
               <p>Most jutott eszébe Galgónak, hogy ő nagyon beteg. Erről teljesen
                  megfeledkezett.</p>
               <p>- És az ilyen ember helyet kap az úri társadalomban. Egy súlyos lázbeteg embert,
                  aki szándékosan nem védekezik, véresre öklöz. Na mindegy, hagyjuk. Egyszer majd,
                  nem is olyan hosszú idő mulva, mikor maga országos hírű művésznő lesz, úgy
                  emlékezünk vissza erre a jelenetre, mint egy rossz álomra. Amíg én tovább
                  öblögetek, csengessen a szobalánynak, angyalom, és huzassa át ezt a véres
                  ágyat.</p>
               <p>Melinda csengetett. A szobalány nyomban benn termett, nyilván eddig is
                  hallgatódzott. Némán végezte dolgát, de közben folyton a mosakodó, öblögető Galgót
                  leste félszemmel.</p>
               <p>- Bocsánat, - mondta végül, - nem volna jó gulárvizes borogatást tenni a
                  méltóságos úr arcára?</p>
               <p>- De az nagyon jó lesz. Majd ha megvacsoráztunk, éjszakára feltesszük a
                  borogatást.</p>
               <p>Vacsorázni nem volt éppen kellemes. Mert a vacsora jó volt ugyan, de Galgó a rágás
                  minden szájmozdulatánál sajogva felnyögött. Azonkívül a pezsgő is csípte meghasadt
                  ajka sebeit. De azért megvacsorázott.</p>
               <p>- Úgy érzem, hogy nő a lázam. Most helyes volna lefeküdni. Maga leül az ágy
                  szélére, hozatunk még egy üveggel, és elbeszélgetünk a pályájáról.</p>
               <p>- Jó, de talán meg kellene mérni azt a lázat.</p>
               <p>Galgó legyintett.</p>
               <p>- Nem mérem. Nem lesz nekem holnapra semmi bajom. Hanem azt az írást gondosan
                  hajtsa össze, angyalom, és tegye be a belső tárcámba. És most már láthatja, hogyan
                  áldoztam fel magamat a boldogságunkért. Eddig azért nem vehettem el magát, mert a
                  hatóságok nem engedik el a gyámi engedelmet. Ezért kellett a maga bátyját fait
                  accompli elé állítani. Az engedelmet nem tagadhatta meg. Látja, most itt az
                  okmány, amely egész életünk boldogságát jelenti. Ezért akár agyon is verettem
                  volna magamat.</p>
               <p>- De honnan jött rá a bátyám a búvóhelyünkre?</p>
               <p>- Nagyon egyszerűen. A maga tudta nélkül én közöltem vele.</p>
               <p>- Pedig tudta, hogy a bátyám inzultálni fogja magát?</p>
               <p>- Sőt azt is tudtam, hogy én nem fogok védekezni. Egy kis vértanúságot vállaltam,
                  édes Istenem, semmiség az egész, ha az ember a lelke mélyéből szeret valakit. Meg
                  aztán művészi rajongásból is csináltam. Tántoríthatatlanul hiszek a maga
                  tehetségében.</p>
               <p>Melinda kancsi szeme fátyolos lett a meghatottságtól.</p>
               <p>- Lóránt, maga csakugyan szeret engem.</p>
               <p>Galgó szeliden bólintott, bár a nyaka is fájt, ha fejét megbillentette.</p>
               <p>- Én imádom magát, angyalom, - mondotta mélabúsan, - és gyakran küzdök magamban
                  egy fájdalmas látomással. Mikor maga már nagy nő lesz, az egész világ a lábához
                  borul és külföldi igazgatók rimánkodni fognak egy-egy vendégjátékáért, sőt nagy
                  írók könyveket fognak írni a maga csodálatos művészetéről, hol leszek akkor én? A
                  szürke kis ember, aki ezt a ragyogó gyémántot felfedezte, már rég elhagyottan fog
                  üldögélni szerény, de ízlésesen berendezett kis legénylakásán és vissza fog
                  gondolni arra a tündéri időre, mikor még magáénak mondhatta a világhírű sztárt.
                  Mert maga előtt akkor már dollármilliomosok és mágnások fognak térdelni...</p>
               <p>- Ó, csacsi... - rebegte Melinda könnyes szemmel és megcsókolta az ábrándos
                  férfit.</p>
               <p>A csók azonban fájt. Galgó elnyomta felszisszenését és arra gondolt, hogy elég sok
                  baja van ezzel a testvérpárral. De az a gondolat, hogy a gyámi beleegyezés megvan,
                  kibékítette sorsával.</p>
              
            </div>
            <div type="chapter">
               <head>XVII.</head>
               <p>Másnap Galgó arca csúnyán feldagadt és kékre-zöldre változott. Nem mehetett
                  emberek közé. Beletelt egy hét, míg kimehetett a világba. Akkor elutaztak
                  Debrecenbe és a Bikában szálltak meg. Ezúttal egymástól külön, egy-egy szobában.
                  Galgó rögtön a nyakába vette a várost, hogy a dispenzációt megszerezze. Első dolga
                  volt levelet írni Petriknek. Felsorolta neki az okmányokat, melyekre szüksége
                  van, mégpedig nagyon sürgősen.</p>
               <p>...Hogy ezekre az okmányokra miért van igen gyorsan szükségem, azt nem közölhetem
                  veled, de talán nem is kell közölnöm azzal, aki magánéletem minden bizalmas
                  részletét ismered. Tartózkodási helyemet egyelőre ne áruld el Dórának. Amit most
                  előkészítek, meglepetésnek szánom.</p>
               <p>Petriknek persze első dolga volt Dórához szaladni és megmutatni neki a levelet.
                  Dóra sírva fakadt az örömtől.</p>
               <p>- Voltak itt, akik kételkedtek benne. Csak én tudtam mindíg, milyen mély érzésű
                  ember. Most mégis elvesz feleségül. Az igazság diadalmaskodik. Roppantul szeretnék
                  írni neki, de nem teszem. Hiszen eljön a nap, mikor végleg és teljesen az övé
                  leszek. Szegény boldogult Nóráról - maga a tanum - sohasem volt egyetlen rossz
                  szavam. De magának meg merem mondani, hogy Nóra sohasem lehetett Lóránttal olyan
                  boldog, amilyen én leszek.</p>
               <p>Petrik lóhalálában küldte Debrecenbe a kért okmányokat. Ezekkel és másokkal Galgó
                  megszerezte a dispenzációt és egy csütörtöki napon, délelőtt tizenegy órakor,
                  nőül vette Katufrék Melinda úrnőt. Az ő tanúja Zelki volt, a másik tanú tisztét
                  Zelki egy barátja látta el, akit akkor láttak először. Katufrék a szertartáson nem
                  jelent meg. Sőt Melindának is csak ügyvéddel iratott, hogy hajlandó neki minden
                  bonyodalom nélkül kiadni apai részét, csak az illetékes ügyvéd megnevezését kéri,
                  aki Melindát képviseli. Zelki tanácsára megneveztek egy dr. Kondor Andor nevű
                  fiatal ügyvédet.</p>
               <p>- Jó ügyvéd ez a Kondor? - kérdezte Galgó.</p>
               <p>- Csak mint felperesi ügyvédet ismerem és mint olyan, életveszélyes.</p>
               <p>- Ez kell nekünk, - mondta Galgó és aláírta felesége nevében a meghatalmazást.</p>
               <p>Délután levelet írt. Úgy gondolta, hogy jobb lesz, ha Dórának mégis csak ír. Ezt
                  írta neki:</p>
               <p>Drága Dórám, lelkemnek jobbik fele! Mire e sorokat olvassa, én már nem vagyok
                  Debrecenben, sőt a maga életéből is örökre kiléptem. Az okokat ne kérdezze.
                  Ismerem a maga gyengéd és jóságos lelkét, az én borzasztó sorsom részletei
                  rettenetesen felkavarnák, ha ugyan nem vinnék őrületbe. Elégedjék meg azzal, hogy
                  azzal a halálos szerelemmel, amelyet maga iránt jobban érzek, mint valaha, a
                  kétségbeesés karmaiban és az öngyilkosság határán örökre eltűnök. Ne keressen,
                  úgysem fog megtalálni. Ha rám gondol, úgy gondoljon rám, mint aki őszinte volt,
                  magát emberfeletti érzéssel szerette, de szerencsétlen csillagzat alatt született.
                  Bárkivel dolgom volt eddig, mindenkire szerencsétlenséget hoztam. Szerelmem
                  parancsolja, hogy megkíméljem magát ettől a szerencsétlenségtől. A Petriktől
                  kapott okmányokat eltéptem és vízbe dobtam. Ezekkel együtt valószínűleg utolsó
                  reménységemet is. Kimondhatatlan szerelmemre mindíg emlékezzék, a sors által
                  megátkozott személyemet felejtse el. Millió kézcsókkal, a sírig hű Lóránt.</p>
               <p>Aztán feleségével elutazott Budapestre. Este érkeztek, a Gellértben vettek lakást.
                  Másnap délután azt az ürügyet vetve, hogy kicsit szétnéz informálódni a színházi
                  világban, ismeretlen nevű ügyvédet keresett. Ennek bemutatkozott és megbízta, hogy
                  hűtlen elhagyás címén indítson válókeresetet Teri ellen. Az ügyvédet arra kérte,
                  hogy koronként küldjön jelentést a per állásáról. Az ügyvéd mindezt tudomásul
                  vette és megígérte, hogy a keresetet már másnap megindítja. Ezzel Galgó a Teri
                  válóperét jó úton tudta és most már minden gondját elvetvén, nekiláthatott annak a
                  munkának, amellyel Melinda művészi jövőjét megalapozza. Amelyben természetesen
                  maga hitt legkevésbbé. Sőt ez a kifejezés nem is fedi pontosan a valóságot. Galgó
                  nem kétséget érzett, hogy Melinda viheti-e valamire, Galgó teljes bizonyossággal
                  tudta, hogy nem viheti semmire. De azért elhatározta, hogy nekivág a dolognak. Őt
                  magát is érdekelni kezdte a festett világ, képzeletében tarka felvonulást
                  tartottak primadonnák, színigazgatók, kulisszák, színházi bankettek, híres
                  emberek. A langyos fürdő kellemességével kecsegtették a főpróbák, az igazgatói
                  irodák, a művészektől látogatott törzsasztalok. Életét anyagilag rendbehozta a
                  Katufrék-vagyonnal. Teri remélhetőleg hamar lebonyolódó válásával az utolsó gond
                  is megszűnéssel biztatta, azt lehetett mondania, hogy körülbelül révbe ért. Most
                  már csak meg kellett fognia a dolog végét, hogy Melinda bősz művészi vágyainak
                  valahogyan enni adjon.</p>
               <p>- Angyalom, holnaptól kezdve munkához látunk. A legelső dolgunk lesz szétnézni egy
                  kicsit.</p>
               <p>Ez azt jelentette, hogy minden este, sőt lehetőleg délután is, színházba mennek,
                  azonkívül minden lehető időben moziba. Galgó úgy találta célirányosnak, ha
                  mindenekelőtt megismerik a terepet. Melinda az induló paripa módjára prüszkölni
                  kezdett erre a varázslatos vezényszóra. Első szava az volt, hogy ruhát kell
                  csináltatnia, kalapokat kell vásárolnia, általában fel kell frissítenie egész
                  ruhatárát, mert «nincs mit felvennie». Galgó rábízta, csinálja, ahogy akarja.
                  Melinda már reggel nyakába vette a várost és járta a szalónokat, gyakran
                  hazatelefonált délben, hogy nem tud otthon ebédelni, majd kutyafuttában a
                  Belvárosban eszik valahol valamit. A gyászt folyton csökkentette, sőt rohamosan
                  színesedett. Galgó ezt hallgatólag tudomásul vette. Valamelyik korai mozielőadáson
                  találkoztak, utána többször megtörtént, hogy taxin hazarohantak átöltözni és
                  ugyanazzal a taxival robogtak színházba. Hogy hova menjenek, afelől sok vita volt
                  köztük, mert Melinda csak a zenés darabokat szerette, míg Galgó szívesen nézett
                  meg egy-egy vígjátékot. De türelmesen vetette alá magát a Melinda szeszélyeinek.
                  Előadás után divatos helyeken vacsoráztak és vacsora után mindig elmentek valami
                  mulatóhelyre, ahol Galgó pezsgőt rendelt. Azzal áltatták magukat, hogy ilyen
                  helyeken táncot lehet látni a parketten, amiből Melinda sokat tanul, azonfelül
                  Melinda jövőjének érdeke, hogy mennél többet mutassa magát a világ előtt, ismerjék
                  meg és beszéljenek róla.</p>
               <p>Galgó a gőzfürdőben megismerkedett egy magas, borotvált fiatalemberrel. Kitűnt
                  róla, mikor beszélgetésbe elegyedtek, hogy ez a fiatalember ujságíró, még pedig az
                  Esti Hirlap színházrovatának vezetője. Galgó úgy ráugrott, mint csibére a héja.
                  Lantos Alfréd - így hívták a fiatalembert - gőzfürdő után sietett be a
                  szerkesztőségbe. Nem ért rá többet beszélgetni.</p>
               <p>- Mikor végzi a munkáját, szerkesztő úr? - kérdezte Galgó.</p>
               <p>- Kettőre körülbelül készen vagyok.</p>
               <p>- Kérem, szeretném, ha holnap délben megtisztelne bennünket ebédre, a feleségem
                  nagyon fog örülni. A feleségem a színipályára készül és tisztában van azzal, mit
                  jelent egy ilyen kitűnő és fontos ember ismeretsége. Kettőkor eszünk, a Gellértben
                  lakunk. Számíthatunk kedves megjelenésére?</p>
               <p>- Köszönöm, hogyne. Kettőkor ott leszek.</p>
               <p>- Kitűnő. Csak addig el ne felejtse a nevemet. Galgó. Kapornyaki Galgó. Szóval
                  kettőkor.</p>
               <p>- Ott leszek. Sohasem szoktam elkésni. Kérem ismeretlenül is átadni kézcsókomat a
                  nagyságos asszonynak.</p>
               <p>Melinda úgy örült a befolyásos ismeretség hírének, hogy majd kibújt a bőréből.
                  Összevissza csókolta férjét, aki a hálát szerényen hárította el magától.</p>
               <p>- Szót sem érdemel, angyalom. Amíg maga készülődik a jövőjére, én is dolgozom.
                  Csak keveset beszélek róla. Ez a Lantos igen fontos ember, melegen kell tartani.
                  El kell bájolni. Ez a helyes kifejezés: el kell bájolni.</p>
               <p>- Azt rámbízhatja, - vágta fel fejét Galgóné, nőiessége összes fegyvereinek téves
                  tudatával.</p>
               <p>Másnap megjelent Lantos. Lihegve jött, mert kissé elkésett. Azzal mentette ki
                  magát, hogy sok baj volt a kiadóhivatalban.</p>
               <p>- Te a kiadóban is dolgozol, - vetette oda Galgó rögtöni tegezéssel, - nemcsak a
                  szerkesztőségben, kérlek?</p>
               <p>- Ott is, kérlek, - nyugtázta Lantos azonnal a tegezést, az étterem felé haladva,
                  - én kezelem a színházi kommünikéket és az egyes színházak hirdetéseit is.</p>
               <p>A Galgó-házaspár sokatmondóan összecsillant. Ez csakugyan nagy ember, ez a
                  Lantos.</p>
               <p>- Mondja, - szólt elhelyezkedés közben Melinda, - maguknál nincsenek
                  illusztrációk, úgye?</p>
               <p>- De bizony vannak. A mi melléklapunk a Látcső. Vasárnapi számunk melléklete.
                  Éppen van egy a zsebemben, ha parancsolja, megnézheti.</p>
               <p>És benyúlván belső zsebébe, előhúzott egy Látcsövet.</p>
               <p>- Óriási példányszámban jelenik meg. Nyolc oldal az egész, de jóval több olvasója
                  van, mint a Színházi Életnek. Ebben én szerkesztem a képeket. Az aláírásokat
                  is.</p>
               <p>Melinda félkézzel evett, másik kezével és két szemével a Látcsövet nézte. Hogy a
                  férfiak mit társalognak, az elveszett számára. Koronként fel-felkiáltott:</p>
               <p>- Hiszen ez Fedák! Jaj, de guszta!</p>
               <p>Majd figyelmesen tovább nézte a nyolcoldalas mellékletet és megint felhördült:</p>
               <p>- Hacsek és Sajó, esküszöm! Jaj, de imádom őket. Micsoda felséges humoruk van!
                  Lóránt, mikor nézzük meg Hacsek és Sajót? Én valósággal úszom a boldogságban, hogy
                  annyit járunk színházba. A férjecském mindennap elvisz, néha két helyre is. Hiába,
                  nincs szebb, mint a művészet. Mondja, Lantos, ebben a Látcsőben ki jelenik
                  meg?</p>
               <p>- Aki a közönséget érdekli.</p>
               <p>- Igen. De ki ez a Gino és Ginette!</p>
               <p>- Táncospár. A Grill jövő havi műsorán fognak szerepelni. Kitűnő artisták, én
                  tavaly láttam őket Bécsben. Most jönnek először Pestre. A közönség még nem ismeri
                  őket.</p>
               <p>- Úgy. De ha még nem ismeri őket, akkor miért érdeklik a közönséget?</p>
               <p>- Ez más, ez hirdetés. A Grill rendes havi hirdetése. Ezek fizetnek.</p>
               <p>- Hát akárki megjelenhetik a maga szerkesztésében, aki fizet?</p>
               <p>- Hogyne, ha fellép.</p>
               <p>Melinda izgatottan lapozta a Látcsövet vissza az elejére, aztán megint végig. A
                  férfiak ettek és beszélgettek. Melinda csak félfoggal evett, hirtelen olyan
                  izgalom vett erőt rajta, amely elvette minden étvágyát.</p>
               <p>- Mondja, Fedák is fizetett?</p>
               <p>- Nem, nem, dehogyis fizetett. Ő már túl van azon. Sőt mi fizetünk a
                  fényképészünknek.</p>
               <p>- Hát hol van az megszabva, hogy ki fizet és ki nem?</p>
               <p>- Az a szerkesztő egyéni mérlegelésének dolga. Van fiatal színésznő, aki már
                  majdnem beérkezettnek tekinthető, de a pályáján még szüksége van a reklámra. Annak
                  a képe pénzért jelenik meg. Vagy a színház fizeti, vagy a barátja.</p>
               <p>- A színház barátja?</p>
               <p>- Nem, a hölgy barátja.</p>
               <p>- Persze. Először nem értettem. Azért ne gondolja, hogy én aféle vidéki liba
                  vagyok. Tudom én jól, hogyan megy az ebben a világban. Különben én férjes asszony
                  vagyok. De nekem már nem kell barát, mert vagyonom is van, és megvan a férjecském.
                  Maga is házasember?</p>
               <p>Lantos nevetett.</p>
               <p>- Nem, nagyságos asszony, én barát vagyok. A színház barátja.</p>
               <p>Ezt a szellemességet Galgó igen magasrendűnek és elmésnek találta. Hahotázva
                  nevetett. A hangulat mégis valahogyan nyomottnak tetszett. Még az első üveg pezsgő
                  után is.</p>
               <p>- Hát most kimegyünk feketézni, - mondta végül Galgó, - maga, angyalom, engedélyt
                  kap, hogy a Látcsőben elolvashassa a szövegrészt, úgyis látom, hogy alig várja. Én
                  meg Alfréd azalatt beszélgetünk.</p>
               <p>Melinda asztalt bontott. Valamennyien kiköltöztek a félemeleti kávés asztalkákhoz.
                  Melinda valóban nekiesett a Látcső szövegrészének, a két férfi pedig a
                  beszélgetésnek. Lantos már tudta, miről lesz szó.</p>
               <p>- Húzd közelebb a székedet, - mondta Galgó, - nem akarom, hogy a feleségem
                  hallja.</p>
               <p>- Parancsolj, - szólt Lantos és székét közelebb tolva, váratlanul elévette
                  ceruzáját.</p>
               <p>Elkezdtek félhangon beszélgetni. Lantos azonnal jegyzett. Melinda mélyen elmerülve
                  olvasta a mellékletet. Elég hosszasan folyt ez a duruzsolás, mikor egyszer Galgó
                  hirtelen felállott és megint leült. Lantos abbahagyta középen a mondatot.</p>
               <p>- Mi az? - kérdezte megütődve.</p>
               <p>Galgó csak a kezével intette csendre. Mereven lenézett a portáshoz. A portán ott
                  állott a gyászruhás Katufrék. Galgó kissé hátrahúzódott ültében, hogy ő lelásson,
                  de őt ne láthassa, aki történetesen felnéz. Feszülten figyelte, hogy Katufrék mit
                  végez a portással. A portás odapillantott a szobakulcsok óriási táblájára, majd
                  visszafordult és felelt valamit. Nyilván ezt: «a kulcs nincs itt, itthon vannak».
                  Katufrék bólintott és elindult a felvonó felé. Galgó most felállott. Kissé sápadt
                  volt.</p>
               <p>- Jobb volna ezt a beszélgetést a szerkesztőségben folytatni.</p>
               <p>Lantos valami ellenvetést akart tenni, de Galgó félbeszakította. Melindához
                  fordult.</p>
               <p>- Angyalom, mi most elmegyünk, maga szépen várjon meg engem. Ez a dolog nagyon
                  sürgős.</p>
               <p>Azzal már indult is a ruhatár felé. Lantos semmit sem értett az egészből, de
                  engedelmesen követte a vendéglátó házigazdát. Az most egyszerre nagyon elkezdett
                  sietni. A ruhatárosnak odavetett egy pengőt.</p>
               <p>- A fürdő felé jobb volna kimenni. De különben várjál egy pillanatra. Gyere
                  utánam.</p>
               <p>A lépcsőn óvatosan lassított, hogy letekinthessen a felvonóhoz. Katufrék már nem
                  állt ott. Nyilván már felment a lifttel. Galgó nekieredt és átsietett az
                  előcsarnokon. Lantos utána.</p>
               <p>- Láttam valakit, - mondta Galgó, - aki bizonyára engem keres és akivel nekem
                  nagyon kényelmetlen találkozni. Siessünk.</p>
               <p>Ketten kiléptek az utcára. Ezalatt Melinda elképpedve ült az asztalnál. El nem
                  tudta képzelni, mi ütött az urához. De körülbelül tudta, hogy ura miről tárgyal
                  félhangon ezzel a Lantos nevű újságíróval. Kétségkívül arról, hogy az ő képe
                  megjelenjék az Esti Hirlap mellékletén. Ez gyönyörűséges izgalommal töltötte el.
                  Nyomban mérlegelni kezdte, hogy milyen fényképet válasszon közlési célra. Ami kép
                  rendelkezésére állott, abból egy sem tetszett neki. Elhatározta tehát, hogy
                  rögtön elmegy valamelyik divatos fényképészhez és csináltat egy modern, közlésre
                  alkalmas felvételt. Lehetőleg profilt, mert arcélén nem lehet a zavaró szemhibát
                  észrevenni. Majd ez a kép megjelenik, az egész ország nézegetni fogja, Debrecenben
                  is ezer és ezer példány forog majd közkézen, bátyja is látni fogja.</p>
               <p>Ebben a pillanatban valaki megállt előtte. Melinda felnézett és halkan
                  felsikoltott. Bátyja állt előtte.</p>
               <p>- Hol van a férjed? - kérdezte köszönés helyett.</p>
               <p>Melinda felállott, hogy hátrálni tudjon.</p>
               <p>- Elment egy szerkesztőségbe.</p>
               <p>- Jól van. Azonnal gyere fel a szobádba.</p>
               <p>- Mit akarsz?</p>
               <p>- Majd fenn mindent elmondok. Szerencséje annak a csirkefogónak, hogy nem találtam
                  itthon. Tulajdonképpen nekem szerencsém, mert ha most megtalálom, a puszta
                  kezemmel megfojtottam volna. De itt nem beszélek többet. Azonnal gyere a
                  szobádba.</p>
               <p>Az asszony vonakodott.</p>
               <p>- Nem megyek. Egy ilyen vadállattal, amilyen te vagy, nem merek egyedül
                  maradni.</p>
               <p>- Ne félj, nem bántalak. Anélkül is megvert téged eléggé a jó Isten. Na,
                  egy-kettő.</p>
               <p>Melinda elszánta magát. Előre indult, bátyja követte. Útközben nem szóltak egy
                  szót sem. Az ajtó előtt azonban kitűnt, hogy a szobakulcs Galgó zsebében maradt. A
                  szobalányt kellett hívni, hogy az kinyissa a szobát. Végre ott álltak egymással
                  szemközt a szobában. Katufrék szavának állott: csakugyan békésen viselkedett,
                  semmi jelét sem adta annak, hogy most neki akar esni Melindának és összevissza
                  akarja pofozni. Ahelyett leült és várta, míg Melinda is elhelyezkedik. De Melinda
                  megelőzte.</p>
               <p>- Kérlek, akármit akarsz mondani, én felszólítalak, hogy hagyjál nekünk békét. Én
                  szerelmes vagyok a férjecskémbe és ő is imád engem. A művészi pályáról pedig semmi
                  körülmények között nem mondok le. A karrierem megkezdődött. Az Esti Hirlap
                  rimánkodik, hogy az arcképemet közölhesse. Lóránt most éppen ezzel a lappal
                  tárgyal, ha akarod tudni.</p>
               <p>De ennek a hírnek nem volt meg a várt hatása. Katufrék végigvárta, aztán nyugodtan
                  megszólalt:</p>
               <p>- Befejezted?</p>
               <p>- Be.</p>
               <p>- Akkor most te hallgass végig engem, és kérlek, ne szólj közbe. Nekem most
                  hivatalos ügyem van Pesten, ma reggel még eszem ágában sem volt, hogy
                  felkeresselek. Én tirátok, édes Melinda, keresztet vetettem. Ma délben el kellett
                  mennem a bíróságra. Csatár Lajost kerestem. Tudtam, hogy nincs ma tárgyalási
                  napja, de azért bemegy a hivatalba. Mialatt tárgyaltam vele, az elnök sürgősen
                  kerestette. Egy darabig egyedül hagyott. Amíg magam voltam a szobájában és vártam,
                  a pillantásom véletlenül ráesett a legfelső aktára. Megütötte a szememet a férjed
                  neve. Ez kíváncsivá tett. Akár illik, akár nem, odanyúltam az aktáért és
                  elolvastam. A kezem reszketett, mikor az aktát visszatettem. Te egy bigamista
                  kezébe kerültél.</p>
               <p>- Minek a kezébe?</p>
               <p>- Egy bigamista kezébe. Galgónak már van egy felesége. Ezt a házasságát most
                  akarja felbontani. De még mielőtt felbontotta volna, téged is elvett feleségül.
                  Ez egy utolsó, aljas hozományvadász. Megmondtam neked előre.</p>
               <p>- De hiszen az a nő meghalt.</p>
               <p>- Fenét halt meg. Él. Drezdában lakik. A válóper hűtlen elhagyás miatt folyik.</p>
               <p>- Ugyan ne beszélj, ez valami félreértés. A Káváss-lány meghalt, elütötte valami
                  szekér.</p>
               <p>- Az lehet. De a Káváss-lány előtt volt már egy felesége, attól még a mai napig
                  sem vált el. Mikor Csatár visszajött a szobájába, megvallottam neki, hogy az aktát
                  elolvastam. Ő eleinte haragudott. De aztán már nem énrám haragudott, hanem erre a
                  címeres gazemberre. Én azonnal elmentem a rendőrségre és a férjedet, vagyis azt a
                  csirkefogót, aki férjednek mondja magát, rögtön feljelentettem.</p>
               <p>- Majd tisztázza magát. Itt valami félreértés van.</p>
               <p>- Nincs itt semmi félreértés. Ezt a jómadarat le fogják tartóztatni. Most arra
                  felelj, hajlandó vagy-e velem rögtön hazajönni. A válópert haladéktalanul be kell
                  adni. Amíg az lefolyik, ellehetsz nálam.</p>
               <p>- És a pályám?</p>
               <p>- Ne dühösíts, mert azzal kihozol a sodromból. Hogyan akarsz te ezzel a
                  kancsalsággal színésznő lenni?</p>
               <p>- Az csak olyan beszéd. Darvas Lili is kancsalít, mégis nagyszerű színésznő, és
                  Reinhardt szerződtette.</p>
               <p>- Hát csinálj, amit akarsz. Mi van a pénzeddel? Mert valamit én már kiadtam annak
                  a Kondor nevű ügyvédnek.</p>
               <p>- Nem tudom. Az anyagi ügyeket Lóránt intézi. És vedd tudomásul, hogy nagyon
                  ügyesen csinálja.</p>
               <p>- Nagyon ügyesen. El tudom képzelni. Hiszen erre ment ki az egész. Hogy
                  elpezsgőzze a pénzedet, amit szegény apánk egy egész életen keresztül
                  gyüjtögetett. Így gyászolod te az édesapádat? Nem sül le az arcodról a bőr, hogy
                  már levetetted a gyászruhát?</p>
               <p>- Én már elindultam a pályámon. Apámat, igenis, mélyen gyászolom a szívemben. A
                  ruha csak külsőség, az nem számít.</p>
               <p>- Hallatlan, mennyire megkeveredtél a színpadtól. Most érdemelnéd csak meg, hogy
                  elverjelek, mint a kétfenekű dobot. Csak az hiányzik, hogy elkezdjél színházba,
                  meg mulatóhelyekre menni.</p>
               <p>- Én a pályámat komolyan veszem. Tanulni akarok. Hol tanuljak, ha nem színházban?
                  És oda talán gyászruhában menjek?</p>
               <p>A hangulat kezdett mérgesedni. Katufrék, aki más szándékkal jött ide, most már
                  kezdte magát átadni a felháborodásnak. De ebben a pillanatban megszólalt a
                  telefon. Melinda azonnal felkapta a kagylót.</p>
               <p>- Maga az, Lóránt? Hálistennek. Kérem, azonnal jöjjön haza és védjen meg...</p>
               <p>- Ki ellen? A bátyja ott van még?</p>
               <p>- Igen, itt van. Megint fenyegetően viselkedik...</p>
               <p>Katufrék kirántotta nővére kezéből a kagylót és átvette a beszélgetést.</p>
               <p>- Halló, itt Katufrék. Kérlek azonnal beszélnem kell veled. Szavamra kijelentem,
                  hogy egy ujjal sem nyúlok hozzád.</p>
               <p>- Kérlek. Ha így van a dolog, akkor állok rendelkezésedre. Meggyőződésem szerint
                  mindent el lehet békés tárgyalással intézni. Én úriember vagyok és irtózom a
                  botránytól.</p>
               <p>- Honnan beszélsz?</p>
               <p>- Én a Gresham-kávéházból. Ide jöttem be telefonálni, miután sikeresen elintéztem
                  Melinda ügyében egy tárgyalást. Különben, neked is gratulálok: Melinda arcképét
                  igen hízelgő aláírással két hét mulva az egész ország fogja csodálni az Esti
                  Hirlap képes mellékletén. Szóval, ha tanácskozni akarsz velem, itt megvárlak a
                  Gresham-kávéházban. Megtalálsz a kassza közvetlen közelében.</p>
               <p>- Hát csak ülj ott. Én egy percen belül indulok.</p>
               <p>Katufrék letette a kagylót, aztán azonnal ismét felvette. A házi központtól
                  vonalat kért, elévette noteszét és abból kinézett egy számot. Feltárcsázta.</p>
               <p>- Halló, itt Katufrék. Bozzay úr? Kérem, legyen szíves átmenni a
                  Gresham-kávéházba. Az illető úr e pillanatban ott ül. Az asztala ott van a kassza
                  mellett. Könnyű felismerni, feltűnően csínos szőke ember, elegáns, magas és
                  nyúlánk. Igen... lesz szíves ide megtelefonálni. A Gellért-szállóban vagyok, a
                  százhuszonötös szobában. Köszönöm, Bozzay úr, alászolgája.</p>
               <p>Letette a készüléket. Aztán megtörölte az izgalomtól verejtékes homlokát.</p>
               <p>- Kinek telefonáltál? - kérdezte rosszat sejtve Melinda.</p>
               <p>- Ahhoz semmi közöd. Azt hiszem, öt perc mulva megtudod úgyis. Most megint
                  felteszem a kérdést: hajlandó vagy-e azonnal velem jönni Debrecenbe és haladék
                  nélkül beadni a válópert?</p>
               <p>- Eszem ágában sincs. Ez az ember nekem kincset ér. Egy ilyen férjtől váljak
                  el?</p>
               <p>- De értsd meg, hogy nem férjed. A bíróság ki fogja mondani, hogy a házasságod
                  érvénytelen.</p>
               <p>- Akkor meg semmi értelme beadni a válópert. Ha ez a házasság érvénytelen,
                  hozzámegyek még egyszer.</p>
               <p>- Hát nem akarsz engem megérteni? Az érdek az, hogy mire a bíróság a
                  bigámia-ügyben kimondja az ítéletet, te már ne légy a felesége. Ezzel a botrányt
                  nem lehet elkerülni, de csökkenteni még lehet.</p>
               <p>- Csakhogy én nem hiszek ebben a botrányban. Lóránt tisztázni fogja magát. A
                  napnál fényesebben be fogja bizonyítani, hogy ártatlan. Aztán tovább csinálja a
                  karrieremet. Hiába intrikálsz a művészetem ellen, én csak azért is világhírű nő
                  leszek. Nekem máris gyönyörű életem van. Ezt hagyjam itt és menjek a lakásodra?
                  Debreceni szobaáristomba? Azt már nem.</p>
               <p>- Gyönyörű szép életed van? Ezt akkor mondod, mikor apád sírján még el sem
                  száradtak a koszorúk?</p>
               <p>- A gyászom az én magánügyem. Aki a szívembe lát, tudja, mekkora a fájdalmam. És
                  éppen apámnak akarom megmutatni, hogy igenis, nekem volt igazam.</p>
               <p>- Jól van. Látom, hogy veled nem lehet beszélni. Szédült tyúk vagy.</p>
               <p>A telefon megint megszólalt.</p>
               <p>- Halló, Katufrék jegyző úr? Hát, kérem, az ipsét megfogtuk. Először nagyon
                  felháborodott és kiabált, hogy ő a miniszterelnök közeli rokona és elintézi az
                  egész társaságot. Aztán könyörgőre fogta a dolgot. Ahogy szokás. A kihallgatása
                  most folyik.</p>
               <p>- Köszönöm, Bozzay úr. Holnap bemegyek a rendőrségre. De lehet, hogy még ma.
                  Alászolgája.</p>
               <p>Katufrék felállott. Kemény léptekkel ment kifelé. Az ajtóból visszaszólt:</p>
               <p>- A férjedet letartóztatták. Én az örökségedet kiadom és soha az életben többé nem
                  akarlak látni. Isten áldjon meg.</p>
               <p>Elment.</p>
              
            </div>
            <div type="chapter">
               <head>XVIII.</head>
               <p>Mindez évekkel ezelőtt történt.</p>
               <p>Nemrég egy svábhegyi telek ügyében találkoznom kellett Aladár barátommal, aki jogi
                  kérdésekben van segítségemre. Megbeszéltük, hogy együtt ebédelünk. Megbeszéljük
                  az adásvételi dolgot, amelyről szó van, aztán felszaladok vele az irodájába, hogy
                  aláírjak valami meghatalmazást. Az ügyről kitünt, hogy roppant egyszerű. Tüstént
                  átestünk rajta.</p>
               <p>- Most már csak a meghatalmazás van hátra, - mondta Aladár, - egy-kettőre túl
                  leszel az egészen. Valószínűleg találkozni fogsz Galgóval. Nem meséltem még neked
                  Galgóról?</p>
               <p>- Nem. Ezt a nevet nem hallottam.</p>
               <p>- Úgy. Azt hittem, hogy már elmondtam. Hát akkor hegyezd a füled, elmondom az
                  egész történetet. Talán érdekelni fog.</p>
               <p>És befészkelve magát a kényelmes karosszékbe, iszogatva az ebédutáni fröccsöt,
                  elmondta Galgó történetét. Ez a regény tehát, amelyet a fentiekben az olvasó elé
                  tártam, nem az enyém, hanem Aladáré, vagy még az övé sem, hanem az életé, amelyről
                  általában azt szokták mondani, hogy igen gazdag regénytermelő.</p>
               <p>- Szóval letartóztatták Galgót?</p>
               <p>- Le bizony alaposan. Nem is engedték többé szabadlábra. Én úgy jutottam Galgó
                  képviseletéhez, hogy hivatalból rendeltek ki. Elejétől kezdve igen sok bajom volt
                  vele. Rögtön azzal kezdte, hogy hazudozott nekem. Hiába mondtam neki, hogy saját
                  dolgát nehezíti, ha nekem hazudik. Legyen egészen őszinte, aztán én majd eldöntöm,
                  hogy a bíróság előtt mit kell hazudni, mit nem. Két ízben is reménytelennek
                  tartottam a védelem munkáját, összeszidtam, faképnél hagytam. Végre megemberelte
                  magát és amit aztán elmondott, elég közel járt az őszinteséghez. A legérdekesebb
                  az volt a dologban, hogy tökéletesen ártatlannak tartotta magát. A főtárgyalás
                  elnöke okos ember volt és véghetetlenül türelmes. De Galgó még őt is kihozta a
                  sodrából. Az elnök nem győzte már svádával és türelemmel, mikor Galgó még csak
                  kezdett belejönni az érvelésbe.</p>
               <p>- Mivel érvelt?</p>
               <p>- Ő abból indult ki, hogy mikor Melindát elvette, özvegy ember volt, mert előző
                  felesége egyfelől meghalt, másfelől sohasem volt a felesége, tehát nem követhetett
                  el bigámiát. De a Káváss-lánnyal sem követett el bigámiát éppen ezért, mert nem
                  vette el, csak együtt élt vele. Ami pedig Terit illeti, azt ugyan elvette, de maga
                  az asszony egyezett bele, hogy most már váljanak el, elvben már elváltak
                  voltaképpen, csak formaságok voltak hátra. Ugyanilyen szívósan védte magát a
                  váltóhamisítási ügyben. Ő nem írta alá soha a más nevét. Melinda aláírt ugyan
                  idegen nevet, de arra meghatalmazása volt. Persze hiába beszélt és érvelt, a
                  bíróság összbüntetésül négy és fél évre csukta be.</p>
               <p>- Melindát is pörbe fogták?</p>
               <p>- Hogyne. Katufrék nem ismerte a tréfát, mindent elkövetett, mikor a hamis váltók
                  kipattantak, hogy nővérét elítéljék. Melinda csak hat hónapot kapott, de azt le
                  is ülte.</p>
               <p>- És most mi van vele?</p>
               <p>- Elzüllött. A pénzének az utolsó krajcárig a nyakára hágott. Szerződést persze
                  nem kapott. Amíg volt pénze, addig talált lelkiismeretlen ügynököket, akik
                  bolondították. De aztán elfogyott a pénz, elfogytak a lelkes ügynökök is. Melinda
                  eltűnt az éjszakában. Nem tudok róla semmit.</p>
               <p>- És mi lett a másik Káváss-lánnyal?</p>
               <p>- Félfüllel hallottam, hogy hozzáment valami ismeretlenhez. Nem tudom, igaz-e. De
                  Petrikről mondta valaki, hogy nagy kellemetlenségei voltak az ügyvédi kamarával.
                  Egy évi szilenciumot kapott. A nyomdája tönkrement, idegen kézbe került, sőt
                  éppen a fiatal Katufrék vette meg. Most kitűnően megy a nyomda. Az egész vidék
                  nyomdaiparát behabzsolta.</p>
               <p>- A válóperekkel mi történt?</p>
               <p>- Azok rendesen lefolytak. Galgót elválasztották a feleségétől, Melindával kötött
                  házasságát pedig érvénytelennek mondták ki. De most, azt hiszem, induljunk, Galgót
                  nem akarom váratni. Őszintén megvallva, kíváncsi vagyok, mit akarhat tőlem. Ha úgy
                  tetszik, fizessünk.</p>
               <p>Fizettünk és mentünk az Aladár irodájába. Galgó még nem volt ott. Aláírtam a
                  meghatalmazást és még kitöltöttem valami nyomtatványokat. Ekkor lépett be a
                  kisasszony és jelentette Galgót.</p>
               <p>- Jöjjön be.</p>
               <p>És előttem állott Galgó Lóránt. Tagadhatatlanul nagyon csinos ember volt.
                  Körülbelül olyan, amilyennek ponyvaművek képzelete a grófot rajzolja. Első
                  pillanatra le is néztem azokat, akik Aladár elképzelése szerint beugrottak neki,
                  de amikor megszólalt, mindjárt megbocsátottam nekik. Galgónak ellenállhatatlanul
                  kellemes hangja van, modora behízelgő. Nem nagyon kerülgeti az ember tekintetét,
                  egyenesen szeme közé néz annak, akivel beszél. És tekintetében annyi az
                  őszinteség, a szerény, de megingathatatlan szilárdság, hogy szinte lehetetlen
                  elképzelni: ez az ember nem jár igaz úton.</p>
               <p>- Kedves Galgó úr, - mondta Aladár, - azért kérettem be, mert attól tartok, hogy
                  ezzel a barátommal, akinek ezennel bemutatom önt, igen hosszú dolgom lesz. Ezért,
                  hogy ne várassam, ha nem muszáj, megkérdezem, bizalmas természetű dolog-e az,
                  amiről beszélni akar velem, mert ha nem túlságosan bizalmas, azonnal
                  elintézhetjük.</p>
               <p>Galgóval tehát személyesen is megismerkedtem. Hozzám lépett, melegen kezet
                  szorított és bókokkal halmozott el. Biztosított, hogy nincs ember az országban,
                  aki ne ismerné a nevemet, az ő számára az a remek könyvem, amelynek «Varjú a
                  toronyórán» a címe, felejthetetlen élmény marad, amíg él. Ez kissé zavarba hozott,
                  mert ezt a könyvet nem én írtam, hanem Csathó Kálmán. De ugyanilyen zavarba hozott
                  volna, ha kénytelen-kelletlen rá kellett volna sütnöm Galgóra, hogy téved. S
                  mialatt azon tünődtem, hogy ilyenkor mi a teendő, Galgó már visszafordult
                  Aladárhoz.</p>
               <p>- Egyáltalában nem bizalmas a dolog és egészen rövid. Azonnal elintézhetjük. De ez
                  esetben engedelmet kérek, hogy bemutathassam a menyasszonyomat, aki kint várakozik
                  az előszobában.</p>
               <p>Választ nem is várt, kinyitotta az előszobaajtót és kiszólt:</p>
               <p>- Parancsoljon befáradni, Pindurkám.</p>
               <p>Galgó menyasszonya belépett. Pindurka hatalmas nő volt és láthatólag legalább tíz
                  évvel idősebb Galgónál. Walküri termet, erősen festett haj, sok púder és sok rúzs.
                  De el lehet képzelni, hogy akad férfi, aki csinosnak tartja. Galgó mindenekelőtt
                  bemutatott bennünket. Kezeltünk a menyasszonnyal, aki egymásután kétszer,
                  rendkívül vastag hangon mondta:</p>
               <p>- Özvegy Kádárné. Özvegy Kádárné.</p>
               <p>Galgó udvariasan széket tolt neki.</p>
               <p>- Parancsoljon helyet foglalni, Pindurka. Elég kényelmes? Ne hozzak talán egy
                  párnát? Jó, hát akkor nem. Drága doktor úr, úgy nézzen rá a menyasszonyomra, hogy
                  egy hölgyet lát maga előtt, akinek érdemes egy egész férfiéletet feláldozni. Végre
                  megtaláltam lelkem felét, doktor úr. Hogy milyen elragadó szép asszony, azt ön is
                  látja. De amit nem láthat rajta, ő ennél több. Ember. Nagyobb dolgot én egy
                  hölgyről nem tudok mondani. Ember ő tetőtől-talpig. Doktor úrnak lesz még alkalma
                  az életben tapasztalni, milyen emelkedett, nagy lélek ez az asszony. A nap minden
                  órájában szeretnék letérdelve hálát adni Istennek, hogy az útjába küldött...</p>
               <p>- Szívből örvendek, - vágott közbe Aladár, - és gratulálok. Miben lehetek
                  szolgálatukra?</p>
               <p>- Egyelőre csak elvi kérdésem van, doktor úr. Ne tessék azt hinni, hogy az én
                  ügyemben nem értékeltem doktor úr szolgálatait. A menyasszonyom előtt nyugodtan
                  beszélhetek erről, ő mindent tud, és mocsoktalan jellemem tisztaságáról éppen úgy
                  meg van győződve, mint akár a doktor úr maga. Doktor úr, ön úgy harcolt értem,
                  mint egy oroszlán. Hogy velem Justitzmord történt, arról nem ön tehet, hanem a
                  rövidlátó és félrevezetett hatóságok. No, de hagyjuk ezt, már javában gyüjtöm az
                  anyagot, amelynek alapján feltétlenül el fogják rendelni a perújítást. És akkor
                  megint itt állok a világ előtt emelt homlokkal. Most nem erről van szó, hanem a
                  menyasszonyomról. Pindurkának két testvéröccse van. Azok ki akarják forgatni a
                  vagyonából. Van saját vagyona is, de a vagyon másik fele egy sámfagyárban fekszik.
                  Ha doktor úr hajlandó ebben az ügyben Pindurka oldalára állni, akkor majd külön
                  feljövök és elmondom az egész testvéri veszekedést. Most ez hosszadalmas és
                  bonyolult volna. Hozom írásbeli bizonyítékaimat is. Tehát?</p>
               <p>- Mielőtt nem ismerem az ügyet, nem nyilatkozhatom. Majd jöjjön fel és mondjon el
                  mindent. Mindenesetre nagyon örülök, hogy a nagyságos asszonyt szerencsém volt
                  személyesen megismerni.</p>
               <p>Ezzel már fel is állt. De Galgó ülve maradt.</p>
               <p>- Ez még csak az első számú kérésem. Van még egy második is. A jövő héten
                  esküszünk. Pindurka tanuja Langfelder kormányfőtanácsos, aki szegről végről rokona
                  is. Arra kérném doktor urat, tiszteljen meg azzal, hogy a másik tanu szerepét
                  vállalja.</p>
               <p>- Hát erre még nem tudok végleges választ adni, mert közelebbről néhány hétre
                  elutazom. Mindenesetre nagyon megtisztel. Ha feljön hozzám ezt a peres ügyet
                  megbeszélni, akkor erre is választ adok. Várjon csak. Nézzük meg a naptárt. Ráér
                  hétfőn délután négykor?</p>
               <p>Galgó a walkürre pillantott.</p>
               <p>- Rá fogok érni, Pindurka?</p>
               <p>- Rá.</p>
               <p>- Hát akkor hétfőn nagyon jó lesz. Pont négykor, ugye?</p>
               <p>Aladár bólintott. Aztán indult, hogy vendégeit kikísérje. Galgó elköszönt tőlem.
                  Özvegy Kádárné is üdvözölt. Megindultak. Menetközben Galgó így szólt:</p>
               <p>- Hát mit szólt hozzá, doktor úr? Látott már engem válságos időben is. Gondolta
                  volna akkor, hogy látni fog engem mámorosan, elragadó és ujjongó boldogságban,
                  mikor a harmadik, és most már végleges házasságomat élem?</p>
               <p>Ekkor értek az ajtóhoz. Az özvegy már nyitotta.</p>
               <p>- Harmadik? - kérdezte Aladár és elmosolyodott.</p>
               <p>- Úgy van. Először elvettem Püspökcsanádon Terit. Az egy. Aztán félig elvettem
                  szegény boldogult Nórámat. Az másfél házasság. Aztán elvettem Melindát. Másfél meg
                  egy, az kettő és fél. Most kimondhatatlan boldogságban élek Pindurkával. Kettő és
                  fél, meg egy fél, az összesen három.</p>
               <p>- Ha így számoljuk, az csakugyan három. Viszontlátásra hétfőn négykor.</p>
               <p>Pindurka ekkor már kint volt az előszobában.</p>
               <p>- Azonnal, Pindurkám, - szólt utána Galgó és behúzván az ajtót, suttogva még
                  odaszólt Aladárnak, - tessék azt a két fivért alaposan megtáncoltatni.
                  Megérdemelnek minden rosszat. Nem akarom Pindurka előtt mondani, de fivérei nagyon
                  csúnya fegyverekkel dolgoznak. Nem úriemberek. Doktor úr ismer engem. Aki nem
                  úriember, az nem az én esetem. Viszontlátásra.</p>
               <p>Az ajtó becsukódott. Aladár megcsóválta a fejét.</p>
               <p>- Tessék. Galgó három házassága. Írj belőle regényt, ha kedved tartja.</p>
               <p>Ime, megírtam. De nehogy valaki bepereljen: az összes nevek koholtak.</p>
               <p> VÉGE</p>
              
            </div>
         </div>
      </body>
  </text>
</TEI>