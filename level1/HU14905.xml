<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU14905" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
			   <title>Kvittek vagyunk...</title>
				<author>
					<persName>
						<surname>Forró</surname>
						<forename>Pál</forename>
					</persName>
				   <date from="1884" to="1942">1884-1942</date>
				   <idno type="VIAF">107985695</idno>
				</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">10599</measure>
				<measure unit="pages">26</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
				   <title>Kvittek vagyunk...</title>
				   <date>2016-01-13</date>
					<publisher>Magyar Elektronikus Könyvtárért Egyesület</publisher>
				   <ref target="https://mek.oszk.hu/14900/14905/"/>
					<respStmt>
						<resp>Original Electronic Edition</resp>
					   <name>Vidiné Réfi Erzsébet</name>
					   <name>Drótos László</name>
					   <name>Mészáros Atilla</name>
					</respStmt>
					<bibl type="printSource">
					   <title>Kvittek vagyunk...</title>
						<author>Forró Pál</author>
						<pubPlace>Budapest</pubPlace>
					   <publisher>Világv. Reg. Kiadóváll.</publisher>
					   <date>1933</date>
					   <ref target="https://mek.oszk.hu/14900/14905/"/>
					</bibl>
				</bibl>
				<bibl type="firstEdition">
				   <title>Kvittek vagyunk...</title>
				   <author>Forró Pál</author>
					<date>1933</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
		</profileDesc>
		<xenoData>
			<ns1:eltec>
				<ns1:authorGender key="M"/>
				<ns1:size key="short"/>
				<ns1:canonicity key="low"/>
				<ns1:timeSlot key="T5"/>
			</ns1:eltec>
		</xenoData>
		<revisionDesc>
			<change when="2024-11-23"/>
		</revisionDesc>
	</teiHeader>
	<text>
		<body>
        <div type="chapter">
            <head>I.</head>
            <p>Molnárnénak nem volt tulságosan nagy kedve kibujni az ágyból. Délelőtt tiz óra volt,
               mindig ilyenkor ébredt és magát sajnálva gondolt arra, hogy most délután kettőig
               mennyi dolga lesz, mennyi lótás-futás, apró bosszuság vár rá.</p>
            <p>A fürdés és a reggeli még csak megjárja, azt szereti, de azután mindjárt a torna! A
               hidba hajlás, a csipő mozgatása, a térdhajlitás, guggolás, lábujjhegyre ágaskodás...
               Alapjában véve lusta és kényelmes volt, szivből utálta a testgyakorlatokat, de
               fájdalom, hajlamos volt a hizásra és legutóbb rémülten állapitotta meg, hogy egy
               kilót hizott. Ötvenkilenc kilót nyomott és csak ötvenhét akart lenni. Ezt a két kilót
               már két hét óta masszirozta, izzasztotta, koplalta. Néha már ugy éhezett, hogy
               szédült és fájt a feje, de nem evett. A szive majdnem megszakadt egy kis sütemény
               után, de csak kétszersültet evett és cukor nélkül itta a teáját. Gitta - ez volt a
               leányneve - mártirnak tartotta magát, nem élvezte az életet, meg volt győződve, hogy
               komoly gondjai és bajai vannak és titokban egy kicsit utálta a férfiakat. Nem
               tulságosan, csak egy kicsit. Mert egyébként tisztában volt azzal, hogy férfiak nélkül
               az élet nem érne semmit és Gitta különben is minden érzését, munkáját, energiáját,
               leleményességét, éjjelének és nappalának minden óráját a férfiak szolgálatába
               állitotta.</p>
            <p>Néki nem volt hivatala, nem volt foglalkozása. Gazdag asszony volt. A férje legalább
               ötezer pengőt keresett havonta. Gitta nem is tudta egészen bizonyosan, hogy min?
               Vállalkozó volt. Házakat épitett. Alfréd néha fényképeket mutatott és azt mondta,
               hogy a képen látható gyönyörü bérházat vagy villát ő épitette. Gittát ez nem
               érdekelte tulságosan.</p>
            <p>Gitta egyetlen kötelessége az volt, hogy szép legyen. Éppen ugy, mint azoknak a
               társaságbeli asszonyoknak is, akik a barátnői voltak. Ha ezek a nők egymás között
               voltak és nem bridgeztek, kizárólag a szabónőjüket dicsérték, vagy szidták, jövő
               terveikről beszéltek, melyeknek középpontjában természetesen egy bunda vagy uj
               kalapmodell állt. Ha utazás került szóba, nem azt mondták, hogy milyen remek lesz a
               Semmeringen sizni, hanem a sikkes sportruhákat sorolták fel, melyeket magukkal
               visznek. Mindegyik feljárt valamelyik kozmetikai intézetbe, villanyoztatta magát,
               kitépette a szemöldökét, tökéletesen festette a haját, arcát, szemét, száját,
               fehéritette a dekoltázsát. Ezzel a naponta megismétlődő fehérnemüs, szabónő, kalapos,
               kozmetikai gonddal körülbelül délután ötre készültek el. Akkor ragyogóak,
               tökéletesek, káprázatosan elegánsak, precizen megtervezettek voltak, kifogástalan
               volt a parfőmjök, az utolérhetetlen könnyedséggel nyakukba vetett sál, a kék rókájuk,
               minden, ami látható és láthatatlan volt rajtuk. Áradt róluk az egzotikus virágokhoz
               hasonló test sajátságos, bóditó parfőmje, mikor a bridge-szalónba, valamelyik elegáns
               cukrászdába, vagy egy előkelő szálloda zenés ötórai teájára mentek.</p>
            <p>Ez volt az életük. Délután öttől hajnali háromig. Ebbe az időbe esett kártyapartijuk,
               a szinház, a mulatók, a tánc, a szerelem. Ilyenkor, mint egy rakétából, kiégett
               belőlük minden tüz, szinesen és szikrázva és reggelre elhamvadtak, fáradtan
               összecsuklottak. És másnap délelőtt tizkor megint a készülődés az estére...</p>
            <p>Gitta néha gondolkozott azon, hogy ő tulajdonképpen kinek akar tetszeni? A férje nem
               tulságosan érdekelte. Nem volt belé szerelmes, de azért egészen jó barátságban élt
               vele. Általában senkibe sem volt szerelmes. Nem volt szeretője sem, de elvárta,
               hogy mindenki szerelmi ajánlatokkal üldözze. Az olyan asszony, akinek kedvese van,
               többnyire diszkrét, a társaságban kifogástalan modoru, a férfiakkal szemben
               tartózkodó. Ez természetes is. Hiszen a valóban szerelmes asszonyt sérti minden más
               férfi közeledése. Csak azok a nők kacérok, azok flörtölnek boldoggal-boldogtalannal,
               akik valójában senkivel szemben sincsenek érzésileg lekötve. Játszanak a tüzzel,
               vakmerőek és szemérmetlenek, mint a diáklányok, akik vihogva heccelik a fiukat éppen
               azért, mert nekik ez csak játék.</p>
            <p>Gitta maga sem tudta, hogy miért nem volt neki eddig még szeretője? Pedig már nagyon
               közel járt ahhoz. Egyszer a Lidón nagyon tetszett neki egy francia doktor. Szellemes,
               kedves, szemtelen fiu volt. Azután közbejött valami. A doktornak váratlanul
               megérkezett a felesége, meg két fia. Ez teljesen kijózanitotta Gittát. Másodszor a
               télen forgott komoly veszélyben. Egy Babarci nevü atléta inditott erőteljes attakot
               ellene. Együtt autóztak ki a budai hegyekbe, ahol siztek és Babarci már a második
               alkalommal szájon csókolta az autóban. Gitta ettől a csóktól megszédült, teljes
               negyedóráig elfelejtette utána ujra ruzsozni a száját, jeléül annak, hogy a csók
               valóban felgyujtotta érzékeit. Ettől kezdve állandóan csókolództak, de Gitta a döntő
               lépést mindig halogatta és egy este, mikor véletlenül a Moulin Rougeba mentek, ott
               látta Babarcit, aki hajnali két órakor már meglehetősen részegen két táncosnővel
               mulatott az egyik páholyban, botrányosan viselkedett és Gitta azt is látta, amint az
               egyiknek a nyakába csókolt. Pontosan ugy, ahogy neki szokta. Ez felbőszitette és
               másnap csunyán összeveszett Babarcival.</p>
            <p>Ez a két eset meglehetősen kiábránditotta Gittát a férfiakból és ebben a hangulatában
               csak megerősitették azok a történetek, melyeket a barátnői meséltek neki. Azok is
               mind szidták a férfiakat. Komiszak, önzők, szivtelenek. De azért tovább diszitették,
               festették magukat a férfiak számára, minden kis idegük csak azért remegett, hogy
               hóditsanak! A szinház páholyában ugy ültek, mint egy kirakatban, megmutatták
               mezitelen vállukat, karjukat és hátukat a város minden férfiának, szemükkel és
               érzékeikkel felitták a feléjük vetődő pillantásokat.</p>
            
            <p>Mikor tulesett a tornán és felöltözködött, már tizenkettőre járt. Gitta kinézett az
               ablakon és látta, hogy az autó már ott várja a ház előtt. Először a Váci-utcába kell
               mennie a szabónőhöz, onnan a Kossuth Lajos-utcába a kalaposhoz, azután a
               Petőfi-utcába a kozmetikushoz és ha marad idő, benéz az ékszerészhez. Ujra
               foglaltatta egy régi gyürüjét és ezt nagyszerü trükknek vélte, mert azt fogja
               állitani, hogy a gyürü uj. Már ideje volt, hogy a tekintélyét helyreállitsa. Az
               utóbbi időben sokat sugdostak arról, hogy férjének nem megy jól és hogy erősen
               takarékoskodnak. Ez a gyanusitás bizonyos körökben elviselhetetlen. Sokkal
               megszégyenitőbb, mintha azt mondják, hogy őnagyságának szeretője van. Ez pikáns
               magánügy, érdekes, hozzátartozik a nagyvilági élethez. De az anyagi lecsuszás? Ez már
               igen komoly baj. Ettől menekülnek az emberek. Mit lehet tudni, hogy hol áll meg az
               ilyen lavina? Öngyilkosság, csőd vagy éppen börtön? Várjuk meg, mi lesz belőle...</p>
            <p>Egyelőre semmisem mutatta, hogy valóban baj lenne. Gitta drágábban és elegánsabban
               öltözött, mint valaha. Uj nerz-bundáját tizezer pengőre becsülték. Nyugodtan
               elvesztett naponta tiz-tizenkét pengőt kártyán, kifizetett két pengőt az
               uzsonnájáért...</p>
            <p>De azért Gitta meg volt győződve, hogy takarékos, sőt fukar asszony. Például igen
               büszke volt arra, hogy a hetvenpengős cipő árából lealkudott ötöt, az uj
               velour-siffon méterjéért pedig tizennyolc pengő helyett csak tizenhat nyolcvanat
               fizetett.</p>
            <p>Mikor már teljesen utra készen állt és csak a retiküljét kellett magához vennie,
               szórakozottan kinyitotta, hogy szokása szerint megszámolja, mennyi pénze van? De alig
               vetett bele egy pillantást, megrémült, ideges lett, izgatottan kezdte a táskát
               forgatni...</p>
            <p>Mindössze husz pengő volt benne.</p>
            <p>De hát hogyan lehetséges ez? Egészen tisztán emlékezett arra, hogy este még
               háromszázhetven pengője volt. És ma délelőtt fizetnie kellett a szabónőjének. Hová
               lett a pénz? Talán szórakozottságból, vagy tulzott elővigyázatosságból a szekrénybe
               tette az ékszerei mellé?</p>
            <p>Kinyitotta a szekrényt és halálsápadt lett. Az ékszerdoboz is eltünt. Az ájulás
               környékezte. Kirabolták. Már sokat olvasott ilyesmiről, de sohasem hitte, hogy ez
               komolyan lehetséges...</p>
            <p>Szinte félőrülten csengetett. Még akkor is nyomta a csengő gombját, mikor a szobalány
               már ott állt előtte.</p>
            <p>- A pénzem... az ékszereim - hebegte. - Valaki ellopta... mi történt?</p>
            <p>A szobalány a fejéhez kapott.</p>
            <p>- Szent Isten! Ezt el is felejtettem mondani a nagyságos asszonynak!</p>
            <p>- Micsodát?</p>
            <p>- Hogy a nagyságos ur azt izeni, ne tessék nyugtalannak lenni, az ékszereket elviszi
               a bankba, a páncélszekrénybe megőrizni, mert ugyis nemsokára el tetszik utazni...</p>
            <p>- És a pénz?</p>
            <p>- Nem volt apró a nagyságos urnái. Azt izeni, hogy délben megadja!</p>
            <p>- Köszönöm!</p>
            <p>A szobalány kiment.</p>
            <p>Gitta egy karosszékbe roskadt és még sirni sem tudott az elképedéstől. Lelke mélyéig
               meg volt botránkozva, fel volt háborodva. A férje kifosztotta, kirabolta. Elvitte az
               ékszereit, a zsebpénzét.</p>
            <p>Ez érthetetlen volt. Mi történhetett?</p>
            <p>Azonnal beszélnie kell Alfréddal.</p>
            <p>De hol van az ilyenkor? Gittának még sohasem jutott eszébe, hogy hol dolgozik és mit
               csinál délelőtt a férje? Igaz, van a belvárosban irodája, de ott most nincsen senki.
               Kint vannak egy épitkezésnél. De hol? Ki tudja azt? Várnia kell déli tizenkettőig,
               amikor hazajön ebédelni. Ha ugyan nem telefonál, hogy csak estére találkoznak...</p>
            <p>Este!</p>
            <p>Gittának megdobbant a szive, ha erre gondolt. Nóráékhoz voltak hivatalosak. Nagy
               szezonzáró estély lesz. És néki nincsenek itthon az ékszerei. Hogyan fog ott
               megjelenni? Még jó, hogy a fülbevalóit éjszaka sem szokta kivenni a füléből. Az
               legalább most is benne van. De a három brilliáns- és két zafirgyürüje, a gyöngysora,
               a brosstüje, a karperecei, az aranytáskája, mind bent voltak az ékszeres dobozban.
               Hát hogy jelenjen meg Nóráéknál? Csak nem mehet el csupasz nyakkal és ujjakkal?
               Pillanat alatt észreveszik, hogy nincsenek meg az ékszerei és akkor egész este őt
               nézik majd sajnálkozva, összesugnak a háta mögött...</p>
            <p>Le kell mondani az estét! Azt mondja, hogy rosszul van. Ez igaz is. Máris
               elviselhetetlenül fáj a feje...</p>
            <p>Elhatározta, hogy kicsit sétálni megy. Kiviteti magát a Margitszigetre. Majd ott, a
               friss levegőn magához tér.</p>
            <p>Amint megfordult és kiment a hallba, a férjével találkozott.</p>
            <p>A szobalány ott állt a háttérben, Gitta kénytelen volt elfojtani a hangját és csak
               halkan mondta, egész testében remegve:</p>
            <p>- Mi történt? Mit tettél? Mért jöttél már haza? Mért vitted el a pénzemet és
               ékszereimet?</p>
            <p>Molnár kis csomagot nyujtott át, mosolyogni próbált.</p>
            <p>- Nincs semmi baj, szivem... Mindent visszahoztam!</p>
            <p>Gitta nagyot lélegzett.</p>
            <p>- Micsoda izléstelen tréfa ez?</p>
            <p>Molnár keserüen mosolygott.</p>
            <p>- Sajnos, nem is olyan tréfás ez, mint gondolod. Menthetetlenül megakadtam a
               fizetésekben. Félmillió pengő körüli összeggel tartozom. Ebből vagy százezer
               becsületbevágó tartozás. Néhány alkalmazottam kaucióját is felhasználtam. Ezt
               okvetlenül, a föld alól is elő kellett teremtenem. Az egyik már nagyon hangos volt.
               Ugy látszott, nem lehet tovább huzni a dolgot. Ezért vittem el az ékszereidet.
               Gondoltam, zálogba teszem és kapok rájuk annyit, hogy a legégetőbb adósságokat
               rendezzem. De szerencsémre halasztást kaptam... A kauciósok javára lekötöttem a
               lakásberendezésünket és ezzel beérték...</p>
            <p>- Na látod - válaszolta szemrehányóan Gitta. - Nem kellett volna mindjárt az
               ékszerekhez nyulni.</p>
            <p>Molnár megrendülve nézett feleségére.</p>
            <p>Hogyan, hát ilyen végtelen ür zuhant kettőjük közé? Ennyire léha és ostoba ez az
               asszony? Nem képes megérteni, micsoda katasztrófa fenyegeti őket? Amikor életének
               legnagyobb katasztrófáját meséli el neki, meg sem rendül, nincs egy vigasztaló vagy
               kétségbeesett szava? Közönyösen és érzéketlenül napirendre tér felette, mintha csak
               egy érdektelen harmadik személy ügyét tárgyalnák?</p>
            <p>- Szerencsétlen! - kiáltotta - hát nem érted, hogy miről van szó? Tönkrementünk!
               Elárverezik a lakásunkat, elviszik a butorokat, szőnyegeket, csődbe kergetnek...</p>
            <p>Gitta kinosan vonogatta ajkát.</p>
            <p>- Nem értem, miért akarsz mindenáron kétségbeejteni. Azt mondtad, hogy halasztást
               adnak. Ezalatt köthetsz uj üzleteket. Esetleg egyezséget kötsz velük...</p>
            <p>Molnár kétségbeesett mozdulatot tett.</p>
            <p>- Uj vállalkozásokhoz nincsen pénzem és az egyezséghez is nagyobb összeg
               kellene...</p>
            <p>Gitta rosszalóan csóválta a fejét.</p>
            <p>- Tulságosan izgatod magad. Egy kis pihenésre vagy szórakozásra lenne szükséged. Ne
               busulj, drágám, hiszen másoknak sem megy jól mostanában. A barátnőim mind mesélik,
               hogy a férjeik egész nap panaszkodnak. Azért, látod, mégis csak boldogulnak és
               mindegyiknek megvan az uj tavaszi ruhája... Ne nagyitsd fel a bajokat. Majd este
               elmegyünk Nóráékhoz, ott lesz Hoványiné is, aki neked annyira tetszik. Meglátod, jót
               fog tenni ez a kis szórakozás...</p>
            <p>Molnár egészen elérzékenyült. Tenyerébe fogta Gitta fejét, a hangja meghatottan
               remegett. Nagyon szerelmes volt a feleségébe.</p>
            <p>- Édes kicsikém... olyan vagy, mint egy gyermek. Mennyire sajnállak. Mindent
               megtennék, hogy megkiméljelek attól a sok kellemetlenségtől, amely ránk vár...</p>
            <p>Gitta arca felvidult.</p>
            <p>De hiszen én nem busulok. Meglátod, minden jóra fordul. Most a városba sietek,
               elintézem a szabónőmet és a többi apró dolgomat... tudod, nagyon fényes estély lesz
               és szép akarok lenni!</p>
            <p>Molnár gyönyörködve nézett végig Gittán.</p>
            <p> - Igy is az vagy. Szavamra, éppen olyan szépnek talállak, mint öt év előtt. Sőt
               szebbnek.</p>
            <p>- Köszönöm! - kacagott boldogan az asszony.</p>
            <p>Molnár át akarta ölelni, de Gitta gyengéden elháritotta.</p>
            <p>- Vigyázz, édesem, elrontod a hajamat meg a puderemet!</p>
            <p>Molnár nevetett.</p>
            <p>- No lám, a sokat szidott festékről kiderül, hogy az erkölcs legnagyobb
               védelmezője...</p>
            <p>Gitta teljesen megnyugodott. Már nevet a férje. Meg volt magával elégedve, hogy
               milyen ügyes, jó feleség. Szinte jókedvüen sietett le a lépcsőkön és ugyanazzal a
               puha, elkényeztetett mozdulattal vetette magát az autóba, mint máskor. Sejtelme sem
               volt, hogy ugyanakkor micsoda szörnyü tragédia játszódik le férje lelkében. Hogy az a
               könnyü mosoly már régen eltünt és helyette fájdalmas kétségbeesés, elkinzott, torz
               vonaglások játszanak az ajka körül.</p>
            
            <p>Gitta a bridge-szalónba ment.</p>
            <p>A szalónt az elegáns dunaparti szálloda első emeletén bérelte Tárnokyné, egy
               tönkrement bankár felesége. Ő hajtotta fel régi ismerősei köréből a látogatókat.
               Elegáns kis meghivókat küldött szét és a nyomtatott szöveg alá még tintával is
               odairta sajátkezüleg: Látogatásodat okvetlenül kéri és elvárja Tárnokyné.</p>
            <p>Tárnokynéban egyébként sok üzleti érzék volt. Minthogy a bridge-szalónban fogyasztott
               teák után kapott percentek nagyon soványoknak bizonyultak, egyidejüleg ismeretség
               közvetitésével is foglalkozott. Társaságbeli urak és hölgyek feltünés nélkül
               köthettek ismeretséget a bridge-asztalok mellett. Senkisem talált ebben semmi
               feltünőt.</p>
            <p>Alig lépett be Gitta, Tárnokyné máris széles mosollyal sietett eléje:</p>
            <p>- Milyen gyönyörü vagy! Elárulom, te vagy a társaság attrakciója! Már szinte kinos,
               hogy az urak a többi nőt nem is veszik észre. Szédületes sikered van!</p>
            <p>- Ugyan ne beszélj! Ezt csak kedvességből mondod!</p>
            <p>- Esküszöm szivem, igy van. Mindenki beléd bolondult. Nem is sejted, hányan
               tapogatódznak már az urak közül titokban nálam, hogy lehetne-e reményük...</p>
            <p>- Szemtelenség!</p>
            <p>- Légy nyugodt drágám, alaposan megmondtam a véleményemet. Kérlek, ezek a mai
               erkölcsök! Szép kis tapasztalataik lehetnek a férfiaknak, ha magunkfajta
               asszonyokról ilyesmit fel mernek tételezni. Hát természetesen, a vendégeimet
               bemutatom egymásnak. De csak mint bridge-partnereket. Ez azonban semmire sem
               jogositja őket. De most látom csak: uj kalap? Nagyon sikkes. Drága volt?</p>
            <p>- Negyven pengő! Sajnos, spórolnom kell!</p>
            <p>Tárnokyné elszörnyedt.</p>
            <p>- Spórolni? Neked? Szivecském, te nem panaszkodsz, hanem dicsekedsz!</p>
            <p>Gitta kedvetlenül legyintett:</p>
            <p>- Hadd csak édesem. Mindenki maga tudja legjobban, hol szoritja a cipője. Alfréd
               nagyon lógatja az orrát. Panaszkodik, valami üzleti kellemetlensége akadt... Undok
               kis dolog.</p>
            <p>Tárnokyné mézédesen mosolygott.</p>
            <p>- Nem kell mellre szivni, aranyom! A férjednek olyan előkelő összeköttetései vannak.
               Majd kihalász hamarosan valami jó boltot. Hiszen tudod, minden az összeköttetés
               kérdése. Akinek ilyen remek felesége van, annak nem kell kétségbe esnie!</p>
            <p>- Hogy érted ezt? - kérdezte Gitta kissé megrőkönyödve.</p>
            <p>- Fiacskám, jegyezd meg, hogy a feleség felső kötelessége a férjét menedzselni. A mi
               társaságunkban majdnem mindig az asszony szerzi a férfi összeköttetéseit. A
               szellemes, szép asszony után szaladnak az előkelő emberek és ezek természetesen a
               férjnek is barátai lesznek. Egy kis kellemes flört, semmire sem kötelező autozás,
               ötórai tánc és... dől az üzleti alkalom. Mondd, emlékszel arra a szőke, markánsarcu
               férfire, aki tegnap melletted ült a játéknál?</p>
            <p>- A monoklis majomra?</p>
            <p>- Nem olyan majom az szivem... Egy millió pengőre becsülik a készpénzét. Textiles.
               Állami megbizásai vannak. Hallom, most akarja nagyobbitani a gyárát.</p>
            <p>- Mit érdekel ez engem?</p>
            <p>- No hallod!? Hát aki nagyobbit, az épitkezik. És az épitkezéshez épitész is kell. Ez
               a férfi beléd őrült. Figyeld csak! Most is ide néz. Majdnem felfal a szemével...</p>
            <p>- Te jó Isten, észre sem vettem, hogy itt van!</p>
            <p>- Most jött! Hát legyen eszed. Szerezd meg Alfrédnak a megbizást!</p>
            <p>- És Tárnokyné már előre nyujtott kézzel, elbüvölő mosollyal ment a férfi elé:</p>
            <p>- Pá kedves Imrédy, hogy van? Molnárnénak már megmondtam, hogy ma ön lesz a
               bridge-partnere. Nemde Gittácskám?</p>
            <p>- Boldog vagyok, nagyon boldog! - lihegte a férfi. Kissé kövér volt és ha izgatott
               lett, azonnal verejtékezni kezdett.</p>
            <p>Tárnokyné felhasználta az alkalmas pillanatot, mialatt Gitta ruzst rakott fel és
               Imrédy fülébe sugta:</p>
            <p>- Minden rendben van. Legyen ügyes. Az asszonyka bajban van.</p>
            <p>És jelentőset hunyoritva tovább ment.</p>
            <p>- Ha megengedi - mondta Imrédy Gittának - talán ne kezdjünk mindjárt játszani. Sokkal
               nagyobb gyönyörüségnek tartom az önnel való beszélgetést, mint a bridgelést!</p>
            <p>- Vigyázzon! Nem jó kabala kártya előtt udvarolni!</p>
            <p>- Nem veszithetek annyit, hogy ez a kis bizalmas kettes ne kárpótolna érte. Ne várjon
               tőlem tulságos elmésségeket, asszonyom. Tisztában vagyok azzal, hogy talán kissé
               groteszk vagyok az udvarló szerepében, de hát éppen a hozzám hasonló emberek tudják
               igazán értékelni a nőt és ami ennél fontosabb... be is bizonyitani azt, hogy minden
               áldozatra készek!</p>
            <p>- Vigyázzon! - nevetett Gitta - mert szaván fogom!</p>
            <p>- Parancsoljon! - mondta mohón Imrédy.</p>
            <p>- Azt hallom, hogy ön bővittetni akarja a gyárát. A férjem épitész...</p>
            <p>Imrédy kinosan feszengett.</p>
            <p>- Természetesen boldog leszek, ha kedves férjével megismerkedhetnék. A jövőben
               feltétlenül gondolni is fogok rá. De a mostani munkát már kiadtam másnak. Egyébként -
               mondotta kissé gunyos mosollyal - örülök, hogy ennyire őszinte. Igaza van, okos és
               modern asszony, aki nem szereti a komédiát és nyilt kártyákkal játszik. Szóval azt
               akarja, hogy megbizást adjak a férjének. Vegyük ugy, mintha ez megtörtént volna.
               Férjének ezen a munkán körülbelül ötezer pengő tiszta haszna maradt volna. Ne
               felejtse, hogy a mai nagy konkurrencia mellett igen olcsó ajánlatot kell tenni és
               különben is csak jelentéktelen toldaléképitkezésről van szó. Ha megengedi, én ezt az
               ötezer pengőt a jövőbeli összeköttetés reményében előre kifizetem... önnek!</p>
            <p>Gitta arcát elöntötte a vér.</p>
            <p>- Pimasz! - mondotta magánkivül.</p>
            <p>- De kérem! - hüledezett Imrédy.</p>
            <p>- Örüljön, hogy nem vágtam arcába ezt a vizeskorsót. Otromba és ostoba fráter!</p>
            <p>Fölindultan hátat forditott a megrőkönyödött férfinek és kirohant az előszobába.
               Felkapta bundáját és szinte menekülésszerüen futott le a lépcsőkön. Az utcán tért
               csak kissé magához. Egész testében remegett a felháborodástól. Nemcsak Imrédy
               bárdolatlansága háboritotta fel, hanem már maga az a tény, hogy neki pénzkérdéssel
               kellett foglalkoznia. Tulajdonképpen mindennek a férje az oka. Ha nem rémiti agyon a
               tönkremenés buta meséjével, eszébe sem jutott volna kettesben leülni Imrédyvel és
               megkérni, hogy adjon munkát Alfrédnak. Persze, az ilyen kérelem mindenre feljogositja
               az Imrédy-féle embereket. Félreértette. Azt hitte, hogy most már szabad zsákmánya
               lesz!</p>
            <p>Gitta nagyon elkeseredve ült az autóba. Édesanyjához hajtatott, akinek felindulva
               mesélte el, hogy férje miket mondott.</p>
            <p>A mama rosszalóan csóválta a fejét.</p>
            <p>- Lári-fári! - mondotta. - Nem kell mindjárt rémüldözni. A papa is mindig rémhirekkel
               rohant haza a tőzsdéről és mégis egészen szép kis vagyont szerzett. Bizonyára sokat
               költöttél és igy akar takarékosságra szoktatni.</p>
            <p>- De mama, hidd el, igazán csak a legszükségesebbeket vásárlom. Végre is egy
               társaságbeli uriasszony nem járhat ugy, mint egy mindenes-lány!</p>
            <p>- Tudom szerelmem, de hát a férfiak ezt nem értik. Légy okos és tégy ugy, mintha
               csakugyan beszüntettél volna minden vásárlást. Néhány nap mulva elmulik Alfréd
               rosszkedve és maradhat minden a régiben.</p>
            <p>- De hátha igazán tönkre ment?</p>
            <p>A mama haragosan ráncolta homlokát.</p>
            <p>- Hát ilyen butaságokat ne beszélj! Még csak ez kellene! Hogy visszagyere a nyakamra.
               Nem, drágám, elég volt belőled itthon huszonkét évig. Most végre a magam életét
               akarom élni. Én nem akarok még egyszer lányos mama lenni. Nekem ne forgasd fel a
               házamat, rajtam ne nevessenek az ismerősök, hogy visszajött a lányom. És jól tudod,
               hogy holnap éppen néhány heti pihenőre utazunk a papával. Még csak az kellene, hogy
               felizgassuk szegény öreg urat. Az orvos feltétlen nyugalmat rendelt. Minden izgalom
               sietteti az érelmeszesedést. Majd hogyha haza jöttünk és Alfréd még mindig nem tért
               az eszére, elmegyek hozzá és beszélek a fejével. Bizd rám, alaposan megmosom a fejét.
               Különben te is eszedre térhetnél. Bizonyára utálatos vagy, halálra szekirozod. Itthon
               sem voltál angyal... ezt nem tagadhatjuk. Vegyél neki egy nyakkendőt, vagy más ilyen
               butaságot. Az effélével könnyen megfőzheted. Alfréd jó fiu, csak bánni kell tudni
               vele. Na szervusz kis lányom, itt a masszirozónőm, nem várakoztathatom...</p>
            <p>És a mama egy gyors csókot cuppantott Gitta arcára, tréfásan megfenyegette kövér,
               brilliáns gyürüvel koszoruzott ujjacskájával és eltünt a hálószoba ajtaja
               mögött...</p>
            
         </div>
        <div type="chapter">
            <head>II.</head>
            <p>Molnár tudta, hogy menthetetlenül tönkre ment. Tisztában volt azzal, hogy nincsenek
               csodák és bármennyire törte a fejét, nem látott megoldást. Igaz, volt néhány
               dusgazdag barátja, akikkel igen bizalmas viszonyban volt, feljártak egymáshoz ebédre,
               vacsorára, együtt nyaraltak, lumpoltak, de még csak nem is gondolhatott arra, hogy
               kölcsönt kérjen tőlük. A gazdagok barátsága azon a feltételezettségen alapszik, hogy
               a másiknak is bőven van pénze, Ez nem is barátság, hanem hatalmi szövetkezés és
               összetartás. Külön kis világ, mely egymást támogatja is, de csak ugy, hogy
               hatalmukat, befolyásukat, protekciójukat érvényesitik egymás érdekében. Ha például
               Molnárnak egy épitkezés elnyerésére lett volna szüksége, ugy okvetlenül számithatott
               volna előkelő barátai segitségére, ajánlóleveleire. Mert ez közös érdek. Fontos, hogy
               minden nyereséggel biztató vállalkozás, foglalkozás, szállitás, banküzlet, gyáripar
               az ő kezükben legyen, hogy szorosan, mint egy lánc szemei kapcsolódjanak egymásba. De
               abban a pillanatban, ha valamelyik tönkrement, elfogyott a pénze, fizetésképtelen
               lett, passziv lett a vállalata, a többiek ugy kivetették maguk közül, mint ahogyan az
               orvos kimetszi a testből a rákos daganatot.</p>
            <p>Fel és alá rohant a szobájában, mint az őrült és hangosan beszélt. Olyan határtalanul
               kétségbe volt esve, annyira megsemmisült, olyan reménytelennek látta jövőjét, hogy
               legszivesebben meghalt volna. Nem mondott igazat Gittának. Nem kapott haladékot.
               Azért hozta vissza az ékszereket, mert belátta, hogy azzal a pár ezer pengővel, amit
               elzálogositásuk esetén kapna, amugy sem menthetné meg helyzetét. Legalább maradjon
               valami Gittának...</p>
            <p>Gitta! Ez volt a legfájdalmasabb pont. Milyen szörnyü, hogy ennyire idegenek
               egymáshoz. Milyen tébolyitó igy egyedül állni! Senkije sincsen, akinek elsirhatná
               baját. A barátai előtt titkolnia kell, azok előtt az utolsó pillanatig meg kell óvni
               a látszatot. A bankárok és pénzemberek nem ismerik a részvétet, azok nem lirikusok.
               A feleségének kellene melléje állnia. Néki kellene egyetlen mozdulattal mindent
               eldobnia, mosolyogva, bátoritólag kezét nyujtani és azt mondani: nem baj, lehet
               másképpen is élni! Én kitartok melletted!</p>
            <p>De Gitta mindebből semmit meg nem értett. E pillanatban az estélyre gondol és fogalma
               sincsen, hogy férje az öngyilkosságra gondol és hangosan, homlokát öklözve zokog.</p>
            <p>Körülnézett a fejedelmi pompával berendezett lakásban. A vitrin tömve drága
               porpánnal, a falakon Csók-, Iványi-Grünwald, Kernstok-, Rudnyánszki-képek, egy
               eredeti Renoir, a tálalóasztal roskadozik a sulyos ezüsttálaktól, a hallban értékes
               márvány- és bronzszobrok, a padlón valódi török imaszőnyegek és százesztendős
               perzsák, mennyezetig érő könyvállvány tele könyvekkel, Bösendorfer-zongora, mind az
               öt szoba más stilusban, ravasz kis fülkékkel, stukkokkal, falba épitett
               szekrényekkel, hangulatos mennyezetvilágitással, csipkesztorok, iparmüvészeti
               remeknek készült asztalteritők... csupa méregdrága kincs, melyeket római, berlini,
               párisi és londoni utjaikon szereztek be. Most mit érhet, ha el akarják adni? Semmit.
               Legfeljebb ötvenezer pengőt, ha ki lehetne szoritani a vagyonmentő árverésen. Csepp
               az adósság tengerében.</p>
            <p>Legalább kétszázezer pengőt ér a lakás és neki holnap már semmije nem lesz. Koldus,
               nyomorult senki, akinek komoly kenyérgondjai vannak. Az autója ott surran lágyan a
               Váci-utcában... mennyit ér, ha eladja? Ki vesz ma autót? A legdrágább márkákat
               kinálják négy-ötezer pengőért.</p>
            <p>Végighuzta kezét a homlokán. Érezte, hogy hideg verejték verte ki.</p>
            <p>Mit tegyen? Tárgyalnia kellene az ügyvéddel, beszélni az ujságirókkal, hogy ne
               szellőztessék a dolgot, ne irják meg a nagy szenzációt, hogy: félmillió pengő
               passzivával fizetésképtelen lett Molnár Alfréd épitési vállalata....</p>
            <p>Vette a kalapját, lement az utcára, céltalanul botorkált. Hirtelen taksziba vágta
               magát és az irodájába ment.</p>
            
            <p>Nincsen szomorubb látvány, mint az iroda, melyben megállt az élet. A személyzet
               elbocsátva, csend és hullaszag a szobákban, dohos levegő, zárt ablakok, letakart
               irógépek, dermedt aktacsomók, birósági végzések, adóintések, számlák. A telefon néha
               kisértetiesen felzúg. Valamelyik dühös hitelező keresi a főnököt. A hat nagy
               teremben egyetlen élő lény egy fiatal, barnaarcu, feltünően csinos leány. Semmi
               dolga nincsen, Tudja, hogy neki is meg vannak számlálva napjai, felmondás alatt áll.
               Most kedvére telefonálhatna, flörtölhetne, keresztrejtvényt fejthetne, manikürözhetné
               a körmeit, regényt olvashatna. De Réthy Anikó egyiket sem teszi. Sir. Az arca ég, a
               szeme egészen kivörösödött...</p>
            <p>Hirtelen csengettek.</p>
            <p>Anikó gyorsan letörölte könnyeit. Haragosan indult ajtót nyitni. Biztosan ujabb
               hitelezők. Elképesztő, mennyien követelnek szegény főnökén pénzt. Az előszobában
               azonban nagy meglepetés érte. Molnárné jött fel. Anikó elpirult, azután elsápadt a
               meglepetéstől. Jól ismerte a hires szép és elegáns asszonyt, aki egyébként sohasem
               járt fel az irodába!</p>
            <p>- Kezét csókolom, nagyságos asszony! - dadogta. - A főnök ur nincsen itt!</p>
            <p>- Tudom, - válaszolta Gitta. - Én éppen ezért bizalmasan szeretnék valamit
               megkérdezni magától, Anikó...</p>
            <p>- Parancsoljon velem, nagyságos asszony!</p>
            <p>- Mondja, kérem, igazán olyan nagy baj van? A férjem különböző rémmeséket beszélt,
               hogy, tönkrementünk...</p>
            <p>Anikó egyszerre ellenséges és zárkózott lett.</p>
            <p>- Én nem értek ehhez, asszonyom. Én csak egyszerü gyorsirónő vagyok, nem ismerem a
               könyveket...</p>
            <p>Gitta mosolygott.</p>
            <p>- Tudja, nekünk nőknek össze kell fognunk. Hiszen maga is férjhez fog egyszer menni
               és magának sem esne jól, ha a férje egyszerre csak el akarná venni mindenét... Igen,
               képzelje, még az ékszereit is. És nem kapna többé pénzt a toallettjeire... Elvégre
               mégis csak tudnom kell, hogy mi van a dolgok háta mögött...</p>
            <p>Anikó végignézett Gittán és halkan megjegyezte:</p>
            <p>- Asszonyom a legelegánsabb nő egész Budapesten.</p>
            <p>- Köszönöm. De látja, nem szeretnék lecsuszni... Szeretném világosan látni a
               dolgokat... Szóval, maga is azt hiszi, hogy tönkrementünk?</p>
            <p>- A főnök ur olyan zseniális és nagy ember. Bizonyára megtalálja a kivezető utat.</p>
            <p>Gitta felragyogott.</p>
            <p>- No látja! Ez az! Ezt mondom! Eh, a férfiak olyan könnyen vesztik el bátorságukat.
               Kishitüek. Bizonyos vagyok benne, hogy nem komoly a baj... Csak ezt akartam tudni...
               Köszönöm, kedves Anikó kisasszony!...</p>
            <p>És teljesen megnyugodva távozott.</p>
            <p>A leány sápadtan és ellenségesen nézett utána A tekintete valósággal levetkőztette,
               nézte finoman ivelt bokáit, az amerikai divatu harisnyát, a halványzöld tavaszi
               kosztümöt, amelynek posztója olyan lágy, hullámos, tapadó volt, amilyent ő soha
               életében nem fog tudni vásárolni... s a cipők... mennyi báj, sikk tud rejtődzni két
               kis cipőben. És a kalap! Ezt csak nők értik, csak ők tudják igazán felbecsülni,
               értékelni az ilyen remekmüvet. Ők tudják, hogy ezért éppen ugy lehet lelkesedni,
               szenvedni, sőt meghalni, akár egy férfiért. Ékszerekkel és a kint várakozó autóval
               együtt Gitta legalább hatvanezer pengő értéket hordott magán. Ebbe volt bekeretezve.
               És itt köröskörül minden a koldusbot, csőd, botrány árnyékát vetette előre.</p>
            <p>Anikó szive összeszorult a fájdalomtól, mikor erre gondolt. Nem az rémitette, hogy
               állását veszti. Erre már felkészült, jó előre megmozgatott minden ismerőst, már
               müködtek családi összeköttetései, igérete volt, hogy titkárnő lesz egy ruhaszalónban.
               Anikó nem magát féltette. Hanem Molnárt. A főnökét. Akibe szerelmes volt. Rajongott
               az uri modoru, mindig udvarias, sohasem ingerült, kedves mosolyu, gavallér férfiért.
               Imádta, azzal a határtalan bámulattal, mellyel csak a fiatal tisztviselőnők tudnak
               felnézni bálványt helyettesitő főnökeikre. Zseniálisnak, mindenkinél jobbnak,
               okosabbnak, szebbnek, férfiasabbnak vélte és gyülölte Gittát, akit méltatlannak
               tartott hozzá.</p>
            <p>Molnár sejtett valamit ebből a rajongásból. Látta, hogy Anikó sokkal több figyelmet
               pazarol rá, mint amennyi hivatali kötelességéhez tartozik. Reggelenkint friss virág
               volt az iróasztalán, iratai ragyogó rendben voltak. Anikó olyan meleg szint
               igyekezett a főnök köré varázsolni, amely enyhitette az iroda rideg levegőjét.
               Kézimunkát csempészett a dohányzóasztalra, párna került a fal mellett álló kerevetre,
               ugy ápolta, diszitette ezt a szobát, mint az ő kettőjük titkos kis otthonát. Molnár
               mindezt némán tudomásul vette és egyben gálánsul viszonozta. A kalendárium nagyobb
               ünnepein mindig meglepte Anikót valami csinos és izléses ajándékkal. Táskával,
               napernyővel, sőt egyszer egy gyönyörü pizsamával. Anikó elpirult, leirhatatlan
               zavarban volt. Molnár észrevette ezt, mosolygott és megnyugtatta: Bécsben vásároltam
               egyet-mást a feleségemnek és a maga számára is hozzácsomagoltattam ezt a
               csekélységet!...</p>
            <p>Anikó tudta, hogy a katasztrófa mérföldes léptekkel közeledik és kétségbeesetten
               gondolt arra, hogy mi lesz ebből? Ugy vergődött, fuldoklott ő is, mint akinek az
               életéről van szó. Huszonötesztendős fiatal életében ezek voltak a legizgalmasabb
               percek, melyekhez egyáltalában nem volt hasonlitható sem az érettségitől, sem a
               szigorlatoktól való drukkolás.</p>
            <p>Dél felé visszajött az irodába Molnár. Rossz szinben volt, feltünően ideges és
               szórakozott. Anikónak majdnem megrepedt a szive, hogy igy vergődni látja. Az életét
               adta volna, ha könnyithetett volna gondjain.</p>
            <p>- Keresett valaki? - kérdezte Molnár.</p>
            <p>- Nem, senki! - válaszolta Anikó. Ösztönszerüen letagadta Gitta látogatását. Most
               senkit sem akart kettőjük közé bocsátani.</p>
            <p>Molnár hallgatagon dolgozott tovább. Számlákat nézett át, könyveket forgatott,
               tételeket hasonlitott össze, közben rengeteget cigarettázott.</p>
            <p>A leány titokban figyelte, látta, hogyan sötétedik el mindjobban a férfi arca, hogyan
               szökik rá a reménytelenség keserü fintora, hogyan csapja be hirtelen a főkönyvet és
               tolja félre heves mozdulattal az egész papirhalmazt, mint aki azt mondja: minden
               hiába! Nincsen megoldás.</p>
            <p>És hirtelen hangosan, hisztériásan elsirta magát.</p>
            <p>Molnár meglepetten fordult feléje:</p>
            <p>- Mi történt? Miért sir, kisasszony?</p>
            <p>De a leányból már kitört a napok óta visszafojtott őrjöngés.</p>
            <p>- Én ezt nem birom... nem birom! - sikoltozta kétségbeesetten és mintha epileptikus
               görcsök lepték volna meg, ugy vonaglott, rángatódzott, a testét rázta a sirás.</p>
            <p>Molnár ijedten ugrott fel, kérlelni, csillapitani próbálta, vizet kinált neki.</p>
            <p>- De, kedves Anikó... no... ne sirjon... nyugalom, kis pajtás! Mi baja van? Mi
               történt, mondja el - kérlelte.</p>
            <p>A leánynak égett az arca, reszketett a szája, didergett. Önuralmának utolsó
               foszlányait is elvesztette, a szavak szinte eszelősen hullottak belőle.</p>
            <p>- Nem akarom, hogy magának baja legyen... hogy igy eméssze magát! - sikoltozta.</p>
            <p>A férfi álmélkodva és megindulva nézett a leányra.</p>
            <p>- Kedves! - mondotta megindultan és megsimogatta dus, szőke haját.</p>
            <p>És abban a pillanatban Anikó már ott csüngött a nyakában, átfogta a fejét két
               karjával, könnyektől maszatos kis arcát odanyomta a férfi arcához és csókolta.
               Gyermekes, reszkető, alig rebbenő, gyáva, szerelmes csókok voltak ezek, lázasak és
               csodálatosak. Az élet és halál nagy misztériuma forrósodott bennük, megdöbbentő
               erejü, mindent összezuzó nagy vallomások...</p>
            <p>És Molnár szemét is könnyek lepték el.</p>
            <p>Ó, milyen nagyszerü volt ez! Végre! Belőle is kitörhetett a fájdalom, itt volt a
               pillanat, mikor nem kellett komédiáznia, nyugalmat erőltetnie, mikor ő is
               feljajdulhatott és nem volt egyedül. Szerették, vele éreztek, megosztották gondját,
               szenvedését. Milyen messze volt most mindenkitől, milyen idegennek érezte
               mindazokat, akikhez eddig köze volt. Ez az egyetlen leány, aki őt valóban szerette.
               Akit nem a pénz hajszolt hozzá. Ellenkezőleg, csak akkor mert megnyilatkozni, mikor
               érzésekre, szivre, szeretetre szorult.</p>
            <p>Átölelve tartotta karjában és visszacsókolta. És érezte, hogyan olvad át a leány
               sirása valami boldog, ujjongó, édes kacagásba...</p>
            <p>Mohón, gyöngyözve záporoztak a még sirástól alélt kérdések:</p>
            <p>- Ugy-e, nem hagysz el? Valahová el kellene utazni... Európa minden nyelvén
               beszélünk... te olyan zseniális vagy... mindenütt boldogulni fogsz!</p>
            <p>- Mi lett ebből a leányból? - rémlett át Molnáron a megdöbbent csodálkozás, amelybe
               azonban már hála és elragadtatás vegyült. Most már tudta, hogy kettőjük közül a
               leány az erősebb és ösztönösebb.</p>
            <p>- Valami primitivség ez! - gondolta Molnár, - ilyen egyszerüen és bátran megoldani a
               dolgokat. Mintha kapukat nyitogatnának a ködben, amely rásulyosodott és ledobálnák
               válláról a terheket, melyek alatt már összeroskadni készült. És váratlanul vad harag
               lobogott fel benne, az uj életre támadás első győzelmes, lenditő ereje!</p>
            <p>Hirtelen felismerte, hogy őt eddig mindenki becsapta, kihasználta. És elsősorban
               Gitta, ő hagyta el a leggonoszabbul, legridegebben. Pedig minden miatta történt. Az
               esztelen tékozlás, az estélyek, véget nem érő számlák, autótartás... minden! Nem
               igaz, hogy az üzlethez kellett! Hazugság! Az asszony akart gyémántkeretben járni.
               Igen... gyémánt volt! És mikor az ember tönkremegy, akkor elsősorban az ékszereitől
               válik meg...</p>
            <p>Már tudta, hogy szökni fog. Hogy nem kell meghalnia. Hogy nem törődik az
               ujságcikkekkel, hogy néki már semmi köze ahhoz a Molnár Alfréd hoz, aki eddig
               volt.</p>
            <p>Néhányszáz pengőt tud szerezni órákon belül is és az aranyórája, gyémánt inggombjai,
               az ujján lévő brilliánsgyürü is megér legalább ezret...</p>
            <p>Elővette a menetrendet és tanulmányozni kezdte.</p>
            <p>- Holnap reggel háromnegyed nyolckor a Keleti pályaudvarról utazunk! - mondotta.</p>
            <p>És maga is csodálkozott, hogy ez milyen végtelenül egyszerü.</p>
            
            <p>Nóráék estélye ragyogóan sikerült. A Molnár-házaspár volt a társaság központja.
               Alfréd tulzottan jókedvü volt, pikáns viccekkel szórakoztatta az urakat, a
               legfrissebb pletykákkal kedveskedett a hölgyeknek, temperamentumosan zongorázta a
               legujabb slágereket és előadást tartott a néger tánc erotikus vonatkozásairól, amihez
               azért értett olyan nagyon, mert véletlenül éppen akkor került kezébe egy Afrikából
               visszatért pszichoanalitikus orvos könyve. Az orvos megcáfolhatatlanul mutatta ki,
               hogy Afrika egész növény- és állatvilága, a négerek ipara, bálványimádása, harci
               szokásaik, népénekeik, bőrük feketesége, a negyvenfokos meleg, a rinoceros bőrének
               vastagsága egyedül és kizárólag erotikus problémákkal függ össze.</p>
            <p>Gitta közben már a másodfoku boldogságot élvezte. Az elsőfokun, amely abban állt,
               hogy barátnői leplezetlenül pukkadoztak remek uj estélyi ruhája miatt, már átesett.
               Közben röviden tudomásul vette az urak bókjait is. De ez nem érdekelte. Évek óta
               mindig ugyanezekkel a férfiakkal találkozott. Bankvezérek, vezérigazgatók,
               nagyvállalkozók... Mindegyiknek ismerte az udvarlási formáját és mindegyikről tudta,
               hogy csak éppen kissé szemteleneket mond, adja a fenegyereket, jár a szája, anélkül,
               hogy egy pillanatig is komolyan gondolna arra, hogy komolyan kezdjen vele. Persze,
               mindegyik csalja a feleségét, de csak a legkevesebb tart szeretőt. Ehhez tulságosan
               kényelmesek és smucigok. Rövidlejáratu kis viszony a mulató valamelyik táncosnőjével.
               Ez nem kötelez semmire, reggelre el lehet felejteni, nem kell idegeskedni, hogy
               irodai órák alatt megszólal a telefon... De az ilyen nagyon praktikus és óvatos
               elveken, sajnos, az élet gyakran kifog, a méltóságos kormányfőtanácsos urak egészen
               komolyan beleszeretnek a szórakozás céljaira bérelt kis táncosnőbe, a társaság kinos
               családi botrányokról, válóperekről, fantasztikus végkielégitésről beszél és egy napon
               a kis táncosnőből ujdonsült méltóságos asszony lesz, akinek diszkréten elfelejtik a
               multját, divatba jön és attól kezdve ő irányitja az öltözködést, ő a legsikkesebb
               tangótáncosnő és a leghübb feleség. Gitta ugy váltogatta az urakkal a merész
               vicceket, a kétértelmü, sőt elképesztően egyértelmü szavakat, mint ahogyan a
               tenniszlabdákat szokták egyik helyről a másikra kergetni. Sport, szokás, nincsen
               semmi jelentősége. De egyszerre felfigyelt.</p>
            <p>Egy idősebb amerikai urat mutattak be neki.</p>
            <p>- Mister James Wood Newyorkból!</p>
            <p>Vannak naiv férfiak, akiknek arcáról leordit az érzésük. Ilyen volt ez a kedves Wood
               is. Ugy ötvenéves lehetett, azzal a bizonyos remek ezüsthajjal, kisportolt izmokkal,
               még vagy további ötven esztendőre felraktározott életerővel. Mikor kezet fogott
               Gittával, ugy meg volt illetődve, hogy mint valami nagy kölyök, ámulva kiáltott
               fel:</p>
            <p>- Very wonderful!</p>
            <p>Ami magyarul annyit jelent: Milyen gyönyörü!</p>
            <p>És nem tágitott többé Gitta mellől, aki egyszerre megérezte, hogy ez már másféle
               hang, olyan, amelynek nem az értelme fontos, hanem az indulatok, amelyek fütik. Az
               amerikai egyébként repülőgép sebességével tört célja felé. Rövid negyedóra alatt
               mindent elmondott vagyoni viszonyairól és ez a legizgalmasabb szerelmi vallomással
               felért. Kiderült, hogy egyike a legtekintélyesebb newyorki szőrmekereskedőknek.
               Félmillió kék rókája, százezer nerzbőre van, a raktára megér vagy harmincmillió
               dollárt. Villája van Palm-Beachban, két felhőkarcolója a város szivében, negyven
               autóból álló parkja, gyönyörü yachtja, melyen időnkint Európába szokott jönni, a
               tőzsdekrachon ötmilliót veszitett, de ezt egy éven belül ki fogja heverni. Jelenleg
               holtszezon van, az európai szőrmepiacot tanulmányozza, Budapestre csak
               kiváncsiságból jött, mert egy magyar barátja, akivel Londonban ismerkedett meg,
               idecsábitotta.</p>
            <p>És miközben ezt mesélte, ugy nézett Gittára, hogy a szép asszonynak nem lehetett
               kétsége afelől, hogy most az ő bőréről lesz szó. Az amerikai okvetlenül azt akarja
               megvenni.</p>
            <p>- Szeretnék magával lenni... szeretném, ha megmutatná gyönyörü városukat... ha
               alkalmat adna arra, hogy egy kicsit táncoljunk... Mondja, mikor láthatom?</p>
            <p>- Látszik, hogy sok autója van és hogy kitünő soffőr! - nevetett Gitta. - Megszokta a
               gyors tempót. Ilyen kétszázkilométeres rohammal akar bevenni?</p>
            <p>- Ne csufoljon ki, Mrs. Molnár. Én holnap el akartam utazni és ittmaradok. Csakhogy
               magát láthassam. De ha nem láthatom, miért maradjak itt?</p>
            <p>Ez a logika megdönthetetlen volt.</p>
            <p>- Hát jó, - mosolygott Gitta. - Nem akarom, hogy miattam szenvedjen a magyar
               idegenforgalom. Mondjuk, holnap délután hatkor a Ritzben leszek a zenés teán... És
               ha ugy tetszik, máris összetanulhatjuk a tangót...</p>
            
            <p>Másnap reggel tizkor a szobaleány a reggeli mellé egy levelet is tett.</p>
            <p>- A nagyságos ur küldi! - mondotta.</p>
            <p>Gitta mindjárt rosszra gondolt. Csak nem vitte el Alfréd mégis az ékszereket? Micsoda
               uj szokás ez? A szobaleánnyal üzengetni és leveleket irni. Ha külön hálószobájuk van
               is, bejöhetne a fontos ügyek megbeszélése miatt...</p>
            <p>Idegesen tépte fel a boritékot.</p>
            <p>„Drága Gittám!</p>
            <p>Tegnap beláttam, hogy képtelen lennék neked mindent őszintén megmagyarázni. Először
               is nem értenéd meg. Másodszor nem is érdekelne téged ez tulságosan. Én ezért nem
               haragszom rád. Ha tőlem függne, örökké vatta között tartogatnálak, ékszerekkel,
               ruhákkal aggatnálak tele, büszkélkednék veled, mint a legszebb, legelegánsabb
               asszonnyal. Csakhogy én végérvényesen tönkrementem annyira, hogy tegnap arra
               gondoltam: agyonlövöm magamat! De azután közbejött valami, gondolkozni kezdtem és
               rájöttem, hogy van más megoldás is. Uj életet kezdek. Ebbe a másik életembe téged nem
               vihettek el. Nincs jogom hozzá... és te nem is jönnél. Ez a világ ismeretlen előtted.
               Nyomort, nélkülözést, kemény és komisz munkát jelent és te nem erre vagy nevelve.
               Tropikus diszvirág vagy, akit nem lehet arra erőszakolni, hogy malter vagy kavics
               között tengődjön.</p>
            <p>Szeretettel bucsuzom tőled. Egyelőre nem lesz semmire sem gondod. A lakás teljes
               berendezése a neveden van, azt a hitelezők nem vehetik el. Az autót tegnap délután
               eladtam - ezért mentünk este taxin Nóráékhoz és nem azért, mert az autót javitani
               kellett -, az érte kapott összeg felét idemellékelem számodra. Megélhetsz belőle két
               hónapig.</p>
            <p>Isten veled, szivem, szerettelek volna mégegyszer megcsókolni, de féltem, hogy akkor
               nem lesz erőm tőled elválni.</p>
            <p>Alfréd.”</p>
            <p>Gitta elolvasta a levelet és első gondolata az volt: szemtelenség! Hogyan lehet őt
               faképnél hagyni? És egyáltalában nem uri dolog egy társaságbeli előkelő hölgyet ilyen
               zavaros viszonyok között hátrahagyni...</p>
            <p>A második gondolata az volt: megszökött a férje! Őt, az elkényeztetett, hires szép
               asszonyt faképnél hagyta! És még csak szemrebbenéssel sem árulta el a tervét! Micsoda
               kétszinüség.</p>
            <p>A harmadik gondolat, amely átvillant rajta, hogy tönkrement!</p>
            <p>És ettől ijedt meg legjobban. Most már kezdte sejteni, hogy ennek a szónak igen
               komoly, tragikus értelme van.</p>
            <p>Mindent meg kell mondania szüleinek, vélük kell sürgősen tanácskozni. Csakhogy
               édesapja és anyja e pillanatban Nizzában üdült és nagy kegyetlenség lett volna ilyen
               rémhirrel megzavarni őket. Még szivszélhüdést kaphatnak.</p>
            <p>Nagyon kinosan érezte magát. Az irodába telefonált. Senkisem válaszolt. A délelőttje
               a legnagyobb nyugtalanság közepette telt el. Megzavarodott, nem tudta, hogy mit
               csináljon. Például rendkivül mérgelődött, mert ugyanolyan ebédet és vacsorát rendelt
               a szakácsnénál, mint máskor, holott Alfréd elutazott, a háztartást meg kell
               változtatni... Órákig törte a fejét, hogy a szobaleánynak vagy a szakácsnénak mondjon
               fel? És rájött, hogy egyiket sem tudja nélkülözni. Végre is ugy döntött, hogy majd az
               ügyvédjükkel beszéli meg a dolgokat. Közben dél lett, felhozták a déli lapot, melyre
               előfizettek.</p>
            <p>Szórakozottan forgatta át, mert meg szokta nézni az aktuális képeket és elolvasta
               azokat a botrányos válópereket és szerelmi gyilkosságokat, melyeknek kéthasábosan
               szedik a cimét. A harmadik oldalnál felsikoltott, majdnem elájult. Öklömnyi betükkel
               orditott a cim: Molnár Alfréd épitési vállalkozó félmillió adósság hátrahagyásával
               megszökött. A hitelezők büntető följelentést akarnak tenni...</p>
            <p>Még magához sem térhetett szédületéből, csengettek. Riporterek jöttek, indiszkrét
               kérdéseket tettek fel. Gitta rémülten szobájába zárkózott és reszketve várta, mikor
               jönnek a detektivek?</p>
            <p>Csak most ébredt végre teljes tudatára annak, hogy micsoda rettentő szerencsétlenség
               szakadt rá. És ezzel egyidejüleg nőtt férje iránti dühe. Micsoda aljasság! Ő persze
               elmenekült, néki meg itt kell maradnia a botrány kellős közepében. Rettenetes! Hiszen
               ezek után senki előtt sem mutatkozhatik. A társaságokból kinézik...</p>
            <p>Keserves sirásra fakadt és arra gondolt, hogy legjobb lesz veronált szerezni és
               átszenderülni a másvilágba. Egy pillanatra sem jutott eszébe, hogy a társaság, az
               ismerősök egyáltalában nem jelentenek akkora értéket, hogy miattuk meg kelljen halni!
               Nem gondolt a férjére, nem sajnálta, szeme előtt csak a bridge-szalón és az előkelő
               cukrászda cikázott, ahová többé nem mehet.</p>
            <p>De egyszerre felderült. Ujjongani tudott volna boldog izgalmában. Hogyan
               feledkezhetett meg erről? Az amerikairól, aki hat órakor a Ritzben várja. A derék
               gentlemannek fogalma sincsen arról, amit egyébként e pillanatban már az egész pesti
               társaság tud. Wood nem olvas magyarul, nincsen férje viszonyairól informálva, az ő
               szemében még mindig ugyanaz az előkelő és hóditóan szép, elérhetetlen társaságbeli
               asszony, aki tegnap este volt...</p>
            <p>És Gitta felragyogott. Most már nem habozott, nem volt zavarban. Világosan és tisztán
               tudta, hogy mit fog tenni? Már rohant is az utcára, taxiba ült és a fodrászhoz
               vitette magát...</p>
            
            <p>James Wood el volt büvölve. Nem csoda. Az asztalok mellől annyi irigy és bámuló
               pillantás repült feléjük, hogy abból Wood megerősitve látta meggyőződését:
               partnernője valamennyi jelenlévő hölgy között a legszebb és legelegánsabb. Már pedig,
               ha egy férfi hiu a társaságában lévő nőre, akkor abba szerelmes is.</p>
            <p>Az ötven év körüli férfi a legkiválóbb szerelmi alany. Megbecsüli a kedvére való nőt,
               nem siet tovább, nem cinikus, a bölcs nyugalmával és az inyenc szakértelmével
               gyönyörködik benne, megérti a lelkét, nemcsak a szeretője, hanem a barátja, tanárja,
               csiszolója. Ellentétben a fiatalabb korosztállyal, az érett férfi csak a hosszabb
               lejáratu szerelem hive, mert nem kalandot, hanem az érzést és a viszontszerelem
               forróságát keresi, az érdemes nőt kutatja, akinek odaajándékozhassa gazdag
               tapasztalatait, azt a különös gyengédséget, melyben, mint a jól kevert báritalban,
               benne van a mámor minden izes alkoholja.</p>
            <p>Wood nem suttogott izzó szavakat, mert ilyenekhez nem értett. Igen egyszerü
               tőmondatokban beszélt, de azért hatásuk felért a legkitünőbb versekkel.</p>
            <p>- Kérjen akármit, Mrs. Molnár, megveszem magának. Semmit sem kérek értük. Csak
               szeretném látni, hogyan örül? Maga olyan gyönyörüen tud nevetni és mosolyogni. Egész
               nap ajándékokat adnék magának, csakhogy derüsnek lássam!</p>
            <p>- Köszönöm, Mr. Wood, de igazán nincsen semmire sem szükségem. Tulságosan elkényeztet
               a férjem...</p>
            <p>Wood arcára felhő borult. Nagyon boldogtalan volt és nagyon szerelmes. Gitta sietett
               egy kis cukrot adni.</p>
            <p>- Milyen remekül táncol! - mondotta. - A magyarok nem ilyen pompás táncosok.
               Maguknak, amerikaiaknak a vérükben van a ritmus. Olyan ruganyos, mint egy harmincéves
               fiatalember. Ez is amerikai specialitás. Nincsen koruk...</p>
            <p>- Jöjjön velem Amerikába, - nevetett Wood - akkor maga is fiatal marad.</p>
            <p> - Na, olyan nagy utra nem megyek. Nem hagyom el az uramat. Ellenben éppen holnap
               indulok egy kisebbre. Az olasz és francia Rivierán szándékozom néhány hetet
               tölteni.</p>
            <p>Wood megrezzent.</p>
            <p>- Egyedül? - kérdezte és majdnem elájult az izgalomtól.</p>
            <p>- Igen! - válaszolta Gitta olyan nyugodtan, mintha észre sem vette volna a férfi
               felindulását. - Régi elvem, hogy férj és feleség ne utazzon együtt. Bármilyen nagy a
               szerelem, egy kis távollét csak fokozza és szitja a vágyat. Kell évenkint egy-két
               hónap, mikor az ember teljesen szabad, nem rendeli alá magát sem a házirendnek, sem a
               másik fél szeszélyeinek.</p>
            <p>- Nagyszerü, - hebegte Wood, - nagyszerü. És ha megengedi... ha azt remélhetném, hogy
               elkisérjem. Kitünően értek minden sporthoz, ha elfogadna partneréül?...</p>
            <p>Gitta nevetett.</p>
            <p>- Nem tilthatom meg, hogy ne tetszése szerint válassza meg tartózkodási helyét.</p>
            <p>És másnap reggel együtt utaztak San Remo felé.</p>
            
         </div>
        <div type="chapter">
            <head>III.</head>
            <p>Molnár Párisban kötött ki Anikóval.</p>
            <p>- Gondold, hogy orosz hercegnő vagy, én pedig orosz nagyherceg! - mondotta Anikónak.
               - A pénzüket vesztett arisztokraták mind Párisba jönnek tányérmosónak,
               balalajka-énekesnek vagy soffőrnek. Az Isten tudja, hogy miért? Talán mert itt
               kiáltották ki leghamarabb a demokráciát. Egészen jó társaságban leszünk, ha esetleg
               valamelyik menedékhelyen kell meghuzódnunk...</p>
            <p>Egyelőre azonban erről szó sem volt. Kettesben járták a várost. Molnár határtalanul
               élvezte Anikó elragadtatását, naiv életörömét, gyermekes, tiszta csodálkozását,
               ahogyan mindennek örült.</p>
            <p>- Mindig igy képzeltem, - gyónta szerelmesen, mikor a Tuilleriák kertjében egy padra
               ültek, - hogy igy fogok nászutra menni a férfivel, akit nagyon szeretek.</p>
            <p>A férfi tenyerébe fogta a leány kezét és mély megindulással nézett rá. Tudta, hogy ez
               a tisztességes polgári családból származó leány, akinek atyja diplomás ember volt és
               aki soha meg nem késett otthon a vacsoráról, akinek nem volt flörtje, nem voltak
               szerelmei, aki olyan tisztán és érintetlenül lett az övé, hogy még a lelkén sem volt
               egy homályos foltocska... mindent felégetett, mindent neki adott. Szemrehányást
               érzett ezért és nem tudta megállni, hogy erről ne beszéljen.</p>
            <p>- Félek, hogy tul sokat adtál nekem, hogy én ezt az áldozatot nem érdemlem meg!</p>
            <p>A leány könnyek között mosolygott.</p>
            <p>- Nem érzed, hogy ez a legnagyobb gyönyör? Hogy mindent elvesztettél és nincstelen
               vagy, mint én, hogy menekültél, mint ahogyan én menekülök és egyformán küzdünk az
               anyagi és erkölcsi bajokkal? A társad, szeretőd vagyok, a harcos kis nőd... Semmink
               sincs, csak az a nagy erő, amely szerelmünkből hajtott: élni akarunk! És nem
               merülhetünk el! Nem tudunk csüggedni, nem tudunk szomoruak lenni, mert szeretjük
               egymást. Nem félek, mert tudom, hogy a szerelem mindennél erősebb. Nem félek, mert
               nincsenek igényeim, mert én most már mindent elértem!...</p>
            <p>A férfi szinte mámorosan nézett szét.</p>
            <p>- Ez a város... mintha muzsikálna. Nászdalokat búgnak az autó tülkök, a gyárkémények!
               Jó lesz majd dolgozni!... Szavamra, örülök, hogy munkászubbonyt huzok. Én most
               gyülölöm a pénzt. Elaljasitott. Ravaszkodtam, dolgoztam, mint egy barom, nem pihentem
               soha, nem néztem szét, hogy milyen szép az erdő, milyen isteni dolog a napfény, csak
               halmoztam magam körül a pompát, kábultan, őrülten egyre hordtam a pénzt az
               asszonynak, aki, miközben a pénzt és gazdagságot habzsolta, egészen idegen lett
               hozzám. Minél jobban szolgáltam, mennél fényüzőbb élettel vettem körül, minél
               puhábbra párnáztam az autóját, annál jobban távolodott tőlem. Talán nem is
               rosszaságból. Csak ő is szolgálni kezdte a gazdagságot. Mert a szerelemnél is
               erősebb a hatalmi vágy. Hogy uralkodjunk, ragyogjunk, irigyeljenek bennünket.
               Utálatos volt. Micsoda őrültség! Meg akartam halni, mert féltem a társaságbeli urak
               és hölgyek gunyos, kárörvendő mosolyától, lenézésétől. Mert azt hittem, nincsen
               szörnyübb dolog, mintha az ember a saját villájából bérházba költözik. És akkor
               egyszerre elém jöttél, felszabaditottál a babonáktól... Milyen nagyszerü ez a
               gondtalanság. Nincsen telefon, estélyi meghivás, bridge, számla... Mennyire másképpen
               látok mindent! Két hét előtt még nem értettem, hogyan mehetnek az orosz arisztokraták
               szállodai pincéreknek és muzsikusoknak? Ma már tudom, hogy ebben az életben is van
               szépség...</p>
            <p>Molnár igazat beszélt. Eszébe sem jutott, hogy épitészi oklevelével próbáljon
               boldogulni. Bátran és elszántan vágott a városnak. Józanul és illuziók nélkül fogta
               fel helyzetét. Volt néhány ezer frankja és kifogástalan frakkja. Kifogástalanul
               beszélt öt európai nyelven. Nem sokáig habozott, hanem felkeresett egy artista
               ügynököt.</p>
            <p>- Uram - mondotta, - Ön ismeri Párizs valamennyi elegáns mulatóját, hiszen maga
               szállitja nekik a müsort. Szerezzen nekem valamelyiknél főpincéri állást. Kitünően
               ismerem a lokálok életét, elvertem már bennük néhány százezer frankot. Éppen annyim
               maradt, hogy még elég tekintélyes kauciót adhatok alkalmaztatásom esetén. Egy heti
               gyakorlat után tökéletesen tudni fogom a mesterségemet...</p>
            <p>Az ügynök bólintott. És már huszonnégy óra mulva hozta a szerződést. Az Éden-mulatóba
               szerződtették Molnárt és az ügynök melegen gratulált.</p>
            <p>- Nem is tudja, milyen szerencsét csinált! Az Éden jelenleg az idegenforgalom
               központjában áll. Rengeteg jövedelme lesz... Mondhatom, irigylendő ember!</p>
            
            <p>Már egy hónapja járták együtt a divatos fürdőhelyeket Mr. Wood és Gitta. Mr. Wood öt
               kilót fogyott a reménytelen szerelemtől, Gitta viszont két pizsama- és egy
               szépségversenyt nyert ezalatt az idő alatt és olyan sikere volt a férfiaknál, hogy
               Mr. Woodot állandóan a legszörnyübb féltékenység kinozta, boxpárbajokat akart vivni
               és a világ legboldogtalanabb emberének érezte magát.</p>
            <p>Rémülete azonban a negyedik hét végén érte el tetőfokát, amikor Gitta bejelentette,
               hogy másnap vissza kell utaznia Pestre.</p>
            <p>Gitta kissé ábrándos arcot vágott, halk és meleg hangon beszélt.</p>
            <p>- Tudja - mondotta - most már bevallom, egy kissé nehezen válok meg magától. Nagyon
               megszoktam, sőt talán egy kicsit meg is szerettem magát, kedves Wood. De hát minden
               szép idillnek vége szakad egyszer...</p>
            <p>Wood halálsápadt volt, alig tudott dadogni. Leirhatatlanul kétségbe volt esve.</p>
            <p>- Én már nem tudok maga nélkül élni, Gitta... Én is magával megyek Budapestre.</p>
            <p>Gitta ijedten tiltakozott.</p>
            <p>- De hová gondol? Isten őrizzen! Hiszen a férjem azonnal tisztában lenne mindennel.
               Attól félek, hogy igy is gyanakszik. Bizonyára besugták már neki, hogy maga
               végigkisért mind a fél tucat fürdőhelyen és az egész időnket együtt töltöttük... Nem,
               nem kedves barátom, ennek most már erélyesen véget kell vetnünk. Máris tovább
               mentünk, mint szabad lett volna. Egy kicsit mintha én is megégettem volna magamat.
               Maga tulságosan rokonszenves, kellemes, nagyszerü pajtás... Sokáig fogom érezni a
               hiányát!</p>
            <p>- Ezt igy nem lehet elintézni! - tört ki szenvedélyesen Wood. - Én nem vagyok már
               fiatal ember, számomra nem tartogathat az élet már tulságos sok szépséget és
               meglepetést. Nem dobhatom el könnyelmüen a kincset, melyet a véletlen elém sodort. Én
               ezalatt a hónap alatt többet szenvedtem, mint eddigi egész életemben...</p>
            <p>- De hiszen én igazán nem akartam ezt! - kiáltotta szenvedélyesen Gitta. - Igyekeztem
               minél jókedvübb kis partnernője lenni!</p>
            <p>- Igen, együtt kergettük a labdát a tenniszpályán, horgásztunk a tengeren, mellettem
               ült az autó volánja mellett, esténkint együtt táncoltunk... de én a csókját
               akartam... álmatlanul és félig őrülten fetrengtem az ágyamban és a féltékenység
               majdnem megölt.</p>
            <p>- Kire volt féltékeny?</p>
            <p>- Mindenkire. A férjére... a gondolataira... Ezt nem lehet igy befejezni. Értse
               meg... érezze meg, hogy szeretem!</p>
            <p>Gitta lehunyta félig a szemét, mint aki szenved és magával viaskodik.</p>
            <p>- Nékem sem könnyü, kedves Jimmy, higyje el... Vannak kötelességek, melyeket csak
               igen nagy áldozatok árán lehet teljesiteni...</p>
            <p>Wood megremegett. Négy hét után ez volt az első vallomás. És érezte, hogy ez az a
               pillanat, melyet nem szabad elszalasztania. És a véletlen, vagy az asszonyi
               ravaszság, ez a nagy szinpadi rendező, mintha már előre számitott volna erre. A
               tengerpart egy elhagyott pontján ültek, csak a hullámok muzsikáltak fel a mélységből,
               amint a dagály dübörögve hajszolta őket a sziklafalnak. És a végtelen vizekből, a
               pálmákból, virágokból szinte vadul és érzékien áradt feléjük az örök nász nagyszerü
               szimfóniája. És Wood maga sem tudta, hogyan történt, de ezuttal nem beszélt tovább,
               hanem elszántan, ellenállhatatlan lendülettel és szenvedélyesen magához ölelte
               Gittát.</p>
            
            <p>Másnap reggel azt mondta Gitta:</p>
            <p>- Én most már nem tudok hazamenni, Jimmy. Irtam a férjemnek, hogy csak két hét mulva
               utazom vissza.. Ez a két hét legyen a mienk!</p>
            <p>Azután elmult két hét, három és eltelt a negyedik is. Akkor történt, hogy Gitta
               szerelmesen, édesen csillogó szemekkel odasimult Woodhoz.</p>
            <p>- Most már egyáltalában nem mehetek többé vissza a férjemhez. Kitagadna, a család
               megkövezne... Nem bánom. Te voltál az erősebb. Győztél. A tied lettem és teljesen
               rád bizom a sorsomat!...</p>
            <p>Wood könnyezett örömében. Egyszerüen megőrült. Egész nap üzletekbe rohant és szinte
               dühösen vásárolt. Mindent. Amit csak meglátott. Ékszert, selymeket, nippeket,
               cipőket, sálokat, kesztyüket, kombinékat, virágokat, sport-dresszeket, amit éppen
               séta közben megpillantott. Gitta nevetve tiltakozott. Próbálta fékezni, de meddő
               kisérlet volt. Wood szerelme tulcsordult és részegen vetette magát a
               boldogságba...</p>
            <p>Egy napon Gitta elborult arccal meredt egy magyar ujságra, melyet a pincérrel
               hozatott.</p>
            <p>- Ah, képzeld! - mondotta Woodnak - szegény férjem egészen tönkrement. Annyira
               szivére vette hogy elhagytam, hogy elhanyagolta üzleteit és sereg adósság
               hátrahagyásával megszökött!</p>
            <p>És Gitta könnyet törölt ki szeméből.</p>
            <p>Wood vigasztalni próbálta.</p>
            <p>- Nem tehetsz róla szivem... Az ember nem szállhat szembe végzetével, amely ezt igy
               akarta...</p>
            <p>Gitta hagyta, hogy Wood vigasztalja és nagyon meg volt elégedve magával. Tiszta
               helyzetet teremtett. Nem érheti kellemetlen meglepetés, nem kell félnie, hogy Wood
               mástól tudja meg a dolgokat. Most már csak egyetlen gond kinozta. Állandó félelem
               gyötörte: mi lesz, ha Wood elhagyja? Igaz, a férfi szenvedélyesen szereti. De ez nem
               megoldás. Gitta nem akart kitartott szerető maradni. Valahogyan meg kell oldani a
               dolgot. El kell válnia Molnártól és akkor feleségül megy Woodhoz. De hogyan volna ez
               lehetséges? Hiszen fogalma sincsen, hogy Alfréd merre jár?</p>
            
            <p>Elmult egy félesztendő.</p>
            <p>Molnár kifogástalan főpincér volt. Valami furcsa, szadista gyönyörüséget talált
               abban, hogy előző életének éppen a forditottját éli. Régebben tőle szedték el a
               pénzt, most ő nyujtotta át a borsos számlákat.</p>
            <p>- Filozófus és biró vagyok egyidejüleg! - magyarázta Anikónak. - Hidegen és a dolgok
               fölé emelkedve nézem az emberek ostobaságát, szánalmas flörtjeiket, monoklis
               nagyképüségét. És egyidejüleg mindjárt meg is büntetem őket, mikor elszedem a
               pénzüket! A főpincérben van valami a sátán cinizmusából és a diplomaták elegáns modor
               mögé rejtett kegyetlenségéből.</p>
            <p>Anikó mosolygott. Egyébként néki is volt foglalkozása. Levelezőnője lett ugyanannak
               az artista ügynöknek, aki Molnárt elhelyezte. Noha tekintélyes összeget kerestek
               mégis nagyon takarékosan éltek. Mert Molnárnak titkos célja volt...</p>
            <p>Állandó levelezésben állott pesti ügyvédjével, aki mindenről pontosan értesitette.
               Tudott Gitta elutazásáról és arról, hogy Wood társaságában tünt el. Ez a hir nagy
               keserüséggel töltötte el. Nem volt már szerelmes, de árulásnak és végtelen önzésnek
               tartotta, hogy mikor élete legsulyosabb perceit élte, amikor már teljesen
               összeomlott lelkileg és csak egy gyenge leánykéz rántotta vissza az utolsó
               pillanatban az öngyilkosságtól, Gitta azonnal napirendre tért minden felett.
               Elfelejtette az együtt töltött esztendőket, a csókokat, a szenvedélyt, melyet hozzá
               vitt, az idegeit felőrölő munkát, melynek minden gyümölcsét neki adta, megtagadta
               abban a pillanatban, mikor megszünt pénzforrás lenni, amikor veszélyeztetve látta a
               megszokott jólélet. Egy percig sem gondolt arra, hogy férje mellé kell állnia, eszébe
               sem jutott megosztani vele a balszerencsét. Csak a saját bőrét igyekezett megmenteni.
               Nem jutott eszébe, hogy mi lesz a szerencsétlen emberrel, akinek feje felett minden
               összeomlott. A leghalványabb kisérletet sem tette, hogy megmentse. Egyetlen gondolata
               volt: megtartani a pénzt, az eddigi jólétet, a gazdagságot! Mindegy, hogy mi ennek
               az ára! Asszonyi becsület, a férj élete, vagy akár az egész világ összeomlása...</p>
            <p>Molnár megborzongott. Mindegy! Vége! Elszakadtak egymástól. Jobb is igy! De az
               elválás módja mégis szebb lehetett volna. Ha Gitta csak egyetlen kedves, megértő,
               bátor, okos szót mondott volna neki, akkor most véle lenne itt Párisban.</p>
            <p>De mindjárt mosolygott is és keserü, gunyos mozdulatot tett.</p>
            <p>- Gitta, mint főpincér felesége? Őrültség!</p>
            <p>Erről most már kár is gondolkozni. Inkább a másik elintézetlen ügyet kell majd
               rendezni. Az ügyvéd megirta, hogy a hitelezők között valóságos pánikot keltett
               váratlan elutazása. Boldogan egyeznének ki akár negyven százalékkal is. A legnagyobb
               hitelezők leszerelték a mérges kisebbeket, akik mindenáron büntető feljelentést
               akartak tenni. Azt mondták, hogy egyelőre várnak. Erőss Bálint, akinek Molnár 127.000
               pengővel tartozott, a hitelezők ülésén nagy beszédet tartott és kifejtette, hogy
               Molnár mindig korrekt, becsületes ember volt. Most nem tehet arról, hogy a Kárpáthy
               és Kelemen épittető cég bukásánál több mint negyedmilliót vesztett. Mindenki tudja,
               hogy ezért kellett fizetéseit beszüntetni. Semmi értelme és célja annak, hogy
               ezekután bünvádi uton üldözzék. Bizni kell benne. Molnár előbb-utóbb okvetlenül
               jelentkezik és rendezni fogja tartozásait.</p>
            <p>Molnárt ez a hir lelke mélyéig megrenditette. Ugy érezte, hogy ezt a bizalmat
               feltétlenül meg kell szolgálnia. Irt az ügyvédjének, hogy a nevében köszönje meg a
               hitelezőknek, hogy bizalommal viseltetnek iránta és januártól kezdve, félévenkint
               nagyobb összeget fog nekik küldeni tartozásának résztörlesztésére.</p>
            <p>Molnár természetesen tisztában volt azzal, hogy a legnagyobb erőfeszitéssel is csak
               nagyon kis százalék az, melyet ilyen módon törleszthet, de meg akarta nyugtatni
               lelkiismeretét. Egy fillért sem tesz addig félre, amig másoknak tartozik.</p>
            
            <p>Egy napon Wood azt mondta Gittának:</p>
            <p>- Kis szivem, még legfeljebb két hétig maradhatok Európában. Azután okvetlenül vissza
               kell utaznom. Newyorkba. Remélem, meg leszel elégedve uj otthonoddal. Egy kis
               meglepetésről gondoskodtam. Titkárom arról értesitett, hogy sikerült a városon kivül
               remek kis villát találnia... Ez a tied lesz. Természetesen mindennap találkozni
               fogunk..</p>
            <p>Gitta elsápadt.</p>
            <p> - Hogyan? - kérdezte - hát nem fogunk együtt lakni?</p>
            <p>Wood tagadóan csóválta fejét.</p>
            <p>- Ez teljesen lehetetlen, szivem. Büszkén vallanálak az egész világ előtt a
               feleségemnek és szivesen mutatnálak be a társaságnak..., de ez igy, a mai helyzetben,
               képtelenség. Napok alatt kideritenék, hogy nem vagy a feleségem. Sokkal sulyosabb
               személyiség vagyok, semhogy ne kutatnák azonnal ki az igazságot. Wood James, a
               szőrmekirály nem köthet titokban házasságot. Annak az esküvőjéről hangos filmet
               készitenek és a képeslapok közlik a menyasszony fényképét. Az én életemet figyelik és
               e pillanatban az előkelő társaság minden tagja tudja már a pletykát, hogy miért
               tartott ezuttal olyan sokáig európai kirándulásom. Az én vállalatommal kapcsolatban
               sok ezer ember van érdekelve. Szállitók, részvényesek, bankárok, termelők,
               tisztviselők, akik előtt nem közönyös, hogy hol vagyok és mit csinálok?
               Természetesen mindez engem egyáltalában nem érdekel, mert hiszen én egyedül téged
               szeretlek a világon és csak téged akarlak boldoggá tenni...</p>
            <p>Gitta tudta, hogy ez a kinos perc előbb-utóbb bekövetkezik. El kell utazniok
               Amerikába, ahol vége szakad a mostani kényelmes és zavartalan idillnek. És megint
               felháborodva, halálos ellenségeskedéssel és gyülölettel gondolt férjére, aki cime
               hátrahagyása nélkül szökött meg és akivel nem beszélheti meg a válópert...</p>
            <p>A válóper!</p>
            <p>A szomjuságtól elepedő nem sóvároghat ugy egy korty ital után, mint ahogyan a válást
               akarta! Ha szabad lenne, Wood abban a pillanatban feleségül venné. És ezzel
               megoldódna élete minden problémája.</p>
            <p>De hát erre még gondolnia sem lehetett.</p>
            
            <p>Wood ugy döntött, hogy Cherbourgból indulnak Newyorkba. Előbb még egy hetet Párizsban
               szándékoztak tölteni.</p>
            <p>Párizsi tartózkodásuk harmadik napján határozták el, hogy este az Édenbe mennek.
               Gitta nem volt jókedvü, napok óta egyre jobban kinozta az eljövendő napok
               bizonytalansága. Félt Amerikától, az uj környezettől. De igyekezett erőt venni magán,
               kétségbeesetten erőltette a jókedvet. Rémülettel töltötte a gondolat, hogy Wood
               kiábrándul belőle, ha unalmas, szomoru, szórakozott.</p>
            <p>- Ma alkohol-estélyt rendezünk, Jimmy! - mondotta pajkos mosollyal. - Tudod, bucsut
               kell vennünk a pezsgőtől és coctaillektől, mert hiszen Newyorkban csak vizet fogunk
               inni!</p>
            <p>- Azért jó, hogy mellettem leszel! - bókolt gálánsan Wood. - Te minden alkoholnál
               jobban megrészegited az embert! Egyébként lásd el bőven a ruhatáradat. Mi amerikaiak
               büszkék vagyunk az izlésünkre és hála a filmnek, sikerült is néhány ruha-őrületet
               népszerüsiteni, de titokban mégis csak Párizzsal beszéljük meg az elveket...</p>
            <p>A késő délutáni órákig vásároltak, Wood uj, hatalmas bőröndöt vett a párizsi ruhák,
               cipők és kalapok számára. De Gitta öröme azért nem volt tökéletes. Milyen más volna,
               ha mindezt a sok kincset Pestre vihetné és megmutathatná a barátnőinek! Ha igy
               jelenne meg az Operában, vagy a Vigszinház premierjén. Micsoda sikere lenne.
               Okvetlenül nagyobb, mint a darabnak. De Amerikában? Milyen társasága lesz ott? Wood
               elég nyiltan megérttette vele, hogy az előkelő családokhoz nem vezetheti be. Tehát
               csak a barátainak fogja bemutatni. A kitartott barátnő élete, bárok, lumpolások, egy
               szép öleb, bundák és azután...</p>
            <p>Igen, mi lesz azután? Majd évek mulva? Persze, kap majd valami nagy végkielégitést,
               anyagi gondjai nem lesznek, de nem fog sehova sem tartozni.</p>
            <p>Gitta olyan ideges lett, hogy majdnem felsikoltott.</p>
            <p>- Fáradt vagyok! - mondotta Woodnak.</p>
            <p>- Pihenj egy-két órát! Feküdj le, azután végy fürdőt. Tizenegykor találkozzunk a
               hallban!</p>
            
            <p>A mulatóhelyek igazi előkelőségét a pincérek és főpincérek adják meg. A tulajdonosok
               nagyobb gonddal válogatják meg őket, mint annak idején Nagy Frigyes a testőreit,
               vagy mondjuk, egy amerikai filmrendező a frakkos statisztákat. Nem elég az, hogy
               ügyesek, fürgék, jómodoruak, Még kellemes külsejüeknek és elegánsaknak is kell
               lenniük. Legalább két fokkal elegánsabbaknak, mint a vendégeknek. Imponálniuk kell. A
               szemükből hipnotikus erőnek kell sugározni. Pillantásaikkal meg kell semmisiteni
               tudniok a kellemetlen vendéget. Egyetlen mozdulattal éreztetniük kell, hogy jó, vagy
               lesujtó véleményük van-e a vendég gavallériájáról, izléséről, viselkedéséről.
               Valójában ők az urak és a rend irányitói a lokálokban. Megtörik a vendég makacs
               ellenállását, fagyos és kellemetlen levegőt teremtenek körülötte, ha nem rendel
               megfelelően. Viszont tudomására adják, néhány jóakaratu mosollyal, hizelgő bókkal
               megelégedésüket is. A legnagyobb diplomaták és legremekebb lélekismerők. Kényszeritik
               a vendéget, hogy elismerje fölényüket, hogy törődjön a véleményükkel. Ők avatnak
               valakit az éjszakák lovagjává. Ahogyan fogadják, ahogyan kiszolgálják, az állapitja
               meg a vendég rangját az éjszaka világában.</p>
            <p>Molnár például a megközelithetetlen, örökké merevarcu, arisztokratikusan zárkózott,
               sohasem mosolygó főpincérek közé tartozott. Az ilyen főpincér kegyéért megőrülnek a
               vendégek. Ha egy-két nyájasabb szót mond, büszkén és boldogan néznek a nőre, mintha
               azt mondanák: ime, láthatod, milyen megkülönböztetett hely illet engem a gentlemanok
               sorában. A főpincér is tisztában van gavallérságom rangjával és előkelőségével!</p>
            <p>Molnár egyébként főpincéri hüvösségének egész méltóságával az egyik páholy közelében
               állt és a rendre ügyelt fel. Mint a közlekedési rendőr karjai kitárásával, ugy
               dirigálta ő a pincérhadat szeme mozdulatával. Éjfél volt. Ilyenkor még csak a
               pincérek hada dolgozik. A főpincér két óra felé lép csak müködésbe. Egyszerre azonban
               mintha forró zuhany szakadt volna a nyakába, melytől hirtelen vörös lett, mint a
               leforrázott rák.</p>
            <p>A bal kettes páholyba uj vendégek érkeztek. Szmokingos, ezüsthaju, pirosképü ur és
               egy fekete estélyiruhás, tökéletes alaku nő, akinek szépsége és eleganciája egyszerre
               betöltötte az egész mulatót. Csodálatos nő, akit társadalomtudományi muzeumokban
               kellene mutogatni ezzel a felirattal: a tőke diadala! Ilyen maximumra fokozható a női
               szépség az itt látható ipari és gazdasági berendezések segitségével. És a nő mellé
               kis modellekben oda kellene helyezni a bankokat, ruha- és selyemgyárakat, kozmetikai
               szalonokat, divatáruházakat, arany- és drágakőbányákat, iparmüvészeti
               mütermeket.</p>
            <p>Molnár azonnal felismerte: Gitta! És a férfi mellette: Wood! Ez a váratlan találkozás
               egyszerre felboritotta minden hüvös nyugalmát és bölcsességét. Nagyon is rikitó
               szinezésben látta Gitta cinizmusát, szivtelenségét, kegyetlen önzését. Felháborodva
               ismerte fel egyszerre az igazságot: mindig szolgája volt ennek a nőnek. Rabszolgája
               volt mint férje, akinek egyetlen kötelessége volt: kielégiteni szeszélyeit,
               gondoskodni a kényelméről. És ez a szolgai viszony most még élesebben és
               könyörtelenebbül domborodott ki. Gitta a páholyában ül mint vendég és ő a pincér
               frakkjában várja parancsát!</p>
            <p>Molnár remegett az izgalomtól. Keze ökölbe szorult, valami nagy botrányra
               gondolt...</p>
            <p>De amint elfehéredő szájjal odameredt a páholyra, fogcsikorgató dühe egyszerre valami
               gunyos, kegyetlen mosollyá torzult. Mint akinek egyszerre eszébe villant a
               megoldás...</p>
            <p>És ugyanakkor, mintha megérezte volna a férfi hipnotikus tekintetét, Gitta feléje
               fordult és halkan felsikoltott, kezét szája elé kapta, mintha a rémület kiáltását
               akarná visszafojtani.</p>
            <p>- Mi történt, kedves? - riadt meg Wood.</p>
            <p>- Ah, semmi! Egy kis toalett-hiba! Bocsásson meg... magára kell hagynom néhány
               percre!</p>
            <p>És kirohant a páholyból.</p>
            <p>- Drágám! - lihegte Molnárnak, aki már a mulató egyik különszobájában várta, - milyen
               boldog vagyok, hogy látlak. Mennyit aggódtam miattad! Hála Istennek élsz, jól vagy!
               Pedig nem érdemled meg, hogy jó legyek hozzád. Csunyán bántál velem. Elhagytál... De
               ne beszéljünk erről. Nem teszek szemrehányást.</p>
            <p>Molnár olyan merev arccal hallgatta, mint akiben talán vér sem kering és a
               megindulásokat még hirből sem ismeri.</p>
            <p>- Kérem, Gitta - mondta nyugodt, szenvtelen hangon - kár ennyire felizgulnia. Nem
               óhajtom kellemetlen helyzetbe hozni a kedvese előtt. Szégyenkeznie sem kell miattam,
               hiszen Wood ur csak egyszer látott engem, nem fog felismerni!</p>
            <p>- Te mindig nagy és nemes voltál! - szavalta Gitta. - De ha igazán ilyen nagylelkü
               vagy, akkor lásd be, hogy mi ketten már igazán nem élhetünk együtt. Te hagytál el...
               Istenem, nem veheted rossznéven, ha abban a szörnyü összeomlásban segitséget
               kerestem. És most arra kérlek: engedj engem végleg szabadon! Ha tudnád, mennyire
               kerestelek! Mennyit imádkoztam, hogy találkozzam veled és megkérjelek erre! Váljunk
               el, Alfréd! Ugy-e nem értesz félre és belátod, hogy ez az egyetlen megoldás?</p>
            <p>Molnár gunyosan mosolygott.</p>
            <p>- Nézz körül, Gitta. Ebben a teremben legalább két tucat hozzád hasonló nő van.
               Remekül felöltözött, aranyba és brilliánsba foglalt asszonyok. Senkihez sem
               tartoznak. Egyetlen férfihez sem... egyszerüen járulékai a pénznek. Ugy virulnak ki
               az aranyon, mint a rügyek az ágakon. És amint a rügy felszivja az ág nedveit, ugy
               szivjátok ti fel a pénzt és duzzadtok tőle pompázó virágokká. Az én pénzem elfogyott,
               siettél hát másik, kedvezőbb talajba helyezkedni... Hagyjuk az érzéseket, Gitta. Ez
               üzlet, adás-vétel... Nincsen beszélnivalónk! Menj vissza Mr. Woodhoz és ömlesszd ki
               erszényéből az aranyakat. Nagyszerü étel-különlegességeink vannak! És személyesen
               foglak kiszolgálni. Szavamra, nyugodtan ehetsz, nem lesz méreg sem az ételekben, sem
               az italokban.</p>
            <p>- De nem, ez lehetetlen! - tördelte kezét Gitta. - Ezt el kell intéznünk! Le kell
               zárnunk a multat. Néhány nap mulva Amerikába utazom. Talán sohasem találkozunk többé.
               Ne tégy szerencsétlenné. Wood feleségül akar venni. Könyörülj rajtam... légy
               nagylelkü, Alfréd!</p>
            <p>- Főpincérektől nem szokás nagylelküséget kérni! Nem vagyok gentleman! De azért ne
               légy ilyen rémült. El fogjuk intézni a dolgot... Oh, már én is gondoltam arra, hogy -
               amint mondod - le kell zárnunk a multat! Menj vissza Woodhoz és a többit bizd rám
               nyugodtan!</p>
            <p>- Mit tervezel? Mit akarsz csinálni?</p>
            <p>- Oh semmit! Éppen olyan előzékenyen és figyelmesen fogok rendelkezésedre állni, mint
               a többi vendégnek!</p>
            <p>Gitta egy kis pudert rakott az arcára, megigazitotta ajkán a ruzst és visszament
               Woodhoz.</p>
            <p>- Szives utólagos jóváhagyásoddal már megrendeltem közben a vacsorát! - fogadta Wood,
               akinek sejtelme sem volt a drámáról, amely körülötte viharzott. - Ismerem az
               izlésedet! Meg leszel elégedve velem!</p>
            <p>De Gitta torkán egy falat sem tudott lecsuszni.</p>
            <p>- Mi bajod van, édes? - aggódott Wood. - Olyan ideges, nyugtalan vagy...</p>
            <p>Gitta már majdnem az eszét vesztette.</p>
            <p>- Kérlek, menjünk innen! Tulságosan meleg van... szédülök!</p>
            <p>- Jó, vacsora után azonnal távozunk!</p>
            <p>Gitta közben már elkészült tervével. Ugy tett, mintha kis aranykötésü noteszébe
               jegyzett volna valamit és egy cédulára magyarul ezt irta: üzenje meg, hogy holnap
               délelőtt hol találkozhatunk?</p>
            <p>Azután egy virágárus leányt magához intett, mintha rózsát akarna vásárolni és
               franciául - hogy Wood ne értse - azt mondta:</p>
            <p>- Adja oda ezt a cédulát a főpincérnek!</p>
            <p>És titokban kezébe csusztatta a levélkét. Azután dobogó szivvel várta a választ.</p>
            <p>Közben Wood intett, hogy fizetni akar.</p>
            <p>A pincérek, étel- és italhordók sorfalat álltak és Molnár ugy vonult be a páholyba
               sorfaluk között, mint az operettekben a primadonna. A számla - mint az külföldön
               szokásos - már készen volt kezében és átnyujtotta.</p>
            <p>Wood egy pillantást vetett a papirszeletre, csak a végösszeget nézte meg szokása
               szerint, de azután feltette a monokliját, mégegyszer megnézte a különös számlát,
               melyen ez állott:</p>
           
               
                  <p>Osztriga, kaviár, orosz módra</p>
                  <p>100 frc.</p>
              
               
                  <p>Humár, hercegi módra</p>
                  <p>150 „ </p>
              
               
                  <p>Fácán, à la Chamberlain</p>
                  <p>80 „ </p>
              
               
                  <p>Fagylalt, Mária Antoinette módra </p>
                  <p>40 „ </p>
              
               
                  <p>Pommery</p>
                  <p>
                     200 „
                  </p>
              
               
                  <p> </p>
                  <p>570 frc.</p>
              
               
                  <p>Csók, törvényes módra </p>
                  <p> 20.000 dollár.</p>
              
            <p>- Mi ez? - kérdezte elhülve.</p>
            <p>Molnár rendületlen nyugalommal zsebébe nyult és egy papirtekercset nyujtott át.</p>
            <p>- Parancsoljon, uram!</p>
            <p>Wood elképedve nézett az irásba. Szabályos nyilatkozat volt, melyben Molnár Alfréd
               épitész meghatalmazza budapesti ügyvédjét, hogy inditsa meg a válópert felesége,
               született Érdy Margit ellen.</p>
            <p>- Mi ez? - kérdezte mégegyszer óriási izgalommal Wood.</p>
            <p>De Gitta, aki szintén elolvasta a nyilatkozatot, megelőzött minden további kinos
               kérdezősködést.</p>
            <p>- Ez az ur a férjem! - sugta Woodnak, akinek arca egyszerre megnyult a
               bámulattól.</p>
            <p>- Holnap délelőtt a párisi magyar követség előtt hitelesithetem ezt a meghatalmazást!
               - mondotta hidegen Molnár.</p>
            <p>- Ön huszezer dollárt kér a válásért? - kérdezte méltatlankodva Wood. És Molnár
               látta, hogy Gitta arcán is csalódás és megvetés tükröződik.</p>
            <p>- Sajnálom, uram, de ehhez ragaszkodnom kell! Ha csak rólam lenne szó, talán
               megengedhetném magamnak, hogy elkomédiázzam a gavallért, ámbár méltóztassék elhinni,
               hogy ennek semmi értelme nincsen. De ez a pénz ártatlan emberekké. A hitelezőimé,
               akiknek azért vettem el a pénzét, hogy őnagyságát ilyen gyönyörüvé varázsoljam, mint
               amilyennek most látja... Méltóztatik belátni, hogy ha ilyen luxusportékát átveszünk,
               ugy annak meg kell adni az árát...</p>
            <p>Mr. Wood megvetően mérte végig Molnárt, kivette csekkfüzetét és kiállitotta az
               összeget.</p>
            <p>Azután felállt és halkan odasugta Gittának:</p>
            <p>- Micsoda züllött alak! Igazán méltatlan volt magához!</p>
            <p>És Gitta még halkabban sugta vissza:</p>
            <p>- Nem is szerettem soha. Magának a kisujja különb, mint ő egészben! Ne is beszéljünk
               róla. Az a fő, hogy végre egészen és tökéletesen a tied lehetek!</p>
            <p>És miután még egy megvető pillantást vetettek Molnárra, kisiettek a mulatóból.</p>
            <p> VÉGE.</p>
            
         </div>
      </body>
	</text>
</TEI>