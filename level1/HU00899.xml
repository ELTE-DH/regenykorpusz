<?xml version="1.0" encoding="UTF-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xmlns="http://www.tei-c.org/ns/1.0" xml:id="HU00899" xml:lang="hu">
   <teiHeader>
      <fileDesc>
         <titleStmt>
            <title>Beszterce ostroma</title>
            <author ref="viaf:46774986">Mikszáth Kálmán (1847-1910)</author>
            <respStmt>
               <resp>ELTeC conversion</resp>
               <name>Palkó Gábor<ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Vétek Bence</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">49900</measure>
            <measure unit="pages">114</measure>
            <measure unit="vols">1</measure>
         </extent>
         <publicationStmt>
            <p>Published as part of ELTeC</p>
         </publicationStmt>
         <sourceDesc>
            <bibl type="digitalSource">
               <title>Beszterce ostroma : Egy különc ember története</title>
               <date>1999-01-08</date>
               <publisher>Magyar Elektronikus Könyvtárért Egyesület</publisher>
               <ref target="http://mek.oszk.hu/00800/00899"/>
               <respStmt>
                  <resp>Original Electronic Edition</resp>
                  <name>Drótos László</name>
                  <name>Szabolcsi József</name>
               </respStmt>
             
                  <bibl type="digitalSource">
                     <title>Beszterce ostroma : Egy különc ember története</title>
                     <date>1999-01-08</date>
                     <ref target="http://mek.oszk.hu/00800/00899"/>
                  </bibl>
               
              
                  <bibl type="printSource">
                     <author>Mikszáth Kálmán</author>
                     <title>Mikszáth Kálmán összes művei CD-ROM</title>
                     <pubPlace>Budapest</pubPlace>
                     <publisher>Arcanum</publisher>
                     <date>1998</date>
                     <idno>ISBN 963 85923 5 4</idno></bibl>
               
            </bibl>
            <bibl type="firstEdition">
               <title>Beszterce ostroma : Egy különc ember története</title>
               <author>Mikszáth Kálmán</author>
               <date>1896</date>
            </bibl>
         </sourceDesc>
      </fileDesc>
      <encodingDesc n="eltec-0">
         <p/>
      </encodingDesc>
      <profileDesc>
         <langUsage>
            <language ident="hu">Hungarian</language>
         </langUsage>
         <textDesc>
            <authorGender xmlns="http://distantreading.net/eltec/ns" key="M"/>
            <size xmlns="http://distantreading.net/eltec/ns" key="short"/>
            <canonicity xmlns="http://distantreading.net/eltec/ns" key="high"/>
            <timeSlot xmlns="http://distantreading.net/eltec/ns" key="T3"/>
         </textDesc>
      </profileDesc>
      <revisionDesc>
         <change when="2020-07-21"/>
         <change when="2021-03-19"/>
      </revisionDesc>
   </teiHeader>
  <text>
      <body>
			<div type="chapter">
            <head>BEVEZETÉS</head>
            <p>Esztendők sora óta együtt szoktam vacsorálni az István főherceg vendéglőben az én
               igen t. ba­rá­­tommal, gróf Pongrácz Károly képviselővel és tábornokkal. A hosszú
               téli estéken sokszor csak ketten ülünk a szokott asztalnál, lenge fátyol alatt, amely
               szivarjaink füstjéből szövődik, s ha már kifogyott az aktuális beszélgetési anyag,
               szívesen csúszunk kijjebb a jelentől, az élményekben, színekben duzzadó múlt felé.
               Egymást ilyenkor szinte nem is látjuk, hanem csak a múltat.</p>
            <p>Sok, sok év alatt egyszer is, másszor is fölemlegette Pongrácz
                  István grófot, az ő vitézi csele­kedeteit, hadjáratát, egész excentrikus
               lényét. Rokonok jöttek az asztalhoz; azok ismét új meg új vonást fedtek fel előttem
               Pongrácz Istvánról. Egy napon rájöttem, hogy a megboldogult gróffal magam is
               találkoztam volt egy ízben, láttam szemtől szembe és beszéltem vele. Most már
               érdekelni kezdett az alak, a megírás szempontjából.
               Kérdezősködtem utána, fürkésztem lelkének rugóit; akik őt közelebbről ismerték, mind
               azt mondták:</p>
            <p>- István grófnak volt esze, de nem sok, ambíciója is volt, de sok; szerepelni akart
               mindenáron, de látta, hogy mint okos ember nem szerepelhet, megpróbálta tehát mint
               bolond ember.</p>
            <p>Ebben igen sok ráció van. Nálunk a buták és okos emberek egyaránt akarnak szerepelni.
               Roppant konkurrencia van. István gróf a hálásabb térre vetette magát; beállott
               bolondnak. S itt gyönyörűen hagyták nagyra nőni, nem előlgetett senkinek.</p>
            <p>A Pongrácz-család története tele van középkori fénnyel, ragyogással. Szentmiklósi
               Pongrácz, kinek fejedelmek voltak adófizetői, Pongrácz Péter, a legszebb magyar
               levente, ki iránt egy királyné gerjedt boldogtalan szerelemre, a nagypallosú Pál,
               török fejek lekaszabolója, megannyi vitéz ős, annyi délceg Pongrácz-kisasszony,
               harmatos arcú, tollas kalapú, aranyos cipellőjű, nagy történelmi alakok anyái később,
               fehérruhás várkísértetek a legkésőbb…</p>
            <p>Olyan ez a családi történelem, mint egy mélységes tó. Aki belenéz, aki belemereng, ha
               nincs erős feje, megszédül. És István grófnak nem volt erős feje, és nagyon mélyen
               belenézett…</p>
            <p>Elhatároztam, hogy egy elbeszélésre terjedő anyagot kiszakítok az életéből - mint
               mikor egy vég posztóból kihasít valaki egy mellényre valót.</p>
            <p>Csak még az engedelmet kellett megnyernem a család tagjaitól, mert a történet igen
               friss, hőse nem por, még csak az első álmát alussza a varini sírboltban; még el sem
               száradtak a koszorúk, amikkel a koporsót befedték a temetés napján.</p>
            <p>A család azon tagjai, akiknek szólottam, szívesen beleegyeztek, s mikor az volt a
               kérdés, hogy költött nevet adjak az elbeszélés hősének, így szólt Károly gróf, a
               legidősebb Pongrácz:</p>
            <p>- Csak hadd legyen az ő valódi neve alatt. Ha ma felkelne a sírjából, ő maga örülne a
               legjobban, hogy a dolgot nyomtatva olvashatja. Hiszen alkalmasint valami effélére
               vágyott.</p>
            <p>Így aztán, isten nevében, belekezdhetek ebbe a középkori történetbe, melynek egyes
               szereplői még ma, a XIX. század végén is élnek.</p>
            <p> </p>
         </div>
         <div type="chapter">
            <head>ELSŐ RÉSZESTELLA
            </head>
            <p>Az emberek igazságérzete nem áll valami kifejlett fokon. Ösmertem valaha egy öreg
               cincárt (görögöt), a Dugali bácsit, aki mikor a török-görög harcok epizódjait
               mesélték előtte, hogyan döfi le a török könyörtelenül a görögöt, ahol találja,
               elszörnyűködve pattant fel:</p>
            <p>- Oh, a gaz pogány, a gaz pogány!</p>
            <p>De mikor aztán az elbeszélő egy kanyarodással arra tért rá, hogy ha meg a görög fogja
               el a törököt, felkoncolja, olajba süti, szelíden morogta:</p>
            <p>- Mit tudja tenni szegény!</p>
            <p>(T.i. mit tudja tenni szegény görög! Hát persze olajba süti. Hiszen csak nem sütheti
               pampuska­zsírba, szegény görög.)</p>
            <p>Az emberek igazságérzete ilyen mindenütt, még a történelem-írásnál is. A labanc-kuruc
               világ eseményei is ilyen kétféle igazságérzeten keresztülszűrve maradtak ránk. Nem
               feszegetjük hát azokat, nem is igen tartoznak a történetünkhöz.</p>
            <p>Hanem az az egy bizonyos, hogy mikor a kurucok mind elfogytak, úgy gondolá a király
               Bécsben, hogy most már azokat is ki kellene irtani, akik csak ezután születhetnének.
               A király túlment a Herodes ideáin is. De mit tudta tenni szegény!</p>
            <p>Meghozták az 1715:42. t.-cikket a várak ellen, lerontatni rendelvén azokat, mert úgy
               kell annak lenni, hogy a sasfészkek szülik a sasokat. Hát ne legyenek sasfészkek.
               Nincs már a sasokra többé szükség, csak egy sas maradjon: az örökkévaló sas, a két
               fejével.</p>
            <p>A várakat le kell rombolni, de… (ilyen »de« mindig van a magyar törvényekben s még ha
               nincsen, is megtalálják) de a kastélyok maradhatnak. Hát
               mármost mi történt? Hiszen világos. A várra azt mondták, hogy kastély és kegyelmet
               kapott, ha befolyásos famíliáé volt; a kastélyt pedig, föltéve, hogy gyámoltalan
               özvegy vagy árvák kezén lógott, megtették várnak és pusztulnia kellett.</p>
            <p>Nedec vára is azon a címen menekült, hogy kastély. Igaz is, hogy nem fekszik hegyen,
               mogorva sziklán, hanem két hatalmas négyszögben terül el közönséges módon, mint egy
               óriási kaszárnya. Egyebekben valódi vár bástyákkal, felvonó-híddal, toronnyal,
               tömlöccel, kápolná­val, földalatti utakkal, süllyesztőkkel. Még régi muskétás ágyú is
               volt hozzá vagy nyolc darab.</p>
            <p>Ebben a várban lakott néhány év előtt (még tíz év előtt is) Pongrácz István.</p>
            <p>Zsolna és Várna között fekszik a Semiramis-hegy, melyen valaha Ludmilla királyné, »a
               tót Semiramis« palotája állott. Utálatos, kopár hegy, kiélt, kifáradt, nem terem azon
               semmi élő növény, csak egy-egy szál árvalányhaj, némelykor éjjel elhallatszik a
               bömbölése egészen Budetinig. Mert azt mondják, hogy a belsejében zúg-morog valami,
               sejtik is a környékbeliek benne a tűzokádót. No, iszen csak azt lessék. A Semiramis
               még okádni is lusta.</p>
            <p>Hanem a csúf Semiramisért kárpótlásul ott van a gyönyörű vadregényes út Sztrecsnó és
               Óvár között. Szeszélyes alakzatú sziklák nagy üregekkel (ezek egyikében lakott a
               hatalmas Nohták madár, aki a Szvatopluk király kisebbik lányát elragadta, feleségül
               vette, gyermekeket nemzett vele), ezeréves fák, a völgybe száguldó patakok
               váltakoznak egymással tarkabarkán.</p>
            <p>Várnak és várúrnak való hely ez; itt még az őskor szörnyetegei élnek, nem a
               jelenkoré. Itt nem prüszköl a vonatok gőzgépe, hanem ehelyett az erdei szellem, a
               Jarinkó köhécsel, akinek csak egy szeme van, az is hátul a nyakcsigolyáján; egyre
               köhög, s mindenik köhintésénél eltűnik a föld színéről két bocskor, ami összesen egy
               tótot jelent. Mindenik köhögésnél meghal egy tót. Hát még mikor náthája van a
               Jarinkónak kolera idején!</p>
            <p>Hej, ha a Jarinkót sikerülne valahogy agyonütni, elpusztítani, mindjárt be lehetne
               vetni zabbal a temetőket.</p>
            <p>Mélységes csönd van itt, megdermesztő méltóság, fönség ül a hegyek, sziklák tetején.
               Kuss! Ide ugyan be nem tolakodik a XIX. század.</p>
            <p>Azért élt itt kedvére Pongrácz István, s mintha valami hasonlatosságban lenne a
               Jarinkóval, bár elöl volt a szeme, mint a többi emberé, mégis hátrafelé látott, mint
               a Jarinkó a magáéval.</p>
            <p>Különben derék szál legény volt, magas, daliás, feltűnő piros arccal, hetyke
               bajusszal. Nem volt más hibája, csak hogy sántított egy kicsit. Azt is ő maga akarta
               így. Mikor egy vitézi roham alkalmával megbotlott a lova egy sáncban, olyan
               szerencsétlenül bukott le, hogy eltörte a lábát.</p>
            <p>Persze rögtön elhítták hozzá a gbelai javasembert, a vén Sztrelnyik Matykót, aki
               értett az eltört lábak helyreállításához, ebmarás gyógyításához s mindenféle
               kuruzslásokhoz. István gróf rárivallt:</p>
            <p>- Meg tudod-e gyógyítani a lábamat?</p>
            <p>- Olyan lesz, mint a másik - felelte Matykó.</p>
            <p>- No, hát fogj hozzá. De ha nagyon fáj - látod ezt a pisztolyt -, menten
               keresztüllőlek; ha nem fáj, öt aranyat kapsz.</p>
            <p>- Jaj, az nem lehet, hogy ne fájjon - ellenveté Matykó -, csak ha a helyére nem
               igazítom, de akkor örökre sántítani fog méltóságod.</p>
            <p>- Szamár vagy, Matykó! - nevetett a fiatal főúr. - Hát mi szüksége van az úrnak a
               lábára? Az csak a parasztnál numerus, te ostoba. Nem látom be, mit keressen az én
               lábam a régi helyén, ha kellemetlenséggel jár az odaköltözése? Gyógyíts engem, öreg,
               fájdalom nélkül!</p>
            <p>Így maradt egész életére sántán, nagy sopánkodására az asszonyoknak, akik mikor
               meglátták, rendesen felsóhajtottak: »De kár, hogy biceg!« Azok a bolondos asszonyok
               mindjárt a táncra gondolnak, s a táncnál még az úrnak is a maga lábaira van szüksége.
               Erre bizonyosan nem gondolt Pongrácz István.</p>
            <p>Hanem iszen az asszonyokra sem gondolt sokat, hiába vetették ki rá hálójukat a
               szomszédos kastélyok kisasszonyai, menyecskéi. Mars miatt hozzá nem férhetett Ámor. A
               folytonos háborúzások…</p>
            <p>Hogyan a háborúzások? Hiszen a közeli emberöltőben nem ivott a mi vizeinkből ellenség
               lova, sem odakünn nem jártunk hódítóban.</p>
            <p>Úgy, de Pongrácz István a maga szakállára viselt háborúkat. Montecuculli szerint
               eddig a háborúhoz három dolog kellett: pénz, pénz és pénz, és a pénzmagon kívül is
               kellett még hozzá két összeveszett hatalom. De Pongrácz enélkül csinálta. Ő saját
               maga ellen viselt hadjáratokat.</p>
            <p>A nedeci várhoz csinos kis uradalom járult, annak a földjeit, rétjeit kiadta
               használatul a parasztok­­nak hadiszolgálatok fejében. Valahányszor feltűzték a vár
               fokára a harci zászlót a Pongrácz-címerrel, a kürtöt tartó kézzel kék mezőben, s
               megfújták a kürtöt a vártoronyban, gyülekezniök kellett a parasztoknak a várudvarra,
               ahol is egyszerre átalakultak katonákká. De különben is gondoskodtak róla Pongrácz
               hajdúi, akik bárányvérbe mártott karddal járták sorba a parasztházakat:</p>
            <p>- Vojna bude ludja! (Háború leszen, emberek!)</p>
            <p>A vár fegyverterme tele volt régi vitézi ruhákkal, páncélokkal, jelmezekkel, a Mátyás
               korabeli fekete-sereg egyenruhájától kezdve le egész a vasas németig. A szegény
               tótokat ezekbe a ruhákba bújtatták. Volt ott török spáhi, Rákóczi-felé brigadéros,
               Svehla vitéz, keresztes lovag, s mintha egy középkori katonai temető alakjai
               egyszerre ugrottak volna ki Mihály arkangyal trombita-szavára a sírjaikból és
               valamennyien tótul beszélnének, még Gara palatinus is, akinek a ruháit Nedec várában
               őrizték, és most Moravina Petro, a gbelai molnár izmos tagjait fedték.</p>
            <p>- Na dve stranke chlapci! (Két pártra szakadjatok fiúk!)</p>
            <p>Egy nyugalmazott csász. kir. őrnagy, Forget nevű, volt az ellenség vezére, ki Gbelán
               lakott, s ezért a vezéri hivatalért ötven pozsonyi mérő búzát és egy hízott ártányt
               húzott évenkint Pongrácztól. A két részre osztott sereg egyik felét ő vezette a kocka
               szerint, vagy ostromra, vagy védelemre. Mert Forget és Pongrácz közt kocka döntött,
               vagy a levegőbe dobott pénzen a »sas« vagy »írás«. Aki jót dobott, az választotta a
               pozíciót, vagy kimenni és ostrommal bevenni a várat, vagy bent maradni és nem engedni
               az ellenfelet a falak közé. Sokszor napokig, hetekig tartott az ádáz ostrom.
               Kirohanások, nyílt ökölütközetek a vár előtt, az egész környék nagy derültségére, s
               bizony a fizetett ellenség, Forget uram, úgy elagyabugyálta néha Pongrácz Istvánt,
               hogy ágyba kellett feküdnie. Mindez a maga középkori formájában ment; a háború után,
               ha a gróf győzött, Te deum-ot tartottak a várkápolnában, amelyre a környékbeli urak
               és hölgyek is hivatalosak voltak. A Te deum után magnum áldomás következett,
               ökörsütés a hadaknak, bál fent a termekben az úri résznek.</p>
            <p>Ámbátor a rangbeli emberek nem igen engedték a maguk feleségeit és leányait a nedeci
               várba. A kurtanemesi házakból teltek ki a női vendégek, a rangbeli urak azt
               mondották:</p>
            <p>- Nincs asszony a háznál, hát nem vihetjük mi sem a fehérnépeinket.</p>
            <p>Amire aztán felkacagott Pongrácz István:</p>
            <p>- Hát majd szerzek asszonyt a házhoz.</p>
            <p>És a legközelebbi zsolnai vásáron, ahol valami kopott cirkusz-társulat mutogatta
               magát, mikor meglátta Donna Estellát kurta kétaraszos atlaszszoknyájában és annak a
               csodálatos produk­cióit, magához intette a cirkusz-igazgatót.</p>
            <p>- Hogy adod nekem azt a kisasszonyt?</p>
            <p>Az igazgató lekapta fejéről a sapkáját és mély alázattal mondá:</p>
            <p>- Hatszáz forintért.</p>
            <p>István gróf kivette a tárcáját és fizetett.</p>
            <p>- Hadd szálljon le a lórul az a személy. Azután vitesd el a kocsimra, direktor; ott
               áll a nagyvendéglő udvarán.</p>
            <p>Donna Estella csinos leány volt, pompás idomokkal, nagy mellel, hajlékony, mint az
               acélpenge, vörhönyeges haja jól illett vakító fehérségű, kissé szeplős arcához.
               Szemei nem voltak sem egészen kékek, sem feketék. Éppen a szemek különös alakja és
               színe tette a leányt érdekessé. Mintha két besztercei szilva villogna, csillogna a
               rőt pillák alatt.</p>
            <p>Sajátságos japán típus volt, bár a direktor nehezen hozta Japánból, de Granadából
               sem, mivelhogy Donna Estella, azonkívül hogy németül, tótul tratyogott valamit, csak
               magyarul beszélt, azt is gömöri akcentussal.</p>
            <p>Nem sokat ért. Látszott a szemeiből, az arcából, egész lényéből, hogy már nagyon sokat tapasztalt. A sok tapasztalat pedig csak a férfiúnak
               ékesség.</p>
            <p>De nem is valami gyöngédebb érzelmek húzták feléje István grófot, csak egy ötlet,
               hogy valami asszony legyen ezentúl a várban. Egy várasszony.</p>
            <p>Az ördögbe is, ez pompásan fog festeni. Az ódon szekrények a várfolyosókon úgyis tele
               vannak aranypaszomántos szoknyákkal, asszonyi kacabájokkal, piciny karmazsin
               csizmákkal, gyöngyvarrottas cipellőkkel, hadd viselje őket valaki. Bolondságnak is
               elég bolondság lesz, de ezenfelül ki is fizeti magát.</p>
            <p>Így került Donna Estella a nedeci várba és lassan-lassan nélkülözhetetlen lett a
               grófra - ki tovább élt az ő különcködéseinek. Délelőtt kisebb hadgyakorlatokat
               tartott cselédjeivel és az újoncokkal, akiket lépni tanítgatott.</p>
            <p>- Szeno - szlama, szeno - szlama! (Szalma- és szénacsutak volt lábaikhoz kötve.)
               Estella, mint markotányosnő, rövid ruhában, csinos patrontáskával, két kulacsból bort
               és rozspálinkát szolgált fel a katonáknak. Aki jól viselte magát, szabad volt neki az
               Estellát megcsókolni. A hadjáratoknál mint amazon lovagolt és verekedett a gróf
               balján. Pont délben messze, egész Moisig, Podzámekig elhangzó kürtszó jelentette a
               környéknek, hogy Nedec várának ura ebéd­hez ül. Minden program szerint ment. A
               hatalmas ódon lovagterembe, mely ebédlőül szolgált, már úgy nyitott be Estella, mint
               egy középkori várasszony, brokátselyem-ruhában, tollas barettel; széke mögé
               szőkefürtös, selyemharisnyás apród állt, ezüstvirágos kék bársony rokokó frakkban,
               egész térdig érő skófiummal kivarrt, fehér atlasz mellényben.</p>
            <p>Az asztalhoz ülők kezet csókoltak az úrnőnek, elsőbben maga Pongrácz István, lovagi
               módon térdeplőre hajlítva a jobb lábát, amelyikre nem bicegett, utána az »ezredes«
               (voltaképpen tiszttartó), Pamutkay János, azután Holub Mihály udvari káplán és a
               »hadsegéd« (voltaképpen Kovács János várnagy), majd a »saját lengyelem«, ahogy
               Pruzsinszky Szaniszlót nevezte, s végre az íródiák, Bakra Ferenc, ki a hadjáratok
               történetét írogatta tornyos cellájában, szép kalligrafikus betűkkel, pergamen
               levelekre, úgy, mint réges-régen volt szokásban.</p>
            <p>Minden ételt előbb a várnagy kóstolt meg, s ha őkegyelmén nem látszottak mérgezési
               tünetek, akkor sorba ment a tál. A pecsenyénél felállott Pongrácz István s egy
               felköszöntőt mondott Ferenc József király egészségére (mindennap azt az egy
               felköszöntőt), amikoron is három mozsár-lövés dördült el odakünn. A következő tálnál
               a többi urak közül emelkedett fel valamelyik, aki soros volt, ékes szavakban kiemelve
               Nedec urának érdemeit és hadi vitézségét, mire újra három mozsár pukkant el a vár
               előtti sáncban.</p>
            <p>Ebéd után csibukra gyújtott a várúr s környezetével kiült az erkélyre, egy nap úgy,
               mint másnap, intvén a várnagynak:</p>
            <p>- Hozza elő kegyelmed a kincstárt!</p>
            <p>Kovács János elő is hozta a »kincstárt«, körülbelül egy rőfös zacskót, amely tele
               volt rézkrajcárokkal, imitt-amott úszkálván köztük egy suszter-tallér.</p>
            <p>Künn az erkély alatt már össze voltak gyűlve a környék gyerekei, koldusai és léhűtői,
               várván a min­dennapi pénzszórást. Különös öröme telt ebben István grófnak, amint
               belemarkolva a zsákba, két kézzel hajigálta le a garasokat és krajcárokat
               olyanformán, mint mikor búzát vetnek, hogy a pénzek minél szélesebb ívben szóródjanak
               el az árokba, a bozót közé, a tövises bokrok alá. No, volt ott zsibongás, lárma és
               dulakodás, amint egymás hátán bukfencezve rohantak a zsákmány után. István úr úgy
               kacagott, tapsolt, mint egy gyermek.</p>
            <p>Az erkélyről, miután a pipák kiégtek, a csontterembe vonultak az urak, kivévén a
               káplánt, annak nem volt szabad.</p>
            <p>- Az úr szolgája ne mászkáljon az ördög vermeibe - figyelmeztette István gróf
               mindannyiszor.</p>
            <p>A káplán nem ment be a csontterembe, ahol minden csontból volt (minden bútora
               szarvas­agancsokból készülvén), de a leggonoszabb csont volt Estella, aki már ott
               várta őket trikóban, kurta tüll szoknyában, mely a csípőit verdeste kacérul, mint a
               lepkeszárny.</p>
            <p>A terem át volt idomítva trapéz-mutatványokra, s Estella kedvvel csinálta nyaktörő
               produk­cióit, mígnem István gróf végigheveredve a pamlagon, elszenderedett. Akkor
               azután beszűntek a mutatványok, az urak és Estella kiosontak lábujjhegyen, és csak az
               apród maradt benn, hogy egy-egy zöld gallyal a legyeket kergesse s az alvó főúr
               arcára hűs szellőt hajtson.</p>
            <p>De még ezzel nem telt be a napirend. Mikor a gróf fölébredt, kikocsizott, ha ugyan
               Estella megengedte, mert Estella úgy tett, mintha szerelmes volna bele, mintha
               őrjöngne utána. Valószínű, hogy csak ravaszkodott, hogy csak a szerencséjét akarta
               megalapítani. Azt gondolta magában: »Ez a bolond gróf utoljára is feleségül vesz, ha
               okosan viselem magamat.«</p>
            <p>És próbálta magát okosan viselni. Mikor át akart kocsizni valamelyik szomszéd
               kastélyba, ahol kisasszonyok is voltak, Estella a kellő pillanatban odaugrott és a
               négy prüszkölő ló elé vetette magát, szétszórt hajjal, a szenvedélytől égő arccal
               kiáltva:</p>
            <p>- Csak az én holttestemen keresztül megy ön oda!</p>
            <p>Máskor pedig, amint megindult a négy ló, egy hirtelen iramodással felugrott az
               ostorhegyes hátára és ott ült a szőrén, hosszú kék ruhája úszni látszott a ló balján,
               mint egy felhő, kivette a zsebéből a kötését, s míg a ló száguldott alatta,
               hányta-vetette a kevély fejét, ő egészen nyugodtan kötögetett. Igazán olyan szép volt
               ilyenkor, mint egy boszorkány. A népek útközben, ha így látták, ugyancsak vetették
               magokra a keresztet.</p>
            <p>István gróf pedig részint nevetett, részint bosszankodott. »Csak nem mehetek így
               szégyen­szemre Motesiczkyékhez!« Otthon azután vette a korbácsot, és, mint valami
               makrancos gyereket, ütötte, verte Estellát, hogy kék foltok maradtak a vállain
               napokig.</p>
            <p>Az csak összeszorította az apró egérfogait és gondolta magában:</p>
            <p>»Jól van, csak üss, de azért mégis Pongrácz Istvánné lesz belőlem.«</p>
            <p>Ez ugyan nem látszott valószínűnek, mert Pongrácz István csak úgy szerette Estellát,
               ahogy egy állatot szokás, egy ügyes kutyát; meg se látta benne a nőt. Hiába várta a
               szép komédiásné évekig, hogy egyszer csak vacsora után mégis kedve támad kifűzni a
               saját kezeivel a ruhaderekát.</p>
            <p>Nem, nem. Hisz vacsora után más volt a programon. A vacsora után együtt borozgatott a
               lengyelével, Pruzsinszky Szaniszlóval (hiszen minden jóravaló várban kell, hogy
               legyen egy lengyel). Pruzsinszky anekdotákat beszélt neki és mindenféle történeteket,
               amiket jártában-keltében fölszedegetett.</p>
            <p>Mikor a tizenegy órát ütötte, megveregette a Szaniszló vállait:</p>
            <p>- Derék ember vagy, lengyelkém, soha ki nem fogysz a beszédből, hanem most már eredj
               a szobádba és feküdj le. Az inas majd bevisz egy kulacsot a párnád alá, hogy ha éjjel
               fölébredsz, húzhass belőle egyet.</p>
            <p>Azután maga is bement a hálószobájába, levetkőzött és behívta az apródját, meg a
               diákot.</p>
            <p>Az apród a lábait vakarta, a diák pedig ősei történetéből olvasott fel fejezeteket.
               Az ősök elringatták a hóbortos unokát, ki tovább szőtte azt álmában, amit ők
               megkezdtek, s ki tovább csinálta másnap ébren, amit éjszaka ő közöttük álmodott.</p>
            <p>Hogy bolond volt-e Pongrácz István? Ki tudja! A vélemények megoszlottak efelett a
               környéken. Bolond-e valaki azért, hogy úgy él, mint egy király? Hogy az emberi akarat
               erejét tovább nyújtja, mint a többiek. »Én nem akarok a XIX. században élni,
               visszamegyek a XVII-ikbe, mert nekem úgy tetszik. Az idő jöhet, mehet, de engem nem
               visz, oda állok, ahová akarok.«</p>
            <p>Normális agyvelő volt-e, egy kis különcködéssel, vagy pedig tényleg hiányzott az
               egyik kereke? Nyegle allűr volt-e nála ez a várurasdi, vagy betegség? Hisz minden
               egyébről okosan, rendszeresen beszélt és gondokozott.</p>
            <p>Meglehet, hogy az embereknek nemcsak a sorsát gyúrják át a viszonyok, hanem az
               agyvelejét is. Ha nem örökölt volna egy várat Pongrácz István, talán lett volna
               belőle ügyvéd, orvos és nem tudom én mi; de mert egy várat örökölt és egy várhoz való
               nevet, hát lett az »utolsó várúr« ahogy magát a leveleiben aláírta.</p>
            <p>De különben az őrültség relatív dolog. Az abnormis embernek a rendes ember látszik
               különösnek. S ha az abnormis emberek volnának többségben, akkor talán a rendes
               eszűeké volna a Lipótmező.</p>
            <p>Nem, ezekbe én nem avatkozom, egyszerűen úgy beszélem el Pongrácz István dolgait,
               ahogy történtek.</p>
            <p>Ő maga is tudott arról, hogy bolondnak tartják, s szinte jólesett neki. Egyszer
               Podzámeken megszólított egy cseperedő parasztleánykát:</p>
            <p>- Hogy hívnak?</p>
            <p>- Ancsurkának - szólt a leányka reszketve, haloványra váltan.</p>
            <p>- Ugye félsz tőlem? Ugye azt mondták neked, hogy bolond vagyok? No, ne hazudj, valld
               meg, hogy azt mondták. Itt van az ujjam az orrodon, megösmerem, ha nem szólsz
               igazat.</p>
            <p>- Hát igaz, azt beszélik.</p>
            <p>- No látod. Ezek az emberek! (Szomorúan mosolygott.) Pedig lásd, senkit se bántok. Jó
               ember vagyok én. (Megsimogatta a gyermeklány szőke haját.) De te is derék leány vagy.
               Mit hozzak neked a városból?</p>
            <p>A gyermek elpirult, fölemelte köténykéjét az arca elé s az alól selypíté
               szégyenlősen:</p>
            <p>- Egy kis festéket hozhatnál, uraság!</p>
            <p>- Ejnye, te kis ringyó! - kiáltá a gróf hirtelen megdühödve, s úgy vágta pofon két
               oldalról, hogy majd kicsattant az orcája a vörösségtől. Nem kellett ahhoz már
               festék.</p>
            <p>Undorodott némelykor az emberektől, a mostaniaktól, az élőktől. Szíve ott volt a
               régieknél, órákig elnézte a Medicis Katalin arcképét (abba volt szerelmes), gyakran
               hozott neki virágot is, teletűzdelte a kép rámáját szegfűkkel, jácintokkal. Hiszen a
               jácintokat szerette Katalin!</p>
            <p>Így élt, semmit se törődve a jelennel (újság nem járt a várba), mindennap az az élet,
               és soha abban évek hosszú soráig semmi változás; reggel mise, aztán hadgyakorlatok,
               délután a pénz­szórás, trapéz-produkciók a csontteremben, este korhelykedés a
               lengyellel. A körülötte lévő emberek is maradtak a régiek és apródonkint olyan
               bolondok lettek, mint az uruk; kezdték komolyan elhinni, hogy egy középkori
               oligarchát szolgálnak a középkorban és hogy mindez egész rendben van, csak a káplán,
               Holub kötötte ki magának a jövő évi konvencióban, hogy ő is bejárhasson ezentúl a csontterembe. (Hát igaz is, miért ne gyönyörködhetne ő is a
               művészetben?)</p>
            <p>Nem, talán sohasem történt volna semmi változás a várúr életében (s én most meg se
               írhatnám ezt az elbeszélést), ha olyan bolond szomszédjai nem lettek volna, mint
               Behenczy Pál báró és a fia, Károly.</p>
            <p>A lapusnyai szelídgesztenye-erdő fölött, egy kődobásnyira a fürge Vágtól, amelyen a
               »tót flotta« jár (fát és terményeket szállító tótok talpakon), egy völgyhajlásnál
               kibukkan a Behenczyek várkastélya. Van az tán ezer esztendős is; olyanok a falai,
               mint a korom. Elha­gyatva, dűlőben áll itt, lakatlanul, a balszárnya össze is
               horpadt, csak a jobboldal áll a hatalmas toronnyal, melyben csak akkor kondul meg a
               harang, ha egy Behenczyt temetnek valahol a világon.</p>
            <p>A Behenczyek roppant gazdagok voltak; mikor Pál úrnak az apja meghalt Bécsben, így
               szólt fiához halálos ágyán:</p>
            <p>- Annyi aranyat hagyok, fiacskám, hogy megolvasztva leves helyett eszed, bor helyett
               ha iszod, még se bírsz rajta túladni.</p>
            <p>Két nagy uradalom volt Trencsénben (a vitéz Thurzók után), egy az Alföldön, palota
               Bécsben, Pesten, tömérdek készpénz, műkincs.</p>
            <p>S mégis mind elfogyott. Mert hát Behenczy Pál nem levesre és borra olvasztotta fel az
               aranyakat (így nem bírt volna velök), hanem asszonyi csókokra, az az igazi
               nektár.</p>
            <p>S amit azok a dámák meghagytak, akik magukat festik, azt aztán segítették elvinni
               azok a többi dámák, akiket Giergl festett a kártyalapokra.</p>
            <p>Egyszóval minden elúszott, Behenczy Pálnak negyvenéves korában nem maradt egybe, csak
               egy Károly nevű kamasz fia és a Vág melletti ócska kastély, ahonnan a predikátum van,
               de az uradalom nélkül. Az a zsidóé.</p>
            <p>Nem volt egy talpalatnyi földjük sem, csak amin a kastély állott, s hogy mégsem
               voltak földönfutók, azt Behenczynének (egy gróf Czobor-leánynak) lehet köszönni, ki
               férjétől elhagyatva halt meg Grácban, s tíz-tízezer forintnyi évi vitaliciumot
               hagyott fiának és férjének.</p>
            <p>A vitaliciumot félévenként kapták, s volt akkor hegyen-völgyön tivornya, muri, míg az
               összegből tartott. A fiú Bécsben lumpolt, az apa Pesten vagy megfordítva, de sohasem
               együtt. Hanem iszen mennyi ideig tartott nekik ötezer forint. Tíz-húsz napig! A félév
               első hónapjának végén már összehozta őket a nyomor a trencséni ősi kastélyban, ahol
               aztán úgy tengették életüket öt hónapig (mire ismét eljön a kiröpülés ideje), mint
               Toldi Miklós lova.</p>
            <p>Egy vénasszonyuk volt ott, aki a kastélyra felügyelt, az főzött volna nekik, de a
               vénasszonyhoz egy éléstár is kellett volna, s az már nem volt. Úgy éltek, mint a
               nomád népek. Vadakat ettek, ha lőttek és halakat is, ha a Vágban fogtak.</p>
            <p>De ha vad nincsen, olykor jó a szelíd állat is. Hiába, az ember olyan különösen van
               alkotva, hogy az éhségét még az a tudat sem csillapítja le, hogy ő báró. Sok eltévedt
               falusi tyúk és liba halála pecsételte meg ezt az alapigazságot. Sőt Károly úrfi
               egyszer esti szürkületben egy ártatlan borjút is lőtt a Szlabi Miklós
               lucernásában.</p>
            <p>A borjú, a tyúkok és a libák szegény parasztoké voltak, akik sok galyibát, sok lármát
               csináltak emiatt; jártak panaszra fűhöz-fához, de én istenem, ilyen csekélységekért
               csak nem lehetett Behenczyéket kikérni a főrendiháztól!</p>
            <p>Végre is a környék vénei lecsillapították a haragos utódokat:</p>
            <p>- Ugyan ne panaszkodjatok, szamarak, hogy a Behenczy urak szegények, éhesek, és hogy
               valamit ehessenek, azért pusztítanak benneteket. Ez a jó. Ez a természetes. Egy-két
               tyúkocska nem a világ! De láttátok volna őket gazdagon, negyven év előtt, mikor jól
               voltak lakva. Akkor volt meg a jó étvágyuk. Az volt csak a pusztítás, amit akkor
               műveltek közöttünk.</p>
            <p>Jó időben, nyáron még csak eljárogattak ide-oda vendégnek a közel lakó apró
               nemesekhez és papokhoz, de a téli félév keserves szokott lenni - a vígan töltött
               elejét kivéve. A négy-öt pénztelen hónap valóságos örökkévalóság egy ilyen odúban,
               hitel nélkül, mód nélkül, elzárva öles hóval, járatlan utakkal a világtól.</p>
            <p>Nyáron a nyomorúság úgyszólván incselkedik az emberrel, de télen őszinte,
               kiállhatatlan. No, de egy jó oldala mégis van, hogy közel hozza azokat, akik benne
               leledzenek. Lám, amint meg­kapják a pénzt, a félév első napján, a bőség, mint ahogy a
               fazék széttolja a parazsat a tűzhelyen, elszakítja az apát és fiút, míg a nyomor
               aztán újra összehozza őket, mint a lapát a hamut.</p>
            <p>Egy ilyen téli campagne alatt istennek tetsző egyetértés volt köztük. Megosztották
               barátságosan az életgondokat, s gyakorta szólt így az öreg:</p>
            <p>- Mindenünk fogytán van, borunk, dohányunk, élelmünk. Láss valami után!</p>
            <p>Károly báró ügyes, élelmes, ötlet-gazdag s csinos fiatalember volt. Egy kis
               svihákságot sem kellett kérnie a szomszédból; ha nekiindult, többnyire sikerrel járt
               s egypár napra valót beszerzett. Hiszen mindig akad valaki, akin lehetséges egy kis
               eret vágni. Az isten bölcsen rendezte be a világot - nem ok nélkül teremtette az
               ostoba embereket. Ezek a leghasznosabbak.</p>
            <p>Mire a Károly szerzeménye elfogyott, addig az öreg Pál báró (ámbár még nem volt öreg,
               csak negyvenhét éves) okvetlenül kieszelt valamit, önként ajánlkozván: »Most rajtam a
               sor«, s ez a kölcsönös támogatás apa és fiú között igazán megható volt. Mert a
               kölcsönösség az igazság. Semmi sincs ingyen. Lári-fári, hogy Illést egy holló
               táplálta. Vagy ha táplálta is, bizonyosan volt rá valami különös oka.</p>
            <p>Hanem egyszer, tél vége felé, nagyon megnehezedett ez az élet. Ilyenkor van a
               felföldön az ínség, kivált ha ősszel nem adott nekik a föld elég krumplit. A
               gondviselés a tótokkal a krumpli útján beszél. Ha sok krumpli van, az annyit jelent:
               »Szeretlek, tótocskák, szaporodjatok!« Ha nincs krumplitermés, akkor az istenke
               haragszik: »Minek vagytok ti a világon, tótocskák?« És a Jarinkó ilyenkor még jobban elkezd köhécselni.</p>
            <p>Az általános szegénység még jobban megszorongatta az ócska kastély lakóit. Bolond egy
               matézis. Ha az egyik semmihez egy másik semmi jön, hogy az akkor még kevesebb! Pedig
               úgy volt. Rozsákné egy napon kikaparta fakanalával az utolsó maradék zsírt is a
               bödönből, mikor az utolsó galambfiókot megsütötte, azután odaállt a báró urak elé és
               ünnepélyesen lekapcsolván a gazdasszonyi kötényét, azt kérdé:</p>
            <p>- Hát holnap mit eszünk?</p>
            <p>- Azt maga tudja, Rozsákné. Hát mi van még?</p>
            <p>- Főzni való semmi.</p>
            <p>- Hát sütni való? - kérdé Pál báró.</p>
            <p>- Ez a csíz itt! - felelte Rozsákné gúnyosan, a kis fakalitkára mutatva, ahol egy
               sovány csízecske gubbaszkodott. - Nincs már itt egyéb élő állat. Mert a macskánk, a
               cirmos is elvándorolt, mert nem bírta tovább a koplalást, felszedte szegény a
               sátorfáját.</p>
            <p>- Kár érte, mert szükség esetén meg lehetett volna enni.</p>
            <p>- No, csak ne nyugtalankodjék, asszony néni (nagy ínség idején mindig asszony néni volt Rozsákné, a bőség napjaiban ellenben »vén
               boszorkány«). A baj kétségtelenül a nyakunkon van, de majd lerázzuk… kiokoskodunk a
               fiammal valamit. Inkább nézzen le kend, nénike, a pincébe, és turkálja fel jól
               gereblyével a homokot, hátha találna még ott valahol egy palack bort.</p>
            <p>Rozsákné lement a pincébe, de könnyebb lyukas hídon aranyat találni, mint abban a
               pincében bort, hát persze nem is talált.</p>
            <p>Azalatt a bárók elfogyasztották a három galambfiókot (csak már legalább töltelékjük
               volna), aztán meghányták-vetették a legközvetlenebb jövőt, s abban állapodtak meg,
               hogy Károly báró legott átmegyen Krivánkára a paphoz (aki iskolatársa volt) és vagy
               tíz forintot kér tőle kölcsön. De ha öt lesz, akkor is jó.</p>
            <p>Rögtön is útra kelt a fiatal báró, s nagy aggodalmakkal, reményekkel várta az öreg,
               ráhagyván, miket vásároljon útközben. Egy verdung dohányt a zsidótól, vásároljon két
               font húst a mészárostól, egy kis cukrot, kávét a lapusnyai boltostól.</p>
            <p>Az est is beköszöntött, de Károly nem jött, az öreg éjfélig várta, csak egyre nem
               jött. Minden neszre fölriadt, nyugtalan lett, végre felköltötte Rozsáknét is.</p>
            <p>- Képzelje csak, a kis báró nem jött haza.</p>
            <p>- Hát bánom is én - szólt Rozsákné nagyot ásítva és a másik oldalára fordult a
               vacokban. - Rossz pénz el nem vész.</p>
            <p>- Félek, Rozsákné, nagyon félek.</p>
            <p>- Mitől fél?</p>
            <p>- Hogy, teszem azt, megették a farkasok.</p>
            <p>Erre aztán a Rozsákné is felkelt, felöltözött és elpityeredett.</p>
            <p>- Csakugyan, a farkasok. Meglehet, uram, meglehet. Kivált, ha olyan éhesek voltak,
               mint mi vagyunk.</p>
            <p>Pál báró bement a szobájába, lehajtotta a fejét az asztalra, úgy látszott, mintha
               egészen össze volna a lelke zúzva, mintha sírna. Mindenféle gondolatok kavarogtak a
               fejében. Hátha nem kapott pénzt? Hátha kapott és elköltötte? Vagy ha valami baja
               esett útközben?</p>
            <p>- Szegény uram, mégis jó ember! - sóhajtott Rozsákné, mikor így látta. - Mennyire
               szereti ezt a fiacskáját!</p>
            <p>Azután addig nógatta, míg befeküdt az ágyába.</p>
            <p>- No, nem lesz semmi baja, no, csak feküdjék le a méltóságos úr. Ne vesztegesse azt a
               drága testi erőt a lelki töprengésekre. Pihenjen le, uram. Én majd ébren várom a kis
               bárót, és ha eljön, felébresztem.</p>
            <p>Pál bárónak rémes álmai voltak. A farkast látta álmában, aki megtámadja Károly úrfit
               a lapusnyai erdő szélén és széttépi, fölfalja. Egyszer csak, amint lakmározik belőle,
               ráakad a zsebében a dohányra, amit a zsidótól hoz, megszagolja s egy nagyot
               prüsszent, de olyan nagyot - hogy erre fölébredt Pál báró.</p>
            <p>Fényes nappal volt már, és voltaképpen ő maga, Pál báró prüsszentett, olyan
               füst-macska ment az orrába Károly úrfi pipájából, ki apja ágyánál ült és kedélyesen
               pöfékelt.</p>
            <p>- Hát itt vagy? - kiáltá az öreg örvendezve. - No, kutyamája, csakhogy itt vagy. Hát
               mármost beszélj! Megvan-e a pénzecske?</p>
            <p>Károly úr megcsörgette feleletül a zsebeit.</p>
            <p>- Mennyit adott?</p>
            <p>- Tíz forintot - mondá vidáman.</p>
            <p>- Derék iskolatárs! Mégis veszed hát valami hasznát, hogy iskolába jártál. Talán, ha
               húszat kértél volna…</p>
            <p>- Lesz több is - felelte a fiú rejtélyesen. - Ez csak előleg.</p>
            <p>- Hogy-hogy? - kérdé az öreg tompán.</p>
            <p>- Ez egyszer fülön fogtam a szerencsét.</p>
            <p>- Ne beszélj!</p>
            <p>- A krivánkaiak templomot építettek, amint tudod, a tornyuk is készen van már, csak a
               harang hiányzik bele. A pap elbeszélte, hogy együtt van a pénzük a harangra, kerek
               hatszáz forint, s hogy holnap indulnak Besztercebányára megvenni. Bárcsak olyan
               harangot kaphatnának - mondá -, mint ez a mienk a toronyban. Szóból szó lett, atyám,
               eladtam nekik a harangunkat!</p>
            <p>Az öreg Pál csak úgy nyelte a szót egy darabig, hanem az utolsó mondatnál elöntötte a
               harag, vörös lett, mint a skarlát posztó, és kiugrott az ágyából.</p>
            <p>- Alávaló korcs fajzat! - kiáltá rikácsolva, az öklével rohanván a fiúnak, ki az ajtó
               felé hátrált. - Hát volna lelked elpocsékolni a szent harangot, mely ősatyáidat
               elsiratta? Nem! Soha, soha! Takarodj ki a házamból, elfajzott utód. Sohasem akarlak
               látni többé. Én kikergetlek innen és megátkozlak.</p>
            <p>Kezeit átokra emelte fel, szemeiben s arcán a Behenczy bárók arisztokratikus gőgje
               fénylett.</p>
            <p>Rozsákné rémülettel rohant be s aztán a saját testével fedezte a Károly báró
               menekülését, ki leakasztván köpönyegét, fogta a hegymászó botját, félrecsapta a
               kalapját, s fütyörészve indult el vándorútjára Nedec felé, gróf Pongrácz
               Istvánhoz.</p>
            <p>Dél felé lassan-lassan lehűlt a Pál báró haragja, s megszólítá a sírdogáló
               Rozsáknét:</p>
            <p>- Hát kend, vén banya, mit pityereg? Öltözzön inkább fel, húzza fel a csizmáját,
               aztán menjen át íziben Krivánkára és mondja meg a papnak, hogy tiszteltetem, és ha
               lehet, még ma jöjjenek el a harangért.
            </p>
            <p>A vén asszony ijedten vetett magára keresztet.</p>
            <p>- Én uram teremtőm, hát akkor miért haragudott annyira Károlykára?</p>
            <p>Pál báró elmosolyodott.</p>
            <p>- Nem volt az harag, Rozsákné, hanem csak egy kis politika.</p>
            <p>Hát igaz is, nem való a gyereket rontani, hogy most a hatszáz forintot megossza vele;
               elég nagy a világ, hadd menjen és keressen magának valamit.</p>
            <p>Az elkergetett fiú egyenesen Nedec várába tartott, beállítván Pongrácz Istvánhoz,
               megvedlett ruháiban, lucskosan, zúzmarásan, veres orral, veres fülekkel, úgy nézett
               ki nagy smaragdzöld köpenyében, mint egy garabonciás diák.</p>
            <p>A várúr csak nagynehezen ösmert rá:</p>
            <p>- Ohó ne, te a fiatal Behenczy vagy. Hát mit kívánsz tőlünk? (Szerette használni a
               fejedelmi többest.)</p>
            <p>Károly úrfi pszichológus volt, mindig arra törekedett, hogy ad hominem beszéljen;
               kihez-kihez a maga hangján. Színészi pózba vágta magát.</p>
            <p>- Vitéz bátyámuram! Eljöttem udvarodhoz, hogy itt oldaladnál megtaláljam a
               szerencsét…</p>
            <p>Minden szó olyan volt, mintha hájjal kennék a hátát, de mégis közbevágott:</p>
            <p>- Rossz helyen jársz, öcsém, itt nem a szerencse lakik, de a becsület.</p>
            <p>- Éppen azért hoztam ide kardomat - folytatá a kis báró pátosszal - a te
               szolgálatodra.</p>
            <p>- Ősi kardodat? (István gróf felkacagott és kacagása ijesztő volt, mint az őrülteké.)
               Ezt a dorongot, hahaha!</p>
            <p>Az úrfi nem jött zavarba, mosolyogva lógatván kezében póznaszerű botját.</p>
            <p>- A bot is kard a vitéz ember kezében, bátya, míg ellenben a kard se más piszkafánál
               a gyávánál.</p>
            <p>- No, ez derekasan van mondva, leülhetsz. (Még csak most kínálta meg üléssel.) És
               most már mondd meg nekem, mi szél hajtott ide?</p>
            <p>Károly elbeszélte, hogy az apjával meghasonlott, az öreg el akarta adni a tornyukbeli
               Rákóczi-féle harangot Krivánka községének, a fiú nem tűrhette, hogy az elődök
               örömének, bánatának hirdetője arra degradálódjék, hogy szurtos parasztokat sirasson s
               piszkoslábú tót leányokat hívogasson misére, vecsernyére, s elkeseredésében
               elbujdosott a meggyalázott ősi hajlékból.</p>
            <p>- No, ez derekasan volt téve - kiáltott fel Pongrácz; - itthon vagy itt, öcsém,
               ezentúl. Hanem hát lássuk csak, milyen foglalkozásban. Mert énnálam mindenki
               dolgozik. Mihez értesz?</p>
            <p>Károly úrfi elgondolkozott.</p>
            <p>- Mindenhez - mondá kisvártatva.</p>
            <p>- Azaz semmihez. Tehát lengyelnek volnál alkalmas. De lengyelem már van. Milyen
               tudományt tanultál?</p>
            <p>- A doktori tudományt. Orvosnövendék voltam.</p>
            <p>- Báró létedre?</p>
            <p>- Anyám óhajtására történt. Anyám idegbeteg asszony volt, víziói, hallucinációi
               voltak. Valami hóbortos szellem azt súgta neki, »fiad fog meggyógyítani«, s ezért
               aztán erőnek-erejével orvosnak neveltetett.</p>
            <p>István gróf felsóhajtott.</p>
            <p>- Hallottam erről valamit. Anyád az utolsó Czobor-lány volt. S igaza lehetett neki.
               Azt beszélik, hogy temiattad való bánatában halt meg, s ha meghalt, meggyógyult. Te
               gyógyítottad meg.</p>
            <p>Az utolsó Behenczy bűnbánóan horgasztotta le fejét, nagy fekete szemeiből könnyek
               szivá­rogtak. Kész színész volt.</p>
            <p>- Egy gyermekkori stikli volt. Szánom-bánom.</p>
            <p>- Anyád nevét írtad egy váltóra. Igaz?</p>
            <p>- Igaz - szólt reszketeg hangon, zokogásra fakadva.</p>
            <p>Pongrácz István nem szerette a síró férfiakat, idegesen dobolt ujjaival az asztalon,
               aztán rápattant indulatosan:</p>
            <p>- Ne bőgj, te csacsi! Nem vagy te asszony! Hanem igyekezz észre térni. Gyerek voltál,
               amit csináltál, nem számít. A gyerekek ostobák, csak a csecsemők okosak. A csecsemők
               igazi zsenik. Nem ösmertem még tíz éven aluli gyereket, aki ne lett volna lángész. Az
               emberi lény tízesztendős korában kezd szamár lenni, és némelyik nagyon sokáig
               folytatja. De nem erről van most szó, Behenczy, beszéljünk a te jövődről; ha az
               orvosi tudományt tanultad, hát meg­fogadlak udvari orvosomnak. Ezentúl te fogod
               megkóstolni az asztalnál az ételeket, nem a várnagy. De értesz-e valamit a
               doktorsághoz?</p>
            <p>- Értek.</p>
            <p>- De ne hazudj, mert rajtakaplak.</p>
            <p>- Nem hazudtam.</p>
            <p>- Hm.</p>
            <p>A várúr felkelt, nyugtalanul járt fel s alá a nagy dolgozó teremben, aztán megállott
               a Medicis Katalin képe előtt, háromszor meghajtotta magát előtte, azután visszatért
               az ifjúhoz, s nagy, szőrös kezét a vállára tette:</p>
            <p>- No, ha értesz a doktorsághoz, hékás, vizsgálj meg engem s állapítsd meg, őrült
               vagyok-e én vagy sem. Mutassam a nyelvemet?</p>
            <p>S ezzel ráöltötte a nyelvét, mint egy piros pengéjű pallost. A fiatal Behenczy
               nevetve tiltakozott.</p>
            <p>- Ne a nyelvedet mutasd, bátya. A nyelved jó, egészséges. Hanem számolj tízet visszafelé.
            </p>
            <p>Nem vette tréfára, számolni kezdé folyékonyan: »Tíz, kilenc, nyolc, hét, hat, öt,
               négy, három, kettő, egy.«</p>
            <p>- Bravó! Nagyon jól van, István gróf. Nincs a te eszednek körömfeketényi baja se, ne
               félj semmit, olyan józan az, mint akár a Deák Ferencé.</p>
            <p>- Igazán mondod?</p>
            <p>- Becsületemre.</p>
            <p>- S ezt ezekből a számokból látod? Magyarázd meg az okaidat.</p>
            <p>A fiatal Behenczy sietett okos, komoly képet vágni.</p>
            <p>- Hát látod, a megbomlott elme kerekei még járnak, a bolond ember is beszél még,
               gépiesen, szavakat, mondatokat, amikben összefüggés is van, amiket megszokott, órákig
               el lehet vele beszélni, anélkül, hogy csak egyet is zökkenne a logikája. A bolond
               ember számolni is tud, mert már megszokta, hogy az egy után a kettő jön, majd a három
               és így tovább, de a visszafelé számoláshoz már a megbomlott
               elmegépezet nem elegendő; ahhoz az elmének bizonyos feszereje
               kell. Ez csalhatatlan módszer. Az egyetemen nem tanítják, de a kuruzsló aggastyánok a
               nép közt erről ismerik meg a beteg elmét.</p>
            <p>István gróf melegen megrázta a kezeit.</p>
            <p>- Te okos fiú vagy, Károly. Ezentúl nálam maradsz mint várorvos, s esetleg hadi
               szolgálatokra is használlak. Úgyis nagy dolgok lesznek a nyáron - tette hozzá
               felcsillanó szemekkel, agyagsárgás szakállát megelégedetten simogatva. - A háború meg
               van üzenve!</p>
            <p>Valóban nagy dolgok készültek. A budetini vár, mely hajdan a jeszenici Szunyoghoké
               volt (most gróf Lazsánszky-birtok), ez idő szerint honvédkaszárnya. A parancsnok
               (szintén egy Pongrácz gróf) derék, kedélyes ember, egy nap meglátogatta Nedec urát és
               így szólt hozzá.</p>
            <p>- Kedves István. Mi hadgyakorlatot tartunk a nyáron; s minthogy valamely pont
               bevétele a kitűzött feladat, engedd meg, hogy egy igazi várat vehessünk be, a te
               váradat, a te katonáid ellen.</p>
            <p>A gróf majd a nyakába borult az őrnagynak örömében. Igazi háború. Igazi honvédek.
               Igazi királynak az emberei. Ez már valami!</p>
            <p>- Hurráh! Elfogadom a hadüzenetet!</p>
            <p>S ezzel másnap egy lovas herold által, ki mellén a Pongrácz-címert viselte, egy fehér
               kesztyűt küldött a budetini tisztikarnak.</p>
            <p>A vártoronyban pedig egész nap kongott a vészhirdető harang, s felváltva harsogott a
               kürt.</p>
            <p>A gyülekező katonakötelezett parasztoknak aztán a tornácról kiáltozta le a
               »hadsegéd«:</p>
            <p>- Katonák! Péter-Pál napján háború lesz. A mi urunk őméltósága hadserege fegyverre
               kel a király őfelsége budetini legényeivel!</p>
            <p>Az összegyűlt tótok vidáman, katonásan ütötték össze a bocskoros bokáikat és tovább
               adták a harci jelszót:</p>
            <p>- Megyünk a király ellen!</p>
            <p>Négyszáz és egynéhány esztendeje múlt már, ahogy ez a szó komolyan hangzott ezekben a völgyekben, mikor Szentmiklósi Pongrácz, a nagy
               oligarcha, üzente a hadat Ulászló királynak, meg azután később az öreg Hunyadinak…
               Azok az ős tölgyfák a felvonóhíd mellett még talán hallották csemete korukban.</p>
            <p>Péter-Pál napja még messze volt, de már addig is hadi zajjal, készülődéssel telt meg
               a vidék. A »Rákóczi vojna« óta nem volt még ilyen felfordulás errefelé. István gróf
               kölcsönt vett fel a birtokaira. Pozsonyban megbukott egy színtársulat; legott
               odasietett a várnagy; megvette a vitézi darabok kosztümeit az árverésen, hogy a hadi
               ruhatár szaporodjék. A »Klojka« nevű szép darab birtokát, a rétséggel együtt, az
               önkénteseknek osztotta ki használatba, a hadi létszám gyarapítása végett. A
               Beszkid-hegységből egyre szállingóztak le a bonyikok a jó pecsenye hírére, s a várban
               csakugyan menedéket, szolgálatot találtak, katonaruhába öltözköd­tek.</p>
            <p>A harci mámor átragadt az egész vidékre, mert szép a háború, mihelyt ki van belőle
               zárva a halál. Hiszen még a pokol is csinos hely lehet, csak a katlanokat kell
               kihajigálni belőle, ame­lyekben a bűnösöket főzik. Az orgonafa rügyezésétől a
               mályva-rózsa hullásáig, tavasz kezde­tétől a nyár derekáig folytak a hadgyakorlatok
               nemcsak a várudvaron, hanem a falvakban is a káplárságokra felosztott csoportok közt.
               Még a gyerekek is ellopdosták a félszerekből az üres pálinka-hordócskákat, s egész
               napokon doboltak és exerciroztak.</p>
            <p>A felnőtt tótok éppen úgy hittek és gyönyörködtek a »játékban«, mint a gyerekek a
               magu­ké­ban.</p>
            <p>- A nagy urak komoly dolgában sok a bolondság - mondta a gbelai pap, tiszteletes
               Melitorisz Pál úr -, bizonyára a bolondságaikban is kell valami komolyságnak
               lenni.</p>
            <p>- Ki tudja, milyen dolga, baja lehet a királlyal! - okoskodának mások - de akármi
               legyen, urunkat ne hagyjuk.</p>
            <p>A bálványozásig szerette a röghöz ragadt nép. Hiszen nem verte élére a pénzt, sem nem
               vitte elkártyázni Budapestre, mint a többi mágnások, hanem őrájuk költötte, amije
               termett, még azt is, amije nem termett. Mert amikor az isten nem ád, a zsidó mégis
               csak ád. Bizony, bizony tele volt már szántva a telekkönyvi lapja barázdákkal.</p>
            <p>Ezalatt a várban az erődítési munkálatokat lázas sürgéssel vitték keresztül Forget
               uram tervei szerint, de amellett rendes medréből ki nem tért a napi élet. A fiatal
               Behenczy, ki az »előlkóstoló« címét és szerepét viselte, mindjobban megmelegedett az
               új otthonban. A szeretetreméltó kalandor lassankint be tudta venni a szíveket, ebéd
               és vacsora fölött oly szeretetreméltó volt szellemes ötleteivel, lebilincselő
               modorával, hogy a gróf akárhányszor felkiáltott:</p>
            <p>- Ez a fickó valóságos kincs.</p>
            <p>S különös elismerése fejében piros pünkösd napján kinevezte a Beszkidről leszökdösött
               zsiványezred tulajdonosának és vezérének. Az »ezred« elnevezés természetesen csak egy
               olyan szólam volt, mert éppen még kilencszázkilencvenkét ember hiányzott az ezredhez.
               Nyolc szemenszedett gazemberből állt a létszám, akiket a vármegye mindenfelé
               köröztetett, de Forget uram szerint éppen alkalmasak lesznek az ágyúk esetleges
               elsütéséhez, mivelhogy ezek az ódon hadi szörnyetegek sokkal veszélyesebbek azokra,
               akik elsütik, mint azokra, akikre rácéloznak.</p>
            <p>Az új ezred-tulajdonos úgy élt Nedecen, mint a pók, de mivel mindinkább közeledett
               július elseje (s vele az ötezer forintos ráta), kezdte nem sokra nézni a szép
               karriert, amit csinált. (Pedig ha így kedvez a szerencse, még táborszernagyságig is
               fölvihette volna.) Mind szem­telenebb és vakmerőbb lett, utoljára már ő kezdte
               dirigálni István grófot. Csipkedte, szurkálta, bosszantotta, de az úgy tett vele,
               mint egy nagy kutya, ha valami apró dongó molesztálja, csendesen kitért előle.</p>
            <p>- Te voltaképpen nevetségessé teszed magadat, István, ezekkel a sületlen katonai
               komédiákkal. Hiábavalóságokra pocsékolod el az életedet.</p>
            <p>A várúr lenézően, nyugodt fenséggel mosolygott, csak Shakespeare vághatna olyan
               arcot, ha azt mondanák neki: »Ne rontsd hiábavalóságra a papirost!«</p>
            <p>- No, no - szólt Pongrácz István és egy barackot nyomott hálátlan kedvence fejére.
               (Volt valami ebben a bolondban a nagy emberből, mint ahogy minden nagy emberben van
               valami a bolondból.)</p>
            <p>Egy nap azonban egy új esemény adta magát elő; a gróf a kertjében sétált s egy
               gyönyörű rózsát látott kinyílva az üvegházban. A kertész nagyra volt vele,
               magasztalta:</p>
            <p>- Arra való, hogy egy királyné keblén hervadjon el!</p>
            <p>Pongrácz bosszúsan morogta:</p>
            <p>- Hallgass, oktondi! Hol vegyek én a te rózsádnak egy királynét!</p>
            <p>- Van a környéken elég szép leány. Ott van a Motesiczky kisasszony - jegyzé meg
               Pamutkay ezredes, aki szerette volna megházasítani urát a vagyonos kisasszonnyal -,
               különb az, mint egy királyné.</p>
            <p>- Hát küldjétek el neki, mit bánom én.</p>
            <p>A tiszttartó-ezredes kapott a kicsikart parancson, rögtön lóra ültetett egy lovászt
               és a rózsaszálat elküldte a szépséges Motesiczky Erzsébetnek Bardoncára.</p>
            <p>A lovász visszatért és csomagot hozott viszonzásul a grófnak. Erzsébet kisasszony
               elfogadta a rózsát, de visszaküldte a töviseit. Egy könyv volt a csomagban, a
               Cervantes: Don Quijote de la Mancha-ja.</p>
            <p>A lengyel, aki nem szerette volna, hogy a gróf megnősüljön (itt akart már ő
               meghalni), figyelmessé tette a dologra: »No, ez bizony célzás attól a gonosz
               leánytól, úgyis olyan, mint egy ördög.«</p>
            <p>- Célzás? No, akkor elolvassuk.</p>
            <p>S meghagyta a diáknak, hogy esténkint ez lesz az olvasmány a családi krónika
               helyett.</p>
            <p>A könyv nagy hatást tett István grófra. Olvasd, olvasd! Egész éjjel olvasta a diák.
               Reggel búskomoran szedte fel magára a ruháit, s kiment a várkertbe. A tavasz üde
               pompája ragyogott füveken, fákon. Éppen akkor nyíltak az almafák, halaványpiros
               virággal beborított gallyaik csen­desen ringatóztak a reggeli szélben. István gróf
               nekiesett e kis asszonyitest-színű virágoknak, tépdelte lázasan, szorgalmasan, mint
               ahogy a hernyókat szokás leszedni.</p>
            <p>Egyszer csak ott termett Estella a háta mögött, markotányos ruhában, s gyöngéden,
               nyájasan megszólítá:</p>
            <p>- Mit csinál ön?</p>
            <p>István gróf összerezzent, aztán dúlt arccal felelte:</p>
            <p>- Azt, amit Herodes. Ölöm ezeket az almacsecsemőket. Birkózom az istennel! Aki
               valamit elront, az az istennel száll perbe.</p>
            <p>- Jöjjön fel, feküdjék le, hallom, nem aludt az éjjel, azért olyan kedvetlen.</p>
            <p>- Nem vagyok én kedvetlen, hanem csak bolond. Mert lásd, Estella, az okos ember a
               pondrót szedi le a fákról, hogy a gyümölcsben kárt ne csinálhasson a pondró, én pedig
               magát a gyümöl­csöt tépdesem le virág korában, hogy a pondrónak ne legyen mit ennie.
               A dolog majdnem egyre megy. Igaz-e, Estella? No, felelj hát, de okosan, mert ha nem,
               pofon ütlek.</p>
            <p>Végtelen keserűség, düh ömlött el szavain, s homlokán sötétlő fellegek húzódtak. A
               hozzá intézett kérdésekre visszás feleleteket adott s általában furcsán viselte
               magát. Pamutkay előtt olyasvalamit mondott, hogy fel fogja oszlatni a
               katonaságot.</p>
            <p>A káplán szemrehányást tett neki, hogy elmulasztotta a misét. Először történt két
               évtized óta.</p>
            <p>- Hát van isten? - kérdé tétova tekintettel.</p>
            <p>- Van - felelte a káplán kenetteljesen.</p>
            <p>- Látta? - förmedt rá a gróf és hátat fordított neki.</p>
            <p>A bárányszelíd ember eddig is gyakran vált a hókaeszével minden ok nélkül rabiátussá,
               kötekedővé, de most még valami végtelen lehangoltság s megbánás járult ehhez. Ebéd
               előtt felült a Mókus nevű rőtsárga kancájára és ellovagolt Budetinbe a
               honvédparancsnokhoz, aki felette nyájasan fogadta:</p>
            <p>- Isten hozott, kedves rokon, mit hoztál?</p>
            <p>- A békét. Eljöttem neked megmondani, hogy a háborúból semmi se lesz.</p>
            <p>- Ugyan! De hát miért nem?</p>
            <p>- Mert megszólnának miatta.</p>
            <p>- Mióta lettél oly skrupulózus?</p>
            <p>- Beállottam okos embernek.</p>
            <p>S ezzel elrohant, hasztalan kiáltozta utána a parancsnok:</p>
            <p>- István, István, gondold meg, mit csinálsz!</p>
            <p>Éppen idejében ért haza az ebédhez, mely ma is úgy folyt le, mint mindig, a szokott
               tósztokkal és mozsárdurrogásokkal, csak Behenczy kóstolgatta szórakozottabban az
               ételeket. Amint hivatal valami, megunja az ember. Aztán a sok kóstolgatásban egy idő
               óta másra támadt kedve. Az Estella piros, duzzadt száját szerette volna egyszer
               megkóstolni.</p>
            <p>Hiszen nem lehet az nehéz dolog - de mégis vannak előzményei. Még arra a hitvány
               levesre is rá kell fújni előbb s csak azután viheti az ember a szájához.</p>
            <p>Károly úr elkezdte a negyedik-ötödik pohár bor után az Estella lábait nyomogatni az
               asztal alatt, míg a káplánnal az égitestekről diskurált, a kis medvéről, a nagy
               medvéről, a sánta kaszásról, a fiastyúkról.</p>
            <p>Estella csak állta egy darabig, de aztán felpattant:</p>
            <p>- Ugyan, Behenczy, hagyjon békét! Mit nyomogatja a lábamat? Szóljon nyíltan, ha
               valami baja van. Akar valamit?</p>
            <p>Vidám hahota támadt e váratlan szavakra, csak a káplán pirult el szemérmetesen,
               Pamutkay a hasát fogta nevettében, a lengyel pedig felkurjantott: »Hej, kópé, kópé«,
               s éppen meg akarta a fejebúbját veregetni tréfásan, mikor egyszerre megfagyott benne
               a vér a csodálkozástól, látván, hogy a Behenczy helyén (a mellette való hely) senki
               sem ül.</p>
            <p>- Jézus Mária! - sikoltott fel Estella, s halotti halaványság borította el még csak
               az imént pajzán arcát.</p>
            <p>Ő vette észre legelőbb, hogy a föld megnyílott, s egy szempillanat nem sok, elnyelte
               zaj nélkül Behenczyt székestül, szalvétástól, mely a térdére volt terítve, még csak
               annyit se tudott mondani, hogy »mukk«.</p>
            <p>Dermesztő hangulat támadt. A várúr homlokán vészjósló piros foltok ütődtek ki.</p>
            <p>- Így szoktak bánni a Pongráczok azokkal - mondá fagyosan, mogorván, mintegy
               magyarázatul -, akik a női szemérem ellen vétenek asztaluknál.</p>
            <p>Egy darabig senki sem szakította meg a kínos csendet, melyet a meglepetés okozott,
               mert csak a várnagy ismerte az épület titkait s tudott az asztalon levő gombról is,
               amelynek megnyomása mozgásba hozza a süllyesztőt.</p>
            <p>Ah, ravasz kis Estella. Bizony nem igen volt az ő szemérme megsértve, nem is igen
               botrán­kozott meg a csinos Behenczy fiú kezdeményező lépésein,
               ő csak Pongrácz Istvánnak akarta tudtul adni: »Vedd már észre, te mamlasz, hogy szép
               vagyok, hogy kívánatos vagyok, lám, mások észreveszik.«</p>
            <p>Ördöngős Estella, most végre ki volt elégítve a hiúsága. Pongrácz István fölindult és
               elsüllyesztette a vakmerő vállalkozót, a vetélytársat. Oh, milyen diadalmasan tombolt
               a szíve, s hogy sietett vissza arcába a pillanatnyira eltűnt vér, szemeibe a kacér
               zománc. Hiszen ez egy kis vallomás volt.</p>
            <p>Hangja játszi lett, hajlékony, enyelgő.</p>
            <p>- Ej, ej, uram, ön nagyon kegyetlen. Így bánni ezzel az emberrel. Azért a
               csekélységért.</p>
            <p>- Hát valami csekélységet akart? - kérdé a lengyel alamuszi bambasággal.</p>
            <p>- Nem mondta meg, mit akart - felelte Estella gyermeteg naivitással. - Hiszen nem
               adtak neki rá időt. Nem tudom. Honnan tudnám?</p>
            <p>S ez a kedves, tréfás affektálása az ártatlanságnak éppen őtőle, oly igéző, olyan
               kecses valami volt, hogy az ember szerette volna agyoncsókolni.</p>
            <p>- Akármit akart - fűzte odább a társalgást a lengyel -, de ezt bizonyára nem.</p>
            <p>- Persze. De hát hol is van ő most voltaképpen?</p>
            <p>- Lent a várbörtönben - felelte István gróf, kihez a kérdést intézte Estella.</p>
            <p>- A börtönben? Szent isten! (Ijedten csapta össze a kezeit.) És meddig marad ott?</p>
            <p>- Amíg ki nem eresztem, vagy…</p>
            <p>- Még vagy is van?</p>
            <p>- Vagy amíg le nem fejeztetem.</p>
            <p>Az asztalnál ülők összenéztek. No, ez lenne még csak a komédia. Valóban, a grófon
               gyanús tünetek kezdtek mutatkozni tegnap óta.</p>
            <p>- Nem, az nem lehet - rebegte Estella önkénytelen.</p>
            <p>- Hogyne lehetne - veté ellen a gróf könnyedén s némi csodálkozással, hogy mért ne
               lehetne -, hiszen van pallosunk a fegyvertárban.</p>
            <p>- Persze, persze - válaszolá szelíden, csillapítóan Pamutkay -, de nincsen már
               pallosjogunk.</p>
            <p>- Ostobaság! Nem a jog szeli el a nyakat, hanem a pallos.</p>
            <p>Asztalbontás után elmaradt a mai pénzszórás, a várúr rá se gyújtott, ki se ment a
               tornácra, hanem a szobájába zárkózott. A visszamaradt urak aggodalmasan bújtak össze,
               hogy megbeszéljék a különös incidenst.</p>
            <p>- A gróf szerelmes önbe, kisasszony - vélte a lengyel -, s könnyen elkövet valami
               országra szóló skandalumot. Egy raptus és megvan, olyat talál tenni, hogy arról
               koldulunk vala­mennyien. Mintha percenkint borulna az elméje. Valamit csinálnunk
               kell. Menjen ön utána és kérjen Behenczynek kegyelmet.</p>
            <p>- Ha tudtam volna, ha csak sejtettem volna - tördelte a kezeit Estella, de a
               sopánkodásain keresztülvilágolt az öröm. - Ha úgy van is, de eddig eltitkolta.</p>
            <p>- Eltitkolta-e? - vigyorgott a káplán gonoszul.</p>
            <p>Bármennyire érezte is Estella szerencséjét, nem titkolhatta önmaga előtt másrészt,
               hogy a gróf elméje bizonyos megfeszített állapotban van. Egy húr elpattanhat, egy
               sróf kieshet, tény, hogy a viselkedése meglepő és borzadalmas.</p>
            <p>Hamar átöltözött talpig feketébe. Volt a ruhatárban egy kosztüm, szakasztott a
               Medicis Kataliné, hosszú, uszályos bársony ruha, gyöngyökkel rakott dudoros derékkal
               és ujjakkal, malachit gombocskákkal, szép ametiszt-köves diadémmal. A Pongrácz
               grófnők színdarabokat játszottak itt valaha. Estella felöltözött, átidomította a
               fürtjeit a diadém alá, s aztán parancsolá, hogy az apród fogja az uszályát (tudta,
               mennyire hatnak István grófra a ceremóniák), és lassú, méltóságteljes léptekkel
               benyitott a szobájába.</p>
            <p>A gróf gondolatokba mélyedve, meredten, hülyén nézett maga elé, majd, amint
               fölpillantott, összerázkódék:</p>
            <p>- Katalin! - susogta.</p>
            <p>- Én csak az Estella vagyok, uram!</p>
            <p>- Mit akarsz? - förmedt rá keményen a gróf.</p>
            <p>Estella intett az apródnak, hogy távozzék; akkor aztán közelebb lépett hozzá és
               térdre vetette magát előtte.</p>
            <p>- Kegyelem Behenczynek! Kegyelem!</p>
            <p>- Ugyan ne ízetlenkedj! - felelte István úr teljesen közömbös hangon. - Hadd lakoljon
               a jellemtelen kutya.</p>
            <p>- De hiszen nem tett, uram, voltaképpen semmi rosszat.</p>
            <p>- Hálátlan. Ide vettem a házamhoz, mint földönfutót, s ő mégis hozzád nyúlt, pedig
               azt se tudta, hogy nem vagy-e te a szeretőm? És mégis meg merte cselekedni.</p>
            <p>Újra megjelentek homlokán a veres foltok; a szemei szikráztak és egész testében
               reszketett a dühtől, míg a sánta lábával görcsösen ütögette a padlót.</p>
            <p>Estella érezte, hogy elérkezett a helyzet magaslatára, most erről a pontról kell
               betörnie a szerencse kapuját. Egy villámgyors mozdulattal a grófra vetette magát. Nem
               térdepelt már, hanem a gróf nyakát tartotta átnyalábolva.</p>
            <p>- István, te szeretsz engem!</p>
            <p>István gróf felkacagott, undorszerű mozdulattal igyekezett menekülni.</p>
            <p>- Ugyan eredj! Ne dörgölődj hozzám a testeddel! Hát megőrültél, azt hinni, hogy
               szeretlek. Estella, te ostobább vagy egy libánál. Ugyan no, ereszd el a nyakamat.
               Ejnye, hol az a korbács, te rongy!</p>
            <p>A leány sértődötten szökött fel, megszisszent, mintha egy kígyó marta volna meg,
               elöntötték szemeit a könnyek, de e könnyek alatt már gyúladoztak a villámok.</p>
            <p>Az ajtónál hirtelen visszafordult:</p>
            <p>- Igazán nem szeretsz?</p>
            <p>- Takarodj! - kiáltá utána a várúr közömbösen, könyörtelenül.</p>
            <p>Elment, s künn, túl az ajtón, letörülte a könnyeket, átment a várnagy lakására.</p>
            <p>- Nagy baj van, Kovács bácsi - mondá -, Behenczyt le fogja az úr fejeztetni.</p>
            <p>A szegény, becsületes Kovács János íziben gyomorgörcsöket kapott a hír hallatára.
               Jaj, hamar az ágyba, hozzanak zabzacskót, melegített tányért a gyomrára!</p>
            <p>- Jaj, lelkecském - nyögte -, hisz akkor mi mindnyájan a börtönbe kerülünk. Istenem,
               istenem, hát már csakugyan megyen az esze? Eddig se volt sok, eddig is csak egy csepp
               volt, amennyi csak nekünk volt elég. De most már az sincsen. Hát mit tegyünk, édes
               galambom, kisasszony­kám?</p>
            <p>- Hát semmit se tegyen, János bácsi - felelte Estella -, csak hunyja be a szemét, de
               hunyja be jól, aztán ki ne nyissa jó sokáig. És a többit bízza rám. Mindent én
               vállalok.</p>
            <p>Az öreg úr egyszeribe pedzeni kezdé a dolgot, behunyta a szemeit és a falnak fordult,
               Estella pedig felágaskodott a feje fölé és leakasztá nagy fürgén a drót karikáról a
               rozsdás, öreg börtönkulcsot.</p>
            <p>Estella lábujjhegyen kiosont a szobából, hosszú uszályát maga körül tekerve, lement a
               nyirkos lépcsőkön a börtönig. Nem volt éppen nehéz ráakadni a Behenczy föld alatti
               cellájára, mert éktelen lármával dörömbözött.</p>
            <p>A nehéz ajtókulcs megcsikordult a zárban, Behenczy rekedt ordítása kihallatszott a
               föld alatti folyosóra.</p>
            <p>- Nyisd ki már, bátya, mert dühbe jövök.</p>
            <p>Estella benyitott, de a sötét lyukban sem ő nem látta a foglyot, sem az őt.</p>
            <p>- Micsoda buta tréfa volt az. Kikérem magamnak.</p>
            <p>Behenczy azt hitte, hogy István gróf nyitja rá az ajtót.</p>
            <p>- Lassan, Behenczy - szólt Estella csendesen. - Én vagyok. Ne lármázzon olyan nagyon.
               Mert a dolog nem éppen tréfa.</p>
            <p>- Hogy-hogy? Csak nem vagyok talán komolyan börtönbe vetve? Én, egy magyar főnemes.
               Ilyen még nem történt, mióta a világ áll.</p>
            <p>- Hallgasson. A világ régen áll. Azóta sok történt. Még az is megtörténhetik, hogy
               István gróf lefejezteti.</p>
            <p>- Engem? - szólt meghökkenve, s a fogai vacogni kezdtek. - De hát istenem, miért?
               Azért, hogy a lábait nyomogattam?</p>
            <p>- Azért, mert az elméje elmenőben van…</p>
            <p>- De hisz ebbe beleszól a törvény, az országgyűlés.</p>
            <p>- Beleszólhat, de a fejét vissza nem ragaszthatja a nyakához. És miután csak egy feje
               van…</p>
            <p>- Bizony, csak egy.</p>
            <p>- A régi királyok - sajnos - nem adtak kettőt vagy hármat a báróknak sem.</p>
            <p>- Ha adtak volna is - hasadozott ki az akasztófahumor Behenczyből -, hol lenne az én
               többi fejem már azóta! Oh, Estella - tört ki most siránkozó hangon -, oh, édes
               Estellácska, mentsen meg. Hiszen úgyis maga az oka. Vagyis az én nagy szerelmem.
               Vagyis, hogy megszólalt az asztalnál.</p>
            <p>- Hagyjuk ezt most, hiszen éppen azt jöttem megbeszélni, de úgy látszik, nem lesz
               könnyű dolog. Mert csak a szökésről lehet szó. De innen nem lehet kijutni, csak a
               várudvarra, s mit ér, ha a várudvarról szinte nem lehet kijutni a kapuőrség miatt.
               Hanem talán kigondolok valamit.</p>
            <p>- Oh, Estella - kiáltá most pátosszal -, feleségül veszlek, ha megmentesz. Báróné
               lesz belőled.</p>
            <p>Kár, hogy a sötétben nem lehetett látni Estella arcán a hatást, de a felelet
               hangjában volt valami gúnyoros.</p>
            <p>- No iszen, nagy boldogság is a maga feleségének lenni, bárónénak, éhes macskának
               selyem pántlikával a nyakán. Ej no, hát mit ígér még?</p>
            <p>- Örök hűségemet, Estella.</p>
            <p>- Hm, az örök hűség szép dolog lehet, hanem megfőzve, megsütve nem táplál el két jó
               étvágyú embert.</p>
            <p>- Hát az én tízezer forint járandóságom? Egy hét múlva lesz július elseje. Fölcsípem
               a félévi ötezrest, s úgy élünk belőle kettecskén, ha jól beosztjuk, mint két gerlice
               egy ágon.</p>
            <p>- De ha az ág letörik?</p>
            <p>- Ne kínozz, Estella, adj inkább egy csókot. Huh, egy undok varangyos békára hágtam.
               Tele van ez a hely békákkal, patkányokkal. Ne fuss hát, Estellácska!</p>
            <p>Behenczy Estella után iramodott, hogy átkarolja, de Estella elugrott és az ajtó felé
               menekült.</p>
            <p>- Hát meg sem csókolsz? - lihegte Behenczy.</p>
            <p>- Nem.</p>
            <p>- Hát nem szeretsz és meg sem szabadítasz? - sziszegte tompán, hörögve.</p>
            <p>- Várj - susogta Estella. - Eljövök.</p>
            <p>Ezzel tovaillant, rácsukta újra a börtönajtót, s a föld alatti folyosóról kijutott a
               második vár­udvarra, ahol a cselédek, lovászok, katonák csoportokba verődve beszélték
               az elsüllyedt Behenczy esetét. Egész regekör volt már akkor kiásva az emlékezetekből
               az ördöngős csapó­ajtórul. Még az ős várurak, még talán a Nedeczkyek csináltatták azt
               az ebédlőben.</p>
            <p>Mert hát, ahol vár volt, mindég akadtak afféle legyeskedő lovagok, akik lanttal
               kezdték először az ablak alatt s aztán eljutottak az ebédlőig. Azok a tündérszép
               várasszonyok, akiknek a képeik ott függnek a mennyszínű teremben, bizony azok is
               szerettek belekóstolni az almába (tisztelet a kivételeknek), s néha ők kínálták, mint
               Éva Ádámot, néha pedig hagyták magukat rábeszéltetni. Ha aztán a várúr észrevette,
               bezzeg jó volt a csapóajtó, melyet nem ok nélkül alkalmaztak oda, ahová az asszony a
               legkedvesebb emberét ülteti az asztalnál.</p>
            <p>- Nyergeld fel a lovamat, Matykó! - parancsolá Estella az egyik lovásznak.</p>
            <p>Míg a kis fekete bontalábú lovat nyergelték, azalatt átöltözött szokott háziruhájába,
               kurta, gránátszín dolmányt vett, tengerzöld hosszú szoknyát, s könnyedén pattant a
               nyeregbe, be se téve lábát a kengyelbe.</p>
            <p>Künn a kapunál odaszólt a tisztelgő strázsának.</p>
            <p>- Nini, Makovnyik! (Makovnyik József káplár volt a strázsálók egyike.) Egy zsák
               rózsa­krumplit rendeltem a faluból. Ha valaki elhozná, át ne vegyék, míg én nem
               látom. Mert a múltkor is megcsaltak.</p>
            <p>- Értem, kérem alássan.</p>
            <p>- Várjanak meg vele, vagy ha nem akarna várni az illető, jöjjön el holnap reggel.</p>
            <p>- Igenis, értem.</p>
            <p>Pici sarkantyújával megszúrta a Fecskét és elvágtatott. Még utána nézett a szép
               teremtésnek a strázsa egy kicsinyég. Makovnyik hamiskásan sodorgatta a bajuszát:
               »Uraknak való maszlag«, aztán elnyelte az út pora, mely a délutáni napfény szikrázó
               morzsáival összekeveredve, fehéres, csillámló föllegnek látszott. Ki-kibukkant néha a
               ló és úrnője alakja, de csak halaványan, úgy messziről, mint egy tejben úszó
               légy.</p>
            <p>Estella megállt a legszélső falusi háznál; egyetlen ablaka volt, kék szegéllyel
               körülfestve, s rozmaring-cserép volt benne.</p>
            <p>Aláhajlott lován és bezörgetett:</p>
            <p>- Itthon vagy, Ancsura?</p>
            <p>Csinos, kackiás parasztmenyecske dugta ki a pirospozsgás arcát.</p>
            <p>- Itthon vagyok, »nagyasszonyka«. (Ez volt az Estella titulusa.)</p>
            <p>- Hát az urad itthon van-e?</p>
            <p>- Az uram fát fűrészel az erdőben.</p>
            <p>- No, az jó - felelte Estella, leugrott a lováról és bevezette a kapuajtón az
               udvarra.</p>
            <p>- Kösd be ezt a lovat az istállóba, de szaporán, Ancsura, nincsen veszteni való
               időnk, aztán gyere a szobába és vetkőzz le.</p>
            <p>A lovat bekötötte Ancsurka mihamar, de a vetkőzés furcsának látszott előtte.
               Lesütötte a szemeit és zavartan nézett maga elé.</p>
            <p>- No, szamár. Hiszen nem vagyok én férfi!</p>
            <p>- De mikor mégis szégyenlem magam.</p>
            <p>- De lásd, én is vetkőződöm. Ruhát akarok veled cserélni.</p>
            <p>Ez aztán felbátorítá s még inkább két fényes arany, amit Estella a markába nyomott.
               Egy­másután hullottak le a szoknyák, egyre jobban szépült az egész formás alakja,
               minden szok­nyával nyert. Az üde, egészséges női test illata, vagy a rozmaring
               virágé, betöltötte az egész szobát.</p>
            <p>- Az ingvállat is levessem?</p>
            <p>- Persze.</p>
            <p>- Jaj, de legalább ide ne nézzen, nagyasszonyka.</p>
            <p>Mikor átöltöztek, Estella lett a parasztmenyecske (ejnye, de helyes egy jószág), s
               Ancsura lett az úriasszony.</p>
            <p>- Mármost hozd elő a kordován csizmádat is, meg a kislingelt nagy fehér
               gyolcskendődet, hadd kössem be a fejemet!</p>
            <p>- Teremtő istenem, mi lesz ebből?</p>
            <p>- Semmise, te bohó. Átmégysz azután a kamrába és megtöltesz egy hosszú zsákot
               krumplival. De indulj, egy-kettő-három, szaporán.</p>
            <p>Indult volna, de a hosszú úri szoknyában nem tudott mozogni, minduntalan megbotlott,
               elesett, olyan ügyetlen lett a munkában, mintha egész életében kávén élt volna;
               utoljára is maga Estella rakta meg a zsákot krumplival, aztán fölhajította könnyedén,
               mintha csak egy kásmir sál lenne, a vállára (pehely volt ez az ő acélizmainak), és
               megindult vele ruganyos, hetyke léptekkel a vár felé.</p>
            <p>- Pochválem pan Jézis Krisztus - köszönté a strázsát a kapunál.</p>
            <p>- Mindörökké ámen, édes húgom - felelte az egyik őr -, nincs itthon a »panicska«,
               kilovagolt, de azt üzente, hogy várd meg.</p>
            <p>A csintalan Makovnyik még bele is kötött:</p>
            <p>- Hopsza, valami hernyó van a hátadon - s ezen ürügy alatt egyet csípett a habfehér
               vállán, amelyről a zsák miatt mélyebben lecsúszott az ingváll.</p>
            <p>A menyecske nem jött zavarba, visszafelelt nagy dévajkodva, kackiásan ringatván a
               derekát mozgékony csípőin.</p>
            <p>- Ha kend hernyó, én akkor macska vagyok, ha kend csíp, én karmolok. Nézze meg az
               ember, milyen csúf nagy hernyó!</p>
            <p>Ezzel eltűnt a kapuboltozat alatt, a két emberből álló strázsa pedig járt a magasra
               emelt lándzsákkal tovább is fel s alá, nézegetve alant a varini kéményeket. Legjobban
               füstölt a paplaké. Vajon mit főzhet most a tiszteletes asszony? A vidék álomra
               látszott készülődni. A kihűlt, szelíd tekintetű égbolt éppen csak hogy még
               mosolygott, honnan pedig még egy órával előbb szikraszemerkék szóródtak szét az
               erdőkre, a barna falusi szalmafedelekre. Az alkonyat tompa nyugalma közelgett
               nesztelen lépteivel, s a nap bágyadtan, aléltan ereszkedék a hegyek cikkcakkos kék
               palánkja mögé. Nem volt az már az az előbbi izzó, tündöklő égitest. A melege nélkül,
               a fénye nélkül az is elvesztené a tekintélyét. Olyan haszontalan cifraság volna az
               égen, mint egy vándorló tojássárgája…</p>
            <p>Jó félóra múlva újra mutatkozott a menyecske a boltíves kapu alatt, hol buzogányok,
               csáklyák és bőrvedrek lógtak a falakról. Künn a varini toronyban megkondult az esteli
               harang. Talán szándékosan ezt a percet várta, mikor a strázsa imádkozik és rá nem ér
               incselkedni.</p>
            <p>- Nem jön még az »asszonyka«, bátyikák? Mert már nem várhatom tovább.</p>
            <p>- Hát csak eredj isten hírével, fiacskám. Hátrahagyta az asszony, hogy gyere el
               reggel.</p>
            <p>Szíve hangosan dobogott a félelemtől. Jaj, ha valamelyik megtapogatja a zsákot!</p>
            <p>Már künn volt, szabadabban lélegzett fel s nekibátorodott léptekkel ereszkedett le a
               várkaputól a keskeny gyalogösvényre, mely mogyoróbokrok és páfrányok között
               levezetett a Roch-erdőbe. Szeretett volna sietni, de a zsák nehéz volt, még neki, az
               akrobatanőnek is. Csak bent az erdőben, a fenyők közt, eresztette le lihegve,
               fújva.</p>
            <p>- No, gyere ki már. Oh, de borzasztó nehéz vagy.</p>
            <p>A megoldott zsákból Behenczy Károly bújt elő. Legelső dolga volt az összekuszált
               haját, bajuszát megigazítani, aztán teleszívni tüdejét a málnaillatos erdei
               levegővel.</p>
            <p>- Majd megfúltam ebben az átkozott zsákban. No, csakhogy itt vagyunk, de már most
               hova, merre? Mit gondol a báróné?
            </p>
            <p>Estella a szeme közé mosolygott, míg a kendőjével a verejtéket törülgette felhevült
               arcáról. Csurom-csap volt a szép rőt haja is.</p>
            <p>- Amerre akarod, te cudar. - S tenyerével megveregette, megpaskolta szerelmesen,
               incselkedően a balpofáját.</p>
            <p>Köröskörül mély csend volt. Az erdő költészetet lehelt. Néha egy madár mozdult meg a
               gallyon vagy a fészekben, az erdő füvei között egy gyík suhant, s újra csönd támadt.
               Mintha hallani lehetne a föld páráját… ha nem zavarná a lapusnyai kenderáztatókból
               idehangzó béka­kuruttyolás. Az az időpont az, mikor a természet ruhát vált.
               Kocsonyaszerű vonalak ereszked­nek alá az égből lassan, szinte láthatatlanul. A
               legszemérmesebb asszony se tudná annyira észrevétlenül átcserélni az ingét, mint a
               természet. A színek jönnek, mennek, illannak gyorsan, mind-mind barnábbnak adva
               helyet. Mintha egy láthatatlan, óriás kéz a festékeit keverné ebben a nagy tégelyben
               (amit mi világnak mondunk), s addig vegyítene a fehérbe barnát, barnábbat,
               legbarnábbat, míg egyszer csak hopp - éjszaka van.</p>
            <p>- Gyere, siessünk, báróné, mert hátha üldözőbe vesznek.</p>
            <p>*</p>
            <p>És most már térjünk vissza a bolond Pongrácz Istvánhoz. De hát
               igazán bolond volt-e?</p>
            <p>Az isten tudja. Mi nem. Mit tud az ember, hogy ítélkezni merjen egy koponya tartalma
               felett, a maga koponyájának az erejével.</p>
            <p>Valóságos szemtelenség volna. A legbölcsebb ember is húzza meg magát szerényen. Mert
               miből áll a nagy bölcsessége? Talán abból, hogy legfeljebb egy félrőffel tovább lát a
               másiknál, a közönséges eszűnél, egy félrőffel, egy olyan horizontba, amely egy billió
               mérföldre terjed. Az egész mély látás csak egy valamivel kisebb vakság. Hát érdemes
               ezért a csekélységért annyi hűhót csinálni? Szétosztályozni az embereket, hogy ezek
               az okosak, emezek a nem okosak, azok a bolondok, mintha a mákszemeket szétraknák: kis
               mákszemek, nagy mákszemek.</p>
            <p>Megállapodott határozatot akarnának hozni Pongrácz felett, hogy mi van a
               koponyájában; zűrzavar van-e ott, a szerkezetben rendellenesség vagy vízzel van-e
               elöntve az agyvelő?</p>
            <p>Ugyan - hát látunk mi oda? Hiszen ti bölcs emberek, nem hogy egy fejet belülről, de
               egy fejről levett cilinderkalapot ha megnéztek, de jól megnéztek (magam tapasztaltam
               akárhányszor), nem vagytok képesek a falon még körülbelül sem
               eltalálni, hogy az a kalap a földre téve meddig ér fel - s ti akarnátok meghatározni,
               mekkora nagy és mekkora kicsiny egy koponya belülről?
            </p>
            <p>Könnyű kimondani könnyedén Pongráczról, hogy a bolondokházába való, de biztosak
               vagytok-e abban, hogy ma az lenne a véleményetek róla, akkor is, ha ezelőtt négyszáz
               esztendővel él, s húszezer katonája lett volna?</p>
            <p>Ugye nem? Ugye csak annyit lehet megállapítani higgadtan, hogy Pongrácz István egy
               vissza­maradt bölény, egy későn született ember, mint ahogy vannak előre született emberek, akiket szinte hajlandók a bolondokházába küldeni
               szűkeszű kortársaik.</p>
            <p>Íme tehát az a hübnere a ti óriási bölcsességteknek, hogy mindenelőtt kívántatik, pontos, alkalmas időben való megjelenés a világon. Ez a nagy
               archimedesi pont, ahonnan ítélkeztek.</p>
            <p>S még jó, aki előre születik - mert azt még megérti, megbecsüli egy eljövendő kor és
               szánón mosolyog felettetek, bolondokon, akik fölfogni nem tudtátok, de mit tegyen egy
                  elkésett lény, például a mi Pongráczunk; annak a kora
               vissza nem térhet tanúságot tenni a józansága mellett. Azért kell az elkésett embert
               nagyobb óvatossággal tárgyalni, nagyobb kímélettel elemezni.</p>
            <p>Éppen lefeküdt volt már későn este és a lábait vakarta az apród, amikor Ferenc diák,
               hóna alatt a krónikával, azt a hírt hozta, hogy Estella délután kilovagolt és még
               mostanáig se tért haza.</p>
            <p>»Hadd fújja ki magát a szabad levegőn« - gondolta a várúr, eszébe jutván az ebéd
               utáni jelenet, s nyugodtan intett a diáknak, hogy olvasson.</p>
            <p>De még két-három lapot se fordított, mikor egyszerre csak megkondult a vártoronyban a
               lármaharang, szaggatottan, féloldalra verten: bim-bum! bim-bum!</p>
            <p>Fürgén ugrott ki ágyából a várúr! Ez a veszély szava! A veszély gondolata
               gyönyörűséget okozott neki, visszaadta kedvét, ruganyosságát. Bezzeg a diák ijedtében
               még fület se csinált a könyvben.</p>
            <p>Egy perc alatt felöltözött s künn termett a gyülekező, megriadt várnép között.</p>
            <p>- Mi a baj? - szólott le férfias, csengő hangon.</p>
            <p>- Megszökött a rab - hörögte Kovács várnagy.</p>
            <p>- Semmi az - felelte a várúr hidegen, nyugodtan -, arra valók vagytok, hogy
               elfogjátok. Nyolc »kozák« azonnal lóra üljön és visszahozza.</p>
            <p>Egy perc alatt már nyeregben ültek a kozákok. Tetszett a gyorsaság István grófnak, a
               zaj, a harcias kép az éjben, a megcsillanó lámpások, a fegyvercsörgés, az induló
               paripák lábdobaja, mindez szinte visszacserélte a vígabb lelkét, jókedvűen
               petyegetett az ujjaival.</p>
            <p>…De hogyan szökhetett meg Behenczy? Ez volt az első fölmerült kérdés. Nosza, hamar
               törvényszéket ülni, vizsgálatot tartani, tanúkat kihallgatni. Meg kell gyújtani a
               fáklyákat. Költsétek fel a káplánt, hadd hozza el a feszületet. Eskü alatt tegyen
               vallomást mindenki. Jaj a fejének, aki vétekben leledzik.</p>
            <p>No, ugyan nem volt nehéz az igazságot utolérni, fölösmerni. Ott terpeszkedett, mint
               egy keresztbe tett gerenda a találgatás útján. Az őrök láttak bejönni egy
               parasztasszonyt, krumplis­zsákkal a vállán, a várnagy látott a börtönben egy zsáknyi
               krumplit szétgurulva, az őrök újra láttak egy asszonyt kimenni teli zsákkal. Hát vagy
               az történt, hogy Behenczy átváltozott a börtönben burgonyává, de ez nem valószínű,
               vagy az, hogy őt vitte ki a zsákos asszony, aki nem lehetett más, mint Estella. Olyan
               világos ez, mint a napfény. Ilyen vakmerőség, ilyen furfang! Maguk az ördögök
               ringatták annak a perszónának a bölcsőjét.</p>
            <p>- E leányzónál kettős bűntény forog fenn, ezredes - mondá István gróf Pamutkayhoz,
               meg­elégedetten simogatván a szakállát. - Egy az, hogy megszöktette a rabomat,
               hűtlenség és árulás; a másik bűntény az, hogy ő maga megszökött.</p>
            <p>- Ő nem volt rab.</p>
            <p>- De a patvarba, az én tulajdonom volt. Pénzért vettem. Hatszáz forintot fizettem
               érte. Számítsa csak ki, Bakra barátom, mennyi volna az most hét év múltán a kamatok
               kamataival.</p>
            <p>Ferenc diák futott a kancelláriába a számításokat megtenni, a várúr pedig másik nyolc
               kozákot rendelt küldeni az elsők után, hogy ne csak Behenczyt fogják el, éppen úgy
               Estellát, vissza­hozván őt poklok-poklából is vasra verve.</p>
            <p>- De jól megmagyarázza nekik kegyelmed, Kovács uram, mert ha most valamit
               elfelejtünk, nincs többé harmadik nyolc kozákunk utánuk szalasztani.</p>
            <p>(Tizenhat veres nadrágos »kozákból« állott az állandó lovasság.)</p>
            <p>Majd Pruzsinszkyhoz fordult s barátságosan veregette meg a vállát.</p>
            <p>- Tudtam, hogy történnie kell valaminek, éreztem, mert lásd, lengyelkém, már nagyon
               üres színtelen volt a világ, egészen elposványosodva. Már azon gondolkoztam, hogy
               talán elválunk egymástól.</p>
            <p>- Már hogy éntőlem? - kérdé a lengyel megriadva.</p>
            <p>- Nem, éntőlem a világ.</p>
            <p>- Ne beszélj így, István! - hebegte a lengyel elérzékenyülve - mit csinálnék én nálad
               nélkül?</p>
            <p>- Most már szó se legyen róla, hanem lefekvés előtt igyunk meg egy kupica bort,
               Pruzsinszky. Mit szólasz hozzá, vén cimbora?</p>
            <p>- Hát bánja a szösz!</p>
            <p>Bort hozatott a dolgozószobájába s billikomokat; az elsőt ráköszönté Medicis
               Katalinra s kiüríté egyhuzamra. A második billikommal felköszönté Lengyelországot.
               Pruzsinszky sírva fakadt a tószt alatt, mint egy gyermek. Istvánnak megesett a szíve
               rajta s elkezdte vigasztalni.</p>
            <p>- Ne bőgj, te vén kappan, mert megharagszom.</p>
            <p>- Szegény édes hazám, szegény Lengyelország - zokogta egyre keservesebben
               Pruzsinszky.</p>
            <p>A várúr egy hatalmasat ütött öklével az asztalra és a szemei lázas fényben
               ragyogtak.</p>
            <p>- No, csak ne sírj hát… visszaállítom. Ha megharagszom, visszaállítom.</p>
            <p>A kabát ujjait felgyűrte s hatalmas izmú ökleit meglóbázta. Ereiben a vér szilajan
               kezdett nyargalni s halántékai lüktettek. E percben szentül hitte, hogy csak akarnia
               kell és visszaállítja a Szaniszló kedvéért Lengyelországot.</p>
            <p>Pruzsinszky a nyakába borult s mennyre-földre esküdözött, hogy ilyen hősi, vakmerő
               szív még nem dobogott emberi testben I. Napóleon óta.</p>
            <p>Így ittak-iddogáltak egész hajnalig, akkorra már egyenkint szállingóztak vissza a
               kozákok, hogy a szökevényeknek még a nyomát se találták.</p>
            <p>- Pedig meg kell keríteni a leányt. Ha a föld mélyéből ásatom is ki. Szamarak
               vagytok, kozákok.</p>
            <p>Másnap Ferenc diákot küldte ki, mint kémet. Ferenc diák ügyes fickó, beutazza a
               szomszéd városokat és kiszimatolja, hol vannak.</p>
            <p>A lengyel is erővel vele akart menni (gondolta, egy-két görbe napot csinálhat
               Zsolnán, Teschenben), s tíz aranyat kért a várúrtól kölcsön.</p>
            <p>- Nem lehet - felelte István gróf nagy ravaszul. - Hová gondolsz, Szaniszló? Ne légy,
               kérlek, olyan könnyelmű. Minden garast össze kell raknunk a nagy célra, ha vissza
               akarjuk állítani a hazádat.</p>
            <p>Pruzsinszky azonban könnyelmű volt, s sok rábeszélés és huzavona után (mert készpénzt
               nem szeretett kölcsönözni István gróf), akként lett meg az alku, hogy adjon hát
               legalább öt aranyat - és inkább ne állítsa vissza Lengyelországot.</p>
            <p>Ferenc diák és Szaniszló egy egész hétig oda voltak, míg végre meghozták a hírt, hogy
               Behenczy Estellával Besztercebányára ment, és most ott éldegélnek, mint két turbékoló
               galamb.</p>
            <p>- Nem soká éldegélnek - felelte nyugodtan Pongrácz István. - Írjon, domine, azonnal
               egy levelet a besztercebányai magisztrátusnak, hogy a leányzót, mint tulajdonomat,
               ezen levelemet átadó emberemtől küldjék vissza. A stílusra nézve vegye mintául vitéz
               elődünknek, Szent­miklósi Pongrácznak a pozsonyiakhoz írt levelét. Aztán hozza be
               aláírni.</p>
            <p>Kerek malacfark módjára kunkorodó, ódon betűkkel, vörös tintájú pompás iniciáléval
               írta meg a levelet ekképpen:</p>
            <p>
               »Óvári és Szentmiklósi gróf Pongrácz István, Nedecvár örökös ura,
                  üdvözletét küldi Besztercebánya magisztrátusának! Báró Behenczy Károly nevű ifjú
                  Estella nevű, tulaj­donunkat képező leányzóval, kit hatszáz o. é. forintokért
                  vettünk vala a zsolnai komé­diásoktól, megszökvén, tartózkodása Besztercebányán
                  vagyon, ennek folytán tehát felszólítjuk a nemes várost, hogy a leányzót
                  haladéktalanul letartóztatván, e levelet átadó megbízott híveinknek, névszerint
                  Szurina Pál őrmesternek és Komár György káplárnak kezeibe szolgáltassák. Kikhez is
                  hajlandók maradtunk.
            </p>
            <p>
               Gr. Pongrácz Istv.« 
            </p>
            <p>István gróf átnézte az iratot s megelégedetten bólintgatta fejét és csettentett a
               nyelvével:</p>
            <p>- Jó, nagyon jó, hanem még szúrja be ezt: »egyébként kő kövön nem
                  marad Besztercén, mivelhogy a földdel tétetik egyenlővé.« Legszebb, amice, a
               világosság, az őszinteség. Nem illik zsákban macskát árulni.</p>
            <p>A diák beírta a fenyegető passzust is, István gróf aláírta a nevét; beporozta,
               ráütötte aztán pecsétgyűrűjével a sigillumot, trombitát tartó kéz, fölötte egy
               csillag, s személyesen vitte le a már nyeregben ülő Szurinának és Komárnak.</p>
            <p>- Adják ezt át kendtek a város polgármesterének, sehol se pihenve.</p>
            <p>Egy harmadik lovat is vittek magukkal, egy kis szürke kancát vezetéken, sárga
               asszony­nyereggel; ez lesz az Estellának.</p>
            <p>Érdekfeszülten várta a vár népe, míg visszatérnek; különösen a káplán volt izgatott.
               Az eléjök is ment titokban, várni őket másnap, egész a zsolnai hídig; mert hát a
               megtért bárány mindenha becses az úr előtt, illő, hogy a szolga is megbecsülje.</p>
            <p>De sajnos, a lány nélkül jövének vissza a követek és csak harmadnapra. A toronyőr
               messziről tülkölt, mikor a két lovas alakja feltűnt a varini úton.</p>
            <p>A vár népe kicsődült a kapu elé, maga István gróf is ott várta a követeit.</p>
            <p>- Hát a leány hol van? - kiáltá eléjök zordonan.</p>
            <p>Szurina leugrott a lováról és előadta remegő hangon, hogy megérkezvén
               Besztercebányára, átadá a levelet a polgármesternek a városházán, aki is föltevén
               pápaszemét, elolvasá azt és ezt az üzenetet küldötte:</p>
            <p>- Mondjátok meg az uratoknak, vigye szegény fejét valami hideg zuhany alá, ahelyett,
               hogy ilyen leveleket firkáljon.</p>
            <p>Pongrácz István homlokán megjelentek a szokott piros foltok.</p>
            <p>- Azt mondta? - hörgé tompán. - Igazán azt mondta?</p>
            <p>- Szórul-szóra mondta és sorba adta a levelet a többi uraknak, akik hasukat fogták a
               kacagástól. Mi a Komár komámmal nem akartuk ennyibe hagyni és kijelentettük, hogy a
               lány nélkül egy tapodtat se megyünk, mire aztán ránk rivallt haragosan:
               »Kikorbácsoltatlak benne­teket a városból a hajdúim által.«</p>
            <p>Szentmiklósi Pongrácz ivadéka felordított, mint a sebzett oroszlán.</p>
            <p>- Kikorbácsoltatja az én követeimet! Borzasztó!</p>
            <p>Aztán felkiáltott a toronyőrhöz:</p>
            <p>- Kongasd meg, Korenyák, azt a vészharangot! Kongasd! Kongasd!</p>
            <p>Majd a várnéphez fordult:</p>
            <p>- Mindenki készüljön! Köszörüljétek a kardokat, tisztogassátok ki a fegyvereket, az
               ágyúkat. Reggelre indulunk Beszterce ellen!</p>
            <p>Teljes két óráig zúgott a harang, azalatt összegyűltek a katonakötelezett parasztok a
               környék­ről.</p>
            <p>- Reggelre indulunk Beszterce ellen! Mindenki búcsúzzon el a családjától és hajnalra
               itt legyen fegyverbe öltözni!</p>
            <p>Jaj neked, Beszterce! Csak volt, többé nem lesz ilyen nevű város. Megehetik a
               mappáikat a könyv­kereskedők! Szegény könyvkereskedők! (Pruzsinszky fogta fel erről
               az oldaláról a közelgő katasztrófát.)</p>
            <p>Egész éjjel folyt a lázas hadi készülődés, egy lélek se hunyta le a szemét. Maga
               István gróf ügyelt, tett, rendelkezett, egy percet se vesztvén. Zaj, elevenség,
               nyüzsgés verte fel az ősfalak csendjét a lobogó fáklyák fényénél. De készen is lett
               reggelre minden. A fölkelő nappal végigkígyózott a hadba induló tábor a budetini
               úton. Ha le nem csapták volna Marst az istenek közül (mert még az se állandó
               foglalkozás a gonosz földi férgek miatt), bizony élvezete lett volna az égből ezt a
               hadi népet látni.</p>
            <p>Elöl maga Pongrácz István lépkedett Waterloo nevű fekete angol kancán, Zrínyi-nyakú
               magyar köntösben, kócsagos kalpaggal; villogó, kivont kardján pajkosan futkostak a
               napsugarak.</p>
            <p>Mellette balról Kovács várnagy ment széles fringiával, a »Palkó« remondán.</p>
            <p>Utánok Mravák Mátyás vitte magasra emelve a Pongrácz-család zászlaját; játszi szellő
               vígan suhog­tatta a finom selymet, hol begöngyölgette, hol kibontogatta negédesen a
               kéklő címer­pajzs kevély jelvényeit.</p>
            <p>A zászló nyomában két apród poroszkált két zömök pónin, hosszú, szőke hajuk
               végig­hullám­zott ezüstpaszomántos dolmánykáikon; kis gyíklesőt viseltek; azonfelül
               az egyik a várúr kulacsát vitte, a másik a rubinttal kirakott kötésű imakönyvét.</p>
            <p>Méltóságteljesen kidüllesztett mellel vitte a szép művű ezüst családi buzogányt az
               óriás termetű Kral Demeter.</p>
            <p>Egy filozóf kinézésű szamár egy dobot húzott nagy flegmával. Semmi indulat, semmi
               harag nem látszott rajta Beszterce ellen.</p>
            <p>Mögötte két bocskoros tót baktatott gyalog, póznákra kötött lámpákkal, ezek voltak a
               lámpavivők, éjjeli menetek esetére.</p>
            <p>Egy szekéren ócska napernyő alatt ült balról a szakács, jobbról a káplán. Szemben
               velök két röhögő konyhaszolgáló.</p>
            <p>Most következett a híres lapusnyai banda trombitás hangszerekkel. Nyolcan voltak,
               csinos, fekete zsinórzatú halinákban, újdonatúj bocskorokban, kalapjaik körül
               madzagra fűzött csigák képezték a nagyobb díszt.</p>
            <p>Jaj, de most kavarog rémséges porfelhő. Még a nap is mintha elbújna félelmében.
               Jönnek a kozákok! Hogy táncol a lovuk… hogy csillognak-villognak a patkók. Hát még a
               lándzsáik! Tizenhat derék, válogatott lovas, egy-egy liliom mindenik. Piros
               leffentyűs kalpagjuk, piros dolmányuk, nadrágjuk miatt úgy néznek ki messziről,
               mintha egy csomó pipacs szaladna a búzák között.</p>
            <p>Hej, amerre mennek, nyíljatok ki arra muskátlis ablakok!</p>
            <p>A kozákok rendjét nyolc muskétás ágyú váltja fel kis kerekeken, apró hegyi lovak
               által vontatva; mindenik ágyún egy beszkidi zsivány ül pipával az agyarán. Ez, úgy
               látszik, a tüzérségi uniformishoz tartozik.</p>
            <p>Vidám kurjongatás, énekszó, röhögés hangzik fel.</p>
            <p>Az egyik gyalogos (mert az ágyuk után a gyalogosok masíroznak) egy békát látott a
               garádban és hirtelen a lándzsájára tűzte, torkaszakadtából kiabálván:</p>
            <p>- Az első halott! Az első halott!</p>
            <p>Szerencse, hogy messze a vezér, mert nem engedné ezt a minden komolyságot nélkülöző
               tréfát.</p>
            <p>A daliás Bakra vezeti a gyalogságot, számszerint száz és néhány embert. Itt vonul el
               az egész nemzeti történelem, az ősök katonái, fegyvernemei. Makovnyik nehéz páncélba
               van öltözve, tollas sisakkal a fején, a mellén egy kereszt Bouillon Gottfried
               korából. Szurina a Mátyás fekete-seregéből való, ott a halálfej a kalpagján. A
               Szlimak János uniformisát Csák Máté valamelyik katonája viselte, a Barinka Gyuro nagy
               fején egy színehagyott sárga turbán ül, míg a hosszú kaftán leér a bocskor
               felkunkorodó hegyéig. A Kovács Pali izmos tagjaira hasított ujjú zöld atilla simul.
               Kontopek Andráson a hajdani kék drabantok habitusa lötyög - de győzné azt az ördög
               elszámlálni. Holta napjáig volna mit tanulni ezeken egy jóravaló szabónak.</p>
            <p>Ahol a sereg véget ér, két sárga-fekete szekérnek vagyon kezdődése: ezek a kimustrált
               tölténykocsik, amiket a budetini honvédségtől vásárolt István gróf. A kocsi mindenik
               oldalán három-három lyuk van kivágva, s ezek mindenikéből egy-egy mozsár
               félelemgerjesztő, sötét torka néz ki.</p>
            <p>Minden szekér elé hat ökör van fogva, különös találmánnyal a szarvaikon. Ez egy a
               szarvra húzott vasgyűrű, s abból csillagszerűen apró, éles lándzsák meredeznek. Az
               ökröket Beszterce kapujánál kifogják s ráeresztik öldöklésre fegyverzett szarvaikkal
               a lakosságra. De iszen nagy hadi talentum Forget uram, lévén ez az ő találmánya.</p>
            <p>Leghátulra maradt az élelmezési társzekér, négy akós pálinkás hordóval, egy garmada
               cipóval és néhány zsák krumplival megrakva. A krumplis zsákok tetején Pruzsinszky
               Szaniszló szunyókál hanyattfekve. A kocsi minden lőcsére kívülről egy-egy oldal
               szalonna van akasztva. Vétek isten ellen, mert a hozzá súrlódó kerekek egész vályút
               ásnak a becses csemegében, s útközben a kutyák egész falkában rohannak és ugatnak az
               »ízletes« jármű mögött.</p>
            <p>De azért a menet egészében méltóságteljesen, fönségesen kígyózik a budetini úton. A
               szűzies napfény nevetve táncol a kopjákon, lándzsákon s átsiklik enyelegni a
               karabélyokra, a puskákra, a szél a hadi sisakok tollaival, forgóival pajkoskodik, a
               búzavetések ijedten futnak, futnak, a fenyveserdők, amerre mennek, azt látszanak
               huhogni-zúgni:</p>
            <p>- Jaj Besztercének! Jaj Besztercének!</p>
            <p>Míg az anyaföld remegve dobban az ágyúk és lovak dübörgésétől.</p>
            <p> </p>
         </div>
         <div type="chapter">
            <head>MÁSODIK RÉSZKEDÉLYES ATYAFIAK
            </head>
            <p>Az árkádos piacú Zsolna városában élt sok-sok esztendővel ezelőtt egy Trnowszky nevű
               vaskereskedő, akinek három fia volt, Péter, György és Gáspár. Mikor a fiúk
               fölcseperedtek, a haldokló öreg úr pályaválasztásra szólította őket. Péter, a
               legidősebb, azt mondta: »Én a méhekre vetem magam. Ezek a derék, szorgalmas állatkák
               majd engem is táplálnak.« És lett Péterből viaszkereskedő. Egy egész országrészből ő
               vette meg a sejteket és a mézet. Egy egész országrész méhei voltak az ő
               rabszolgái.</p>
            <p>A középső fiú, György, másképp okoskodott:</p>
            <p>- Én orvos leszek, apám. Az én elementumom az emberek. A méheknek csak mézök van;
               igaz, hogy abból lehet pénzt csinálni, de az emberek harisnyáiban már készen állnak a
               szép lázsiás tallérok. Én ezekre utazom. Amikor beteg az ember, kutyába sem veszi a
               pénzt. S egyszer valamikor mindenki megbetegszik.</p>
            <p>Erre az okoskodásra is helyeslően bólintott a vén Trnowszky. »Jó, hát tanuld ki a
               doktor­ságot!« A harmadik fiú, a Gáspár, más nézeten volt, mint a testvérei:</p>
            <p>- Az összes élőlények közül a legtiszteletreméltóbb, apámuram, a birka: húsa is van,
               gyapja is van, teje is van. És ha egy garast teszünk bele, visszaad helyette egy
               forintot. Hát én juhokkal fogok gazdálkodni.</p>
            <p>Az apa mindenik fiának háromezer forintot hagyott - mondván a halálos ágyán:</p>
            <p>- Helyeslem a terveiteket, csináljátok! Én majd az égből nézni fogom.</p>
            <p>Nézte-e, nem nézte-e, nem az én gondom, de hogyha nézte, hát láthatta, hogy az a fia
               is meggazdagodott, amelyik mézzel-viasszal (»vostyinával«, ahogy a tótok mondják)
               dolgozott, az is, aki a birkákra vetette magát. - Könnyű volt ez, kivált azokban az
               időkben, mikor még a legelő nem volt elkülönítve.</p>
            <p>A tót városokban és falvakban a szegény embereknek nem voltak birkáik. Néhány darab
               birkát talán szerezhetett volna egyik-másik, de azért nem érdemes juhászt tartani. Ha
               aztán valaki sok birkát összeszerzett, szabadon legeltethette a közös legelőn. A
               birkákat az egész város kosztolta, de a birkák azért csak Trnowszky Gáspárt
               jutalmazták.</p>
            <p>Ami a méheket illeti, a méhek meg éppenséggel szocialisták.
               Bliktri azoknak birtok-viszonyok, telekkönyvek. Ahol egy virágot találnak, legyen
               ebben vagy amabban a határban az útszélen, vagy a pap kertjében, vagy a
               Vietorisz-kisasszonyok nyitott ablakában, az az övék - s aki ezek kiélvezésében meg
               akarná őket karhatalommal akadályozni, abba egyszerűen beleeresztik a fullánkjukat és
               punktum; nincs ellene apelláta.</p>
            <p>A két testvér egy idő múlva megtollasodott, s jól elhelyezvén a pénzeiket, idők
               folytával Zsolna város leggazdagabb, legtekintélyesebb polgárai lettek - rettentő
               gyűlölséggel viseltetvén egymás iránt; nem volt az a piszok (a »Matica« által kiadott
               szótárban), amit egymásra ne kiabáltak volna - de a nagy antagonizmus dacára mind a
               ketten inkarnátus pánszlávok voltak, s mind a ketten eljártak Turócszentmártonba a
               gyűlésekre, melyeket - zárójelben legyen itt megjegyezve - a múlt évben akként zavart
               meg a nedeci gróf Pongrácz István, hogy négylovas társzekéren állított be a főpiacra,
               ahol a gyűlés folyt szabad ég alatt (éppen az ifjú Hurban szónokolt); lerakatott
               pedig az inasaival a szekérről húsz ebet, nyakukra, farkukra kötött csörgettyűkkel.
               Széteresztették azokat a szónoklatot hallgató tót hazafiak közé, melyhez fogható
               ugatást és csörömpölést tanúk állítása szerint még nem hallottak emberi fülek.</p>
            <p>De bocsánat a kitérésért, mert nem a Pongrácz gróf kultúrmissziójáról van itt szó (ahogy ő nevezte e rossz tréfát), sem arról,
               hogy az ifjú Hurban és a következő szónokok beszédjeit valóságosan a kutyák nyelték
               el (végre is, aki jobban győzi a szájával), hanem a két testvér egyenetlenségét volna
               feladatom kiszínezni, amely mindenben nyilvánult; követválasztásnál, ha az egyik
               Deák-párti jelöltet támogatott, a másik akkor okvetlenül Tiszáékra szavazott (akár
               megengedte Kubicza, akár nem), ha az egyik rétet vagy házat akart vásárolni és azt a
               másik megtudta, okvetlenül odament az eladóhoz, inkább ráígért egy csomó pénzt, csak
               hogy elkaparinthassa az orra elől.</p>
            <p>Péter, a viaszkereskedő, sohasem házasodott meg, azt hozva fel indoklásul:</p>
            <p>- Nem vagyok szamár, hogy amit keservesen szerzek, azzal az asszonyom az utcákat
               sepregesse (Péter selyemrokolyákra célzott).</p>
            <p>Gáspár pedig szinte nem volt szamár, ámbátor háromszor házasodott meg, ekképpen
               vélekedvén:</p>
            <p>- Az asszony mindig hoz valamicskét!</p>
            <p>Két asszonyt temetett el, de csak egyszer keresztelt (jó is, mert az efféle sokba
               kerül). Az első feleségétől, Petrás Zsuzsannától maradt egy fia, akit úrnak
               taníttatott Selmecbányán.</p>
            <p>Hogy a harmadik testvérről is számot adjunk, hát bizony a Gyuri szamár volt.
               Kitanulta a doktorságot, de el is költötte, amíg tanult a háromezer forintnyi
               örökségét (elnyelték a könyvek és a nagy leckepénzek az egyetemen), s azután se
               boldogult. Az emberek gyógyítása hálátlan mesterség Zsolnán. Micsoda idea is volt az
               tőle! Zsolnán, abban a jó hegyi levegőben, hol venné magát a beteg ember? S azonfelül
               is jó, szelíd nép a tót, ha jön a halál, nem kötekedik az vele, nem disputál, nem
               erősködik, hogy »nem megyek, maradni akarok, iszom azt, iszom ezt, még amazt is
               megpróbálom«, nem szalajt orvoshoz, patikába, hanem megadja magát »pod szmrty!«
               (gyere halál!) és behunyja szemeit az örökkévaló álomra. Ha éppen próbálna is
               valamit, hát legfeljebb áthajtat a rajeci fürdőbe, hogy egy pár marasztaló köpölyt
               tegyenek a másvilágra kérezkedő testére.</p>
            <p>Szomorú, végtelenül szomorú viszonyok ezek orvosi szempontból. A paraszt
               mindenekelőtt nem beteg, de ha mégis beteg, nem gyógyíttatja magát, de ha mégis
               gyógyíttatja magát, nem fizet, mert nincs pénze. Ami az urat illeti, az ugyan szokott
               beteg lenni, és az néha gyógyíttatja is magát, és pénze is van néha, de mégse fizet
               néha se, hanem inkább azt mondja a doktornak jutalom fejében:</p>
            <p>- Legyünk, barátocskám, ezentúl pertu.</p>
            <p>Dr. Trnowszky tehát szerzett sok jó pertubarátot egy életen át tartó praxis alatt, de
               olyan szegényül halt meg, hogy a temetés is alig futotta ki a vagyonkájából,
               hátrahagyván egy csomó cókmókot, nehány rossz bútort, orvosi szerszámokat, és egy
               tizenegy éves kisleánykát, Apollóniát.</p>
            <p>Gyönyörű leány-palánta volt, nemes, ovál arcán valami édes, szomorú kifejezéssel,
               hosszú pilláktól árnyékolt szemei üde, nedves fényben kéklettek; hát még az a
               szépséges kalászszín haj­koszorú a fején! Egy arra csatangoló híres festő meglátta,
               eszébe ötlött, hogy a Mi Asszonyunk, országunk patrónája, körülbelül így nézhetett ki
               gyermekkorában, lefestette, s képét (mely most egyik nemzeti gyűjteményünkben van)
               »Mária gyermekkora« címen sokat magasztalták akkoriban a hírlapok.</p>
            <p>A szegény doktor halála napján Blázy Miklós uram, a polgármester, találkozott az
               utcán Trnowszky Gáspárral s annyira ellágyította, beszélgetvén a gyászesetről, hogy
               az késznek ajánlkozott a kis Apollóniát magához venni s gyámságát elvállalni; amiért
               legott dicsérni kezdték városszerte. Lám, mégis van a fösvény kutyában egy szemernyi
               szív.</p>
            <p>Nosza, meghallván ezeket, dühbe jött Trnowszky Péter, rohan a városházára lóhalálban,
               hogy ő akarja a gyámságot elvállalni, neki úgy sincs gyermeke, de meg annál a
               gazembernél úgyis tönkremenne a gyermek stb.</p>
            <p>Mire Blázy uram megnyugtatta.</p>
            <p>- No, hát ön lesz a gyám. Gáspár úgyis csak ímmel-ámmal vállalkozott.</p>
            <p>Híre ment Gáspárhoz a Péter lépéseinek. No iszen, az kellett, ízében csörtetett a
               városházára, miután ő vállalkozott elsőnek a lánykáról gondoskodni, magának követeli
               a gyámi tisztet, vagy különben vonja le ebből a konzekvenciákat a városi
               magisztrátus.</p>
            <p>A polgármester, mint minden opportunista, zavarba jött, nem bírta magát többé
               elhatározni. Mind a két Trnowszky egyaránt hatalmas oszlop volt Zsolna városában, ha
               ők nekidőltek egy-egy tiszti széknek a közgyűlésen, ugyancsak ropogott, ha össze nem
               tört.</p>
            <p>Tehát egyszerűen érintetlenül függőben hagyta a véletlen támadt, kínos ügyet. Sok
               mérges pattanás múlik el önmagától.</p>
            <p>De ez nem múlt el - mert a temetési szertartás végeztével, visszajövet a temetőből,
               kézen fogta Gáspár nagybácsi a kis árvát, ott az egész gyászoló gyülekezet
               szemeláttára.</p>
            <p>- Jöjj velem, gyermek!</p>
            <p>Még el sem mondhatta az utolsó szót, már odaugrott Péter nagybácsi vörös
               paprika-arccal, vasvilla szemekkel, s kiszakítá a gyermeket Gáspár kezéből.</p>
            <p>- Ne érintsd a gyámleányomat, te farizeus! Szeretnéd a becsületes testvért játszani
               ugye? Ez ni! (Fügét mutatott neki az ujjával.) Egy, kettő, három, lépkedj előre,
               Apolka!</p>
            <p>A lányka szemeiből zápor módjára ömlöttek a könnyek. Hagyta magát rángatni
               érzéketlenül. Nem tudta, miről van szó, nem hallotta szavaikat. Még mindig azoknak a
               rögöknek a dübör­gése zúgott a fejében tompán, zsibbasztóan, melyek a koporsóra
               zuhogtak.</p>
            <p>- Add ide azt a leányt, mert összetörlek! - hörögte Gáspár.</p>
            <p>- Azt szeretném én látni, hogy közelebb jöjj! A szemed közé köpök, te uzsorás.</p>
            <p>- Huh, te tolvajok orgazdája! - ordítá Gáspár és rávetette magát Péterre, megmarkolva
               a fekete selyem nyakkendőjét, fojtogatni kezdte.</p>
            <p>Nagy dulakodás támadt köztük, piff, paff, hullottak a pofonok és ökölütések, az
               istenfélő népek botránykozására.</p>
            <p>Ilyen szégyen, éppen a temetés órájában! De jól járt az a szegény elköltözött lélek,
               be jól járt, hogy kitette a lábát. Oh, hogy nem nyílik meg nyomban alattuk a
               föld!</p>
            <p>- Hát nem kellene az istent is sequestrum alá vetni - sopánkodott az istentelen vén
               eretnek Domák Mihály -, hogy ilyen embereknek hajigál le vagyont, tekintélyt,
               szerencsét?</p>
            <p>Egy szegény írnokné (akinek férje, Klivényi József, rokonságot formált az Apollónia
               elhalt anyjához), miközben a két összetépett ingű, kékre öklözött testvért
               szétválasztották a barátaik, cipelve őket erőszakkal külön-külön lakásaik felé,
               felkapta Apollóniát a kezébe.</p>
            <p>- Ne sírj, kis rubintom. (Megtörülgette a lányka szemeit gyöngéden, a saját ünneplő
               fekete kötényével.) Ne menj egyikhez sem. Mit keresnél, szegény pihegő galambka,
               gonosz ölyvek között? Gyere inkább hozzám. Szegény vagyok ámbár, mégis puhább ágyat
               vetek éjszakára, mert a szívem puha, kicsikém, tehozzád!</p>
            <p>Megsimogatta a sárga hajú fejecskéjét, homlokán csókolta és a bámészkodó sokaság
               közül szinte észrevétlenül vezette el haza Apollóniát, míg a két nagybácsi mindenike
               dühtől zihálva, tajtékozva rángatta magát a békéltetők vasmarkától, hogy újra
               egymásnak rohanjanak, éktelen szitkokkal, fenyegetésekkel fújva, élesztve a bosszú
               tüzét:</p>
            <p>- Kutyák isznak még ma a véredből!</p>
            <p>- Pozdorjává törlek, pióca!</p>
            <p>- Megmutatom, hogy én leszek a gyám.</p>
            <p>- Az ugyan én leszek, ha az ég összeszakad is.</p>
            <p>De ezalatt persze a gyermek eszükbe sem jutott. Csak másnap sürgette meg egyik is,
               másik is a polgármesternél, hogy váltsa be szavát vagy különben vele gyűl meg a
               baja.</p>
            <p>- Akarom a gyermeket, punktum. Meg kell lenni - követelte Péter. - Nekem van
               megígérve.</p>
            <p>- Ha Péter lesz a gyám - üzengette Gáspár -, lelövöm a polgármestert, mint egy hazug
               kutyát. Én ajánlkoztam elsőnek.</p>
            <p>Ily nehéz viszonyok között ült össze harmadnapra az árvaszék, s tekintettel a
               Trnowszkyék versenyzésére (no, de ilyen parádét csapni egy mihaszna lány-kölyökért),
               tekintettel továbbá arra, hogy a Trnowszkyak hatalmas emberek, akiket a város
               ügyeitől elidegeníteni kár volna, s tekintettel végre azon körülményre (mely azonban
               nem említendő meg a jegyzőkönyvben), hogy a leányka hazafiatlan nevelésben részesülne
               a boldogult Trnowszky fivéreinél, magasabb motívumokra visszavezethető nemzeti
               szempontokból is határozatba hozatott, hogy inter duos litigantes egy harmadik
               személy, Trnowszky Apollónia anyai rokona: Klivényi József városi írnok neveztetik ki
               gyámnak, felkéretvén az árva nagybátyjai, hogy miután a gyám szegény ember,
               nemesszívű rokoni gondoskodásukkal járuljanak a gyermek neveltetési költségeihez és
               fenntartásához.</p>
            <p>Mikor megkapta Trnowszky Péter a végzést, mérgesen szakította szét száz darabra.</p>
            <p>- Egy krajcárt se adok. Hát bolondnak néz engem az árvaszék? Süssék meg most már a
               gyereket!</p>
            <p>De haragja hamar elpárolgott; mert jól esett arra gondolni, hogy legalább Gáspár se
               lett a gyám.</p>
            <p>Gáspár is éppen így gondolkozott és ő sem adott az Apolka fenntartásához egy garast
               sem.</p>
            <p>Klivényi írnok, ez a vén korhely, ki a gyámságot azért vállalta, hogy a két gazdag
               testvértől csurogni fog a jóság, s abból neki is jut, csalódásában a gyermekkel
               éreztette bosszúságát. A szegény árvára szomorú napok vártak. Rongyokban járt,
               sokszor mezítláb, enni is csak lopva kapott néha a Klivényi nénitől, aki nem volt
               rossz szívű asszony, de a férjével, ezzel a vadállattal, ő se bírt.</p>
            <p>A szegény kis Apolka, aki olyan szépen fejlődött az apja házánál, lesoványodott,
               elsatnyult; mert dolgoznia kellett napestig. Klivényi elbocsátotta a szolgálóját s
               vele végeztette a ház körüli dolgokat.</p>
            <p>- Hisz ingyen tartlak, te rongyos!</p>
            <p>A sovány, vézna teste tele volt kék foltokkal, mert az írnok, mikor este részegen
               jött haza, mindig megverte őt is, a feleségét is. S az írnok mindig részegen jött
               haza. A szünnapok csak azok voltak, amikor nem jött haza és valahol a korcsmában
               aludt el az asztal alatt.</p>
            <p>Két hosszú esztendeig nem történt az árvával semmi nevezetes eset; ki törődnék egy
               kis féreggel? Az emberek egy ideig szidták a két pogány nagybátyát, de azután másért szidták, és a kis féregről mindenki elfeledkezett. Úgy
               elvegyült már ő a többi szegény gyerekek közé, akiknek a piciny lábai öreg emberek
               levetett cipőiben tipegnek-topognak a földgolyóbison, hogy már benne is csak mint
               homályos álom élt az apai hajlék. Azt még hallotta néha-néha, hogy ez meg amaz a
               gazdag ember az ő nagybácsija, de ez is csak egy közömbös fogalom volt neki, nem egy
               olyan forrás, amiből keserűséget merítsen a jelenre vagy reményt a jövőre. Tudta is
               ő, mi a nagybácsi, és mi a jelen vagy a jövő. Semmit se tudott. Csak élt, mert még
               meg nem halt. Élt, mert reggel felrángatta Klivényiné: »Tisztítsd ki hamar fiacskám,
               a bácsi csizmáját.« Elaludt, mert elnyomta este a fáradtság. Sírt, ha megütötték,
               mert fájt neki. De az életről nem tudott semmit, azt hitte, így kell annak lenni,
               csak a halált sejtette, hogy az rejtelmes, különös. De hogy örök-e, arról nem
               gondolkozott. Talán ha Klivényi néni felráncigálná a halottat: »Tisztítsd ki hamar a
               bácsi csizmáját«, az is fölkelne. Talán a szegény apa is fölébredt volna.</p>
            <p>A gyermek egy napon a nagy piacról jött, egy tököt cipelve, mikor a Volek csizmadia
               inasa (aki megfódott csizmákat vitt Buronka szenátorhoz) oldalba lökte.</p>
            <p>- Eredj, Apolka, ott megy a bácsikád, csókolj neki kezet.</p>
            <p>Csakugyan Trnowszky Péter jött a templom táján, jókedvvel lóbázva csontgombos
               sétabotját, mert egy jövedelmező üzletet bonyolított le a várossal, mikor eleibe
               kerül a leányka, és az inasgyerek szavára abban a hitben, hogy annak úgy kell lenni,
               elkapja a fütyürésző öreg úr gyűrűkkel rakott szőrös kezét és megcsókolja.</p>
            <p>Az öreg ránéz a rongyos gyermekre s fölismervén Apolkát, hümmög egy darabig.</p>
            <p>- No, no, hát te vagy? Ejnye adta, adta.</p>
            <p>Keresgél a zsebében az aprópénzek között, de nincs egyetlen ezüstpénz se, pedig
               illenék ilyenkor egy fényes hatos. Kinyitja a tárcáját, hátha találna benne egy szép
               ropogós egy­forintost. De csak ötösök vannak. Az sok, nagyon sok. Mit csinálna ez a
               gyerek egy ötforintossal?</p>
            <p>Szerencsére éppen szemben van a mézeskalácsos bolt. Hopp! Ez jó lesz.</p>
            <p>- Gyere utánam, te kis fruska!</p>
            <p>Bementek, az ajtó tündériesen csengett, s a mézeskalácsos a nagybácsi egyetlen
               szavára egy nagy paksaméta mindenféle formájú nyalánkságot összerakott, zsinórral
               összekötött, és mindez az Apolkáé volt. Végtelen örömet érzett szívében. Azt
               gondolta, hogy mindjárt elájul a boldogságtól. Szemei meghomályosodtak és a homályban
               egy falka kutyát látott csörtetni maga felé, akik megrohanják, szétmarcangolják,
               kihúzgálják a kalácsokat a pakétból.</p>
            <p>De mindez nem volt igaz, a nagybácsi hangja fölrezzentette:</p>
            <p>- A kezedbe is válassz egyet-kettőt, leányocskám, amit útközben megeszel.</p>
            <p>Künn az ajtónál aztán elváltak. Péter nagybácsi a vendéglő felé ment, Apolka pedig
               hazafelé és mindenkinek eldicsekedett útközben, hogy a jó nagybácsi mit vett neki, és
               ebből mindenki valami szerencsét jósolt, csak otthon Klivényi mondá sötéten:</p>
            <p>- Mutasd, hogy mit vett a gazember.</p>
            <p>Felszakította a spárgát, kibontotta a mézessüteményeket és elkezdte őket falánk
               étvággyal ropogtatni, egyiket a másik után, minden falatnál felkiáltva:</p>
            <p>- Oh, a gazember, a gazember!</p>
            <p>Zsolna városában ez a nevezetes esemény csakhamar szájról-szájra járt azon megjegyzés
               kíséretében: »Kezd már a világ felfordulni«, s eljutván Trnowszky Gáspár füleibe,
               nagy bosszúságot okozott neki. Egész éjszaka nyugtalanul hánykolódék fekhelyén s
               reggel korán a Klivényiék lakása előtt leste az árvát, kit is megkerítvén, vitte
               egyenesen egy cipészhez, egy szabóhoz s egy fehérnemű-árushoz, összevásárolván annyi
               portékát, hogy két boltoslegény cipelte az Apolka után, mialatt Gáspár nagybácsi
               megelégedetten morogta:</p>
            <p>- Egyél most mérget, utálatos fösvény kutya. Ez aztán a tromf!</p>
            <p>Hanem iszen nem könnyű lefőzni Péter urat sem, ha egyszer »virtusra« kerül a dolog.
               Alighogy tudomására jutott a »tromf«, felbizsergett a kevély, gonosz vére:</p>
            <p>- Micsoda, te akarsz itt szuszogni? Egy pár ronggyal akarsz port hinteni a világ
               szemébe? Velem akarsz kikötni? No, gyere hát!</p>
            <p>Rögtön elküldött a leánykáért és elvitte egyenesen az aranymíveshez, összeválogatván
               gyöngyöt, smaragdgyűrűt, aranynásfát, karperecet, függőket egy halommal, ami csak
               szép és drága volt az üvegszekrényekben. Egy kastélyos kisasszony sem kap annyit a
               kelengyéjében.</p>
            <p>E fordulatok megjavították egy kicsit a leányka sorsát, de jobban a Klivényiét, mert
               az értéktárgyak többnyire folyékony anyagokká változtak át, de nem csodamódon,
               egyszerűen a zsidó közvetítésével, kihez a derék gyám rendre elhordozgatta
               zálogba.</p>
            <p>Volt dinomdánom az »úri-vendéglőben«, bor, puncs, muzsikaszó, forintos bankók a
               Gongoly cigánynak, akivel aztán éjjelenként bejárta a pánszláv házakat s elhúzatta
               ingerkedésül az ablakok alatt:</p>
            <p>
               Cserveni kantár, bjeli kvon! Predav szom ország, Bozse moj!
            </p>
            <p>(Veres kantár, fehér ló! Eladtam az országot, istenem!)</p>
            <p>Ez a merész célzás Szvatopluk király őfelségének szomorú kalandjára mindenha erősen
               bosszantotta a zsolnai tót urakat. De éppen ezt akarta Klivényi, aki magyar érzésű
               volt és e magyarságból élt, táplálkozott. Mert már százszor is ki kellett volna tenni
               a szűrét (soknemű hivatali vétség és apró visszaélés terhelte Klivényit), de lehet-e
               egy nagy magyart elcsapni bűnhődés nélkül? Klivényi ügye mindig a haza ügye volt.
               Klivényi nem volt ostoba; mindég jól tudta, hogy mitől döglik a légy. Annak a
               bizonyos »veres kantárnak« bizony több hasznát vette ő, mint Árpád vezér; ez volt az
               ő immunitása.</p>
            <p>Az árvára most már nagyobb gondot fordított és iskolába is küldte. Egy napon, mikor a
               rubintos karperecet adta a zálogba, hozott a kicsikének egy darab
               kókusz-szappant.</p>
            <p>- Zsuzsanna - szólt a nejéhez -, ma jól megnéztem a gyermek arcát. Tudod-e, hogy
               nagyon szép lesz, veszettül szép lesz, ha megnő. S végre is, miért ne lenne szép?
               Mondtál valamit, Zsuzsanna? Hogy, semmit se mondtál? Okosan is teszed, ha hallgatsz.
               Mosdasd, fésültesd a gyermeket és járasd tisztán. Azt akarom, hogy csinos legyen. Az
               nem lesz nekem rossz, ha szép lesz, még talán neki se. Van valami átkozottul kellemes
               az arcában.</p>
            <p>Aztán behítta Apolkát a konyhából, sokáig nézegette és átadta neki a selyempapírba
               göngyöl­getett szappant.</p>
            <p>- No, kutyamája - fordítá a hangját szelídre, enyelgőre -, mit hozott a gyámapa az ő
               bárány­kájának. Ide hamar kezet csókolni.</p>
            <p>A lányka kezet csókolt és kitakarta burkából a tárgyat; s amint megösmerte, hogy
               szappan, édesen elmosolyodott. Nem a gyermek mosolya volt ez többé, mely a
               mézeskalácsoknál hasadt volt ki arcán, hanem a szűzé. Ah, szappan! Szagos szappan.
               Arcra való szappan. Elpirult egész a füle hegyéig és elfutott. A kis szappan-kocka
               annyi mindent mondott, finom ingerlő illata szállt, szállt, az orrán keresztül,
               betölté egész lényét, minden porcikáját, átszivárgott az erein a vérébe és
               dörömbözött a szívén, felkeltve, életre ébresztve azt a kis szörnyeteget, mely, mint
               a karikába tekergőzött kígyó, dermedten, élettelenül alszik még a bakfisban - a
               kacérságot. Éva leánya, kopogtatnak. A szappan beszél hozzád. Hallod-e, sejted-e?</p>
            <p>Apolka a tizennegyedik évébe lépett és szemlátomást szépült - midőn egyszerre még
               várat­lanabb fordulat állott be életében.</p>
            <p>A polgármester, látván egyrészről a nagybácsik jóindulatát, másrészről, hogy az írnok
               a Trnowszkyak ajándékait - a polgármester hivatalos megjegyzését idézve - a saját
               céljaira fordítja, említést tett egy ízben a leány helyzetéről a főispánnak (kinek a
               megboldogult dr. Trnowszky háziorvosa volt); őméltósága élénken méltóztatott
               érdeklődni, és megígérte, hogy az árva ügyét szívére veszi s kiragadja a korhely
               írnok kezei közül.</p>
            <p>A legközelebbi főispáni ebédre mind a két Trnowszky meghívást kapott, s ebéd közben a
               pezsgőnél, mikor minden szív ellágyul, ravasz diplomáciával előhozván az ügyet,
               rávette a testvé­reket, hogy a leánykát ne hagyják gonoszul veszni, vegyék magukhoz,
               mégpedig egyenlő­képpen felváltva, mindenik egy-egy félévig tartsa és neveltesse.</p>
            <p>Bezzeg lett ebből ismét világraszóló spektákulum.</p>
            <p>Péter nagybácsi, akihez először került a leány, nyomban egy professzort hozatott
               hozzája Turóc­szentmártonból, egy francia leány játszópajtást Genfből, selyemruhákat,
               kalapokat, cipőket Besztercebányáról, sőt képeskönyveket halomszámra Prágából, s
               olyan fényben, pompá­ban nevelte, mint egy hercegkisasszonyt, hogy az egész városnak
               elállt a szeme-szája. A félév elteltével aztán elküldte a professzort, meg a kis
               bonne-t, elcsukta a szép szalagos ruhákat, csecsebecséket a szekrénybe, ráadta a
               Klivényiéktől hozott foltos perkál szok­nyácskát, a rongyos cipőt, a színehagyott
               pepita kendőt és maga kísérte el a Gáspár házáig, egész a kiskapuajtóig, ott
               érzékenyen megölelte, megcsókolta.</p>
            <p>- No, eredj mármost ahhoz a gazemberhez.</p>
            <p>Gáspár nagybácsi még nagyobb káprázatba hozta a várost; nemcsak rálicitált Péter
               úrra, mert ő Bécsből rendelte meg a gyermek ruhaneműjét s egy póni-fogatot vásárolt
               neki Galiciából, hanem azonfelül vérig megbosszantotta Pétert, egy olyan lépésre
               határozván magát, mely bár meggyőződésével ellenkezett, de szíven találta az
               ellenséget. Nem Turócszentmártonból hozatta a nevelőt a leányka mellé, hanem
               Debrecenből egy tősgyökeres magyar tanítót, akire szigorúan ráparancsolt, hogy magyar szellemben kell nevelni a kis Apolkát. Egy elveszendő
               lélek ide-oda. Többet ér, hogy az a föld szemetje mérget eszik egy félévig.</p>
            <p>A nevelő, Szabó Pál, el is követett mindent, hogy a gyermek szívét megnyissa a magyar
               rokon­szenveknek s elutáltassa vele a tótokat.</p>
            <p>Tromf tromfra. A harmadik félévre Péter nagybácsi megtudván Bécsben, hogy ott a
               kontesszeknek egy kis szerecsenjök is van, nosza rögtön ő is kerített egy szerecsent,
               a mellé hátas lovat, társalkodónőt, divatos ruhákat Párizsból és Turócszentmártonból
               két nevelőt, akik belecsepegtessék a szláv szellemet és elutáltassák a
               magyarokat.</p>
            <p>De ez még mind semmi ahhoz a pazarláshoz képest, amivel erre Gáspár úr visszafelelt a
               következő félévben. Ezt tessék aztán utána csinálni!</p>
            <p>Gyönyörű női fogatot vásárolt a Csáky grófnőktől, kékselyem bélésű baldachinnal a
               kocsi tetején; a bakon magyar kocsis, a lovakon cifra, sallangos magyar szerszám.
               Társalkodónő, nevelőnő, két apró inas nyalka huszárruhában, mind magyarok, s mind az
               Apolka szolgálatára rendelve. A nagykertjében egy kis palotaszerű villát építtetett
               neki, locsogó szökőkutak előtte. Rózsabokrok, pálmák, egzotikus növények köröskörül;
               drága brokát selyemmel bútorozott szobák bent, melyekbe minden héten össze voltak
               híva az egész városka előkelő leányai játszó-társaknak. Csak egy királyleány
               ragyoghat, dúskálhat ilyen pompában. Ámbátor tetszett ez a Gáspár úr Miloszláv fiának
               is, aki éppen vakáción volt otthon a prágai egyetemről s igen jól érezte magát a
               feslő bimbók, bakfisok között.</p>
            <p>A jogász urat eleget ingerelték az ösmerősök az apja ellen: »Megőrült az öreged,
               mindenedet elveri arra a fruskára! Ki látott már valaha ilyen szamárságot a
               világon!«</p>
            <p>De a kis fruska olyan szép volt! Karcsú, nyúlánk, olyan előkelő úri volt a drága
               selymekben, csipkékben s olyan szépen tudott ránézni azokkal az édes szemeivel
               mindenkire, még a Miloszláv gyerekre is, hogy csak helyeselni lehetett, ha nem
               hagyják szükséget szenvedni semmiben.</p>
            <p>Az apát is váltig figyelmeztették a pánszláv barátai, ismerősei:</p>
            <p>- Ej, ej, Gáspár! Hová lett az eszed, vén Gáspár! Tréfa, ami tréfa. A leánykáért nem
               kár, de hátha a fiadra is ráragad az a veszedelem, amit a Péter bosszantására a
               házadban összehoztál.</p>
            <p>És csakugyan, a fiatal Trnowszky nagy barátságban látszott lenni mind Apolkával, mind
               a deb­re­ceni nevelőjével, Szabó Pállal. Némelykor ott üldögélt a leckék alatt a
               leányka szobájában.</p>
            <p>De az öreg Trnowszky mégis csak makacsul rázta azt a nagy, kopasz fejét és vállat
               vont:</p>
            <p>- Az mindegy. Ha az ember lő, hát lő. A serétekből oldalvást is eshetik valami…
               oldalvást is. De azért mégis csak lő. Hát én is csak lövök arra a zsiványra, míg csak
               el nem pusztul, meg nem pukkad a mérgében.</p>
            <p>Az egész város kíváncsi volt, hogy mitévő lészen most Trnowszky Péter, ha újra
               hozzákerül Apolka? És hogy mi lesz mindezeknek a vége? Meddig győzik ezt az oktalan
               licitálást? Annyi egyszer áll, hogy alig következhetik magasabb skála. Rotschild
               kellene már ahhoz.</p>
            <p>A jó isten tudja, mi lett volna, ha egyéb események nem jönnek közbe. Az például,
               hogy a zsolnai pánszlávok az Apolka magyar szellemű neveltetése miatt orrolván, Péter
               által is felizgatva egy este macskazenét adtak Gáspárnak és beverték az ablakait.
               Mire dühbe jött Gáspár és másnap mindjárt folyamodott, hogy nevét és törvényes
               örökösét Tarnóczyra változtathassa. (Jaj, megfordulnak
               sírjaikban a becsületes Trnowszky ősök csontjai.)</p>
            <p>S így fokozatosan belekergetve a magyarságba, a fia pályáján is fordított egyet:
               ahelyett, hogy elküldte volna, mint előbb tervezte, még egy évig a szentpétervári
               egyetemre, beválasztatta Zsolna városánál vicejegyzőnek, mondván:</p>
            <p>- Szagold meg egy kicsit itthon a közügyeket, fiacskám; két év múlva jön a
               követválasztás, s te mégy fel Budapestre a parlamentbe, ha én mondom. - S kevélyen
               ütött a mellének azon helyére, ahol a bugyellárisát tartotta, a mellény belső oldalán
               levő zsebben.</p>
            <p>Tarnóczy Miloszláv tehát otthon maradt Zsolnán és hozzászagolt némileg a közügyekhez,
               de ki tehet arról, hogy a közügyeknél is édesebb illata volt az Apolka hajának.</p>
            <p>Hát ott legyeskedett a lányka körül, labdázott vele a pázsiton, a kertben, együtt
               lovagoltak ki a budetini erdőcskébe, segítette tanulmányaiban is, bogarakat gyűjtött,
               lepkéket fogdosott a gyűjteménye számára, kirándult a hegyek közé, hogy ritka
               növényeket hozzon lenyomtatni, megszárítani az Apolkának. A lányka rajongott a
               természetrajzért. Szabó Pál, aki nagy botanikus volt, csepegtette bele ezt a
               tudományt.</p>
            <p>Miloszláv úrfi pedig valóságos üzletet vitt a talált ritkaságokkal. Minden szokatlan
               kinézésű növényért kapott egy közönséges rózsát vagy szegfűt, ami éppen akkor a
               hajában volt Apolkának; egy hibiskus-virágért, minthogy az egy soha nem látott
               csoda-szépség volt, kapott egy szőke hajtincset. De én istenem, mennyi huzavonába,
               alkudozásba került ez, míg végre megtörtént a vásár.</p>
            <p>Szinte nem tudott betelni örömében a sáfrányvörös virágfürttel.</p>
            <p>- Hol jutottál hozzá, Miloszláv?</p>
            <p>- A nedeci várkertben szakítottam.</p>
            <p>- Jaj, de nagy ördög vagy! (És rámosolygott hálásan arra a nagy ördögre.) Jaj, de kár
               volt letépni szegénykét.</p>
            <p>- No, csak meg ne sirasd, hiszen nő majd a tövén másik.</p>
            <p>- És mennyi idő alatt nő meg a másik?</p>
            <p>- Esztendőre ilyenkor.</p>
            <p>Apolka elkezdett tapsolni, ugrándozni széles jó kedvében az udvaron, mennykék
               köntösének hasított, bő ujja libegett-lobogott kétoldalt, mint két tündérszárny.</p>
            <p>- Hiszen akkor én jól megcsaltalak téged, te Miloszláv, te csacsi, mert az én hajam
               két hét alatt is kinő.</p>
            <p>Miloszláv mosolygott és nemsokára szerzett valami besztercebányai professzortól egy
               amerikai skarabeust; egy akkora bogarat, mint egy csíz. Egy igazi óriást a
               bogárvilágban; két fényes gránátszín szarva van; barna, kétfelé osztott felső teste
               olyanformán néz ki, mintha a mi cserebogarunk ükapja lenne, az pedig mellette csak
               szopósgyerek.</p>
            <p>Mikor Apolka meglátta a bogarat, oda lett szenvedélyében:</p>
            <p>- Meghalok, Miloszláv, ha ide nem adod.</p>
            <p>Miloszláv pedig játszotta a makacsot, sopánkodott, esküdözött, hogy oda nem adhatja,
               mert így, mert úgy, ő is bolondja a bogárnak, de meg olyan bogár kettő sincs
               Magyarországban. Amerikai bogár! Az ördögbe is, az nem tréfa. Mennyi ideig kellett
               annak utazni, míg idekerült Zsolnára! Az igaz, hogy holta után tette meg az utat, és
               ilyenkor kisebb fáradság, hanem azért mégis valami. Még ha esetleg odaadná is a
               bogarat Apolkának, bizony nem teheti olcsón.</p>
            <p>- Hát mit kívánsz érte, Miloszláv?</p>
            <p>- Nem tudom én. (Pedig már tudta, mert mosolygott a selyma.) Hát mit adnál?</p>
            <p>- Nem tudom én. (Pedig már sejtette, mert elpirult.)</p>
            <p>Végre is aztán egy csókban történt a megállapodás, sok titkos, néha megzavart
               tárgyalások után.</p>
            <p>Először csak elvben lett elfogadva az alku. Azután jött az első kérdés, hogy hol? A
               kertben. De hátha látják? No, és ha látják is. Hát nem ér meg ez a bogár egy csókot,
               még ha látják is?</p>
            <p>A skarabeus az Apolkáé lett. (Bolond ez a Miloszláv, gondolta Apolka, hiszen talán
               ingyen is megcsókoltam volna.) S azontúl minden »régi pénz« kivétetett a forgalomból.
               Beállott a "csókvaluta". A jelentéktelen bogarak és növények
               is, amiket Miloszláv talált, csókokra váltattak fel. S az is mind kevés volt.
               Miloszláv eleget sopánkodott: »De szegényes, de hitvány ez a felsőmagyarországi
               flóra!«</p>
            <p>Az öreg Tarnóczy nem sokat vett észre ezekből a dolgokból, mindössze a fia
               növénygyűjtő szenvedélyére tett néha egy-egy csípős megjegyzést:</p>
            <p>- Gyerek vagy, nagy gyerek, Emil. (Utóbb már a fiú szláv hangzású keresztnevét is
               átfordította - hátha ez is bosszantaná Pétert.) Milyen ostobaság! Egész nap bogarak
               és növények után mászkálni. Hát egyáltalán nem gondolsz arra, hogy innen-onnan
               képviselő lesz belőled s akkor nem növények, hanem helyiérdekű vasutak után kell
               futkároznod?</p>
            <p>Nem, az öreg Gáspár semmi mást nem sejtett, és csak az utolsó napon világlott ki
               minden. A félév utolsó napján. Amikoron is Péter emberei: egy társalkodóné,
               »szlecsinka Skultéty« (Skultéty kisasszony) egy vén talp, a már említett kis néger
               (azóta se láttak Zsolnán szerecsent) és egy angol komornyik nagy pofaszakállal,
               hosszú, vállig érő hajjal, megjelentek Gáspár házánál, hogy a kisasszonyt elvigyék a
               másik nagybácsihoz. Künn a régi póni-fogat várt, a régi kocsissal, ki vígan pattogott
               ostorával, míg a kis pónik lesütötték okos fejeiket, mint tavaly ilyenkor. Semmi se
               volt új, csak a méltóságos, komor magatartású komornyik, csatos cipőkben, térdig érő
               harisnyákban. Csak olyankor látni ilyeneket Zsolnán a marquisek körül, ha valami
               francia vígjátékot adnak a színkörben.</p>
            <p>Apolka elsápadt, midőn beléptek a tornácra, lassú reszketegség fogta el a lábait,
               kénytelen volt leülni.</p>
            <p>- A kisasszonyért jöttetek? Úgy van, válnunk kell - mondá Gáspár nagybácsi nyugodtan,
               egy gyűlölt pillantást vetve a testvérbátyja cselédjeire. - Hát eredj fiam, Apolka, a
               szobáidba, vedd fel a legrosszabb gúnyáidat, azután menj isten hírével és vigyázz
               magadra, gyermekem, hogy abban a zsiványfészekben el ne pusztulj egy félév alatt.</p>
            <p>Apolka lehajtotta a fejét az asztalra, zokogott és nem mozdult.</p>
            <p>- No, hát mért nem mozdulsz? Mért sírsz? Hiszen majd visszajössz.</p>
            <p>- Itt szeretnék maradni - lihegte a leány csendesen, tompán.</p>
            <p>- Ej, lári-fári - mondá keményen a nagybácsi -, menned kell, punktum. - Mire
               visszajössz, már hosszú ruhák fognak rád várni. Hallod-e, Apolka, hosszú ruhák!</p>
            <p>Ezt azért mondta és tótul mondta, hogy a cselédek megértsék és elmeséljék otthon
               Péternek, s hogy Péter, aki már megvarratta a félévre való holmit, új költségbe
               ugorjék, csakhogy őt megelőzze. Vidáman dörzsölte a kezeit e jó ötlet felett.</p>
            <p>Apolka föltápászkodott, kitörülte szemeiből a könnyeket, aztán odatántorgott a
               nagybácsihoz, kezet csókolt neki, az visszacsókolta homlokán, majd a Miloszlávnak
               nyújtott kezet, aki az apja mellett állt, sápadtan, szótlanul:</p>
            <p>- Ej, no, Miloszláv - mondá és még mosolygott is, de fájdalmasan -, most már úgyis
               tél van, nem szerezhetnél nekem növényeket.</p>
            <p>- Hát persze - motyogta a fiú síri hangon.</p>
            <p>Pedig dehogy volt tél, már éppen kezdődött a tavasz. A télikertté alakított folyosó
               üvegein az első szűzies napsugarak mászkáltak kívülről, mintha bekéredzkednének a
               fűtött helyiségbe. Bent a sorjába rakott kaktuszok, fikuszok és leanderek álomból
               látszottak ébredezni. A külső melegtől mintha észlelni kezdenék, hogy egész eddig rá
               voltak szedve. Szegény hiszékeny virágok!</p>
            <p>A macska kint az udvaron nyújtózkodott, a napfényen melengette öreg hátát. Egy
               gesztenyeszínű tyúk ma vezette ki először kicsinyeit s gangosan sétálgatott velök a
               hó alul kiszabadult különféle száraz kórók, csutkák között. Olyan egyformák most, a
               fehér hó mind sárgára festette. Ki bírná megkülönböztetni, hogy melyik himbálta
               tavaly a tulipánt, melyik a basarózsát, vagy a pimpót. Szegény rövidéletű
               virágok.</p>
            <p>Mindenütt a tavasz langyos lehelete suhogott, csak Apolka szívében volt tél, azért
               mondta a Miloszlávnak: »Most már úgyis tél van«.</p>
            <p>És azután indult, tántorgó léptekkel, elöl eresztve a hosszú folyosón a Péter
               nagybácsi cselédjeit, csak az ajtóban fordult meg s nézett vissza még egyszer.</p>
            <p>- Elfelejtettél valamit? - kérdé Gáspár úr közömbösen.</p>
            <p>- Nem, semmit - susogta elhaló hangon, s nyúlánk termete kígyószerűen meggörbült,
               mintha össze akarna törni. Szeme behunyódott, mintha két nap aludna el egyszerre, és
               a két nap helyén két patak nyitódnék.</p>
            <p>Oh, de szép volt így. Nem is bírta ezt tovább megállni Miloszláv; egyszerre felugrott
               s utána kiáltá:</p>
            <p>- Megállj, gyere vissza, Apolka.</p>
            <p>A lányka néhány lépést tett befelé, önkéntelenül, gépiesen, mintha egy láthatatlan,
               erőszakos hatalom kényszerítené:</p>
            <p>- Mit akarsz?</p>
            <p>Miloszláv arca égett, szemei fénylettek, hangjában soha nem hallott érc csendült
               meg.</p>
            <p>- Én felejtettem el valamit, Apolka. Elfelejtettem megmondani apámnak, hogy te nem
               mehetsz el többé innen.</p>
            <p>Az öreg Gáspár megnyomkodta pipájában a hamut:</p>
            <p>- Miféle beszédek ezek, te fickó? Hogy azt mondod, nem mehet? Hát hogyne mehetne?</p>
            <p>Skultéty kisasszony, ki az ajtónál állt, meleg, cobolyprémes bundát tartva a karján,
               átadta a finom ruhadarabot a komornyiknak, s maga Apolkához közeledve, megrángatta
               kissé a szoknyáját.</p>
            <p>- Gyerünk már, kisasszonyka! A pónik fáznak odakünn.</p>
            <p>- Mindjárt, mindjárt!</p>
            <p>Miloszláv odalépett az öreg elé, lehajolt és kezet csókolt neki.</p>
            <p>- Apuka - mondá behízelgőn, azon a régi gyermekes hangján, mellyel mindent ki tudott
               vinni.</p>
            <p>- Non, no, ne érzékenyíts el, kölyök, mert pofon ütlek, beszélj világosan, mit
               akarsz?</p>
            <p>- Azt akarom, hogy az Apolka ne menjen el többé tőlünk.</p>
            <p>Az öreg csodálkozó szemeket meresztett rá.</p>
            <p>- Ne menjen? És ugyan miért ne menjen?</p>
            <p>Miloszláv lesütötte a szemeit, mint egy leányka. Hiszen csak huszonhárom éves volt,
               bajusz még csak most kezdett serkedni ajkai fölött. Zavartan keresgélt a feleletek
               közt, végre is ezt az egy, gyerekes, makrancos mondatot találta:</p>
            <p>- Hát csak.</p>
            <p>- Ez nem felelet.</p>
            <p>- Megmondjam?</p>
            <p>- Meg.</p>
            <p>- Igazán megmondjam, apuka?</p>
            <p>- Természetesen.</p>
            <p>- De ígérd meg, hogy nem haragszol meg.</p>
            <p>- Jó, nem haragszom.</p>
            <p>- De látod, még neki sem mondtam meg.</p>
            <p>- Kinek?</p>
            <p>- Az Apolkának.</p>
            <p>- Mit?</p>
            <p>- Azt, hogy elveszem feleségül.</p>
            <p>Mondjam-e, ne mondjam, hogy lett erre a szóra Apolka bíborpiros s hogy rohant el
               egyszerre, feldöntve vázát, virágcserepet, futott-futott végig az üvegfolyosón, ki az
               utcára, kis kezét szívére szorítva, az öreg Gáspár pedig az indulattól hörgő hangon
               ordított fel:</p>
            <p>- Hol a korbácsom, hol a korbácsom!</p>
            <p>Hanem iszen nem várta a korbácsot Miloszláv, futott ő is az Apolka után, kit éppen
               akkor emelt fel a kocsira Skultéty kisasszony. A komornyik is elhelyezkedett már a
               bakon, hanem jó szerencse, a szerecsen még nem kapaszkodott volt fel a kocsi
               hátuljára.</p>
            <p>Miloszlávnak volt még ideje megkérdezni suttogva izgatottan:</p>
            <p>- Mikor láthatlak, Apolka? Mikor válthatok veled egy pár szót?</p>
            <p>- Jaj, minek volna az, Miloszláv? Minek tettél olyat, te rossz fiú?</p>
            <p>Apolka teste reszketett a meleg cobolybundában, melyet Skultéty kisasszony
               ráterített.</p>
            <p>- Mikor, mikor? - sürgeté a fiú kétségbeesetten.</p>
            <p>Apolka lehajolt hozzá és magyarul súgta, hogyha hallanák is a cselédek, meg ne
               értsék:</p>
            <p>- Tíz órakor este Péter nagybácsi le szokott feküdni, akkor kinyitom az ablakot s
               beszél­gethetünk, ha odajössz.</p>
            <p>- Szeretsz? - lihegte vad szenvedéllyel.</p>
            <p>- Nem tudom - felelte a leányka elhaló hangon, végtelenül szomorúan.</p>
            <p>A kocsis megsuhintá ostorát, s a két kis póni megindult vígan kocogva, keresztül a
               piacon, a Trnowszky Péter háza felé.</p>
            <p>A kíváncsiak, az ácsorgók, akik meglátták útközben a fényes fogatocskát, a fejedelmi
               szolga­személyzettel, egymást figyelmeztették:</p>
            <p>- Ni, ott megy a »hercegkisasszonyka«, az egyik bolondtól a másik bolondhoz.</p>
            <p>A főpiacról betértek rézsút a Búza-utcába, átmentek a kis kőhídon, ahol már hallani
               lehetett a nyíló kapu csikorgását a Trnowszky-portán.</p>
            <p>- Itthon vagyunk - selypíté Skultéty kisasszony.</p>
            <p>Apolka szétnézett, hogy merre van Péter bácsi, de ezúttal nem várta az udvaron a
               cselédek között, mint máskor. Az angol komornyik segítette le a kocsiról, azután elöl
               eresztve végig­vezette a szobákon. Skultéty kisasszony utánok tipegett s kesernyés
               arccal szórta az útbaigazí­tásokat.</p>
            <p>- Ez az ön lakosztálya, kisasszony.</p>
            <p>- Tavaly is ez volt.</p>
            <p>- De most szebb.</p>
            <p>Csakugyan remekül volt bútorozva a budoár; pici rokokó-székek, faragott apró
               asztalkák, szekrények. Minden oly kedves, olyan liliputi volt. Babának való
               szobák.</p>
            <p>- Ezekben a szekrényekben vannak a kisasszony ruhái.</p>
            <p>- Jó, jó, a ruhákat ráérek megnézni, de hol a bácsika, édes Skultéty kisasszony?</p>
            <p>- A bácsika? Nem tudom, kisasszony.</p>
            <p>- Keresse fel, édes Skultéty néni. Talán nem tudja, hogy már megjöttünk. Vagy talán
               nem akar engem látni?</p>
            <p>Az öreg kisasszony elcsoszogott, csak a hosszú hajú, zordon angol komornyik állott
               ott némán, miután szépen lerakta a kocsiról lehozott plédeket.</p>
            <p>- Ön is elmehet már!</p>
            <p>- Nem gondolnám, te kis kígyó - szólalt meg dörgő hangon, s egy rántással letépte
               magáról álhaját, fekete pofaszakállát.</p>
            <p>- Szent isten - sikoltott fel Apolka, elfehéredve -, maga az, Péter bácsi?</p>
            <p>- Nos, igenis én vagyok, kisasszonykám. - S gúnyos alázatossággal hajtotta meg magát.
               - Persze, én vagyok, a jó bolond Péter bácsi vagyok. És a jó bolond Péter bácsinak az
               az ötlete támadt, hogy csinál egy rossz tréfát és megnézi az ő szeretett
               öcsécskéjének a háztartását színről színre, úgy, hogy azt soha senki se tudja meg. A
               testvéri szeretet vonzott. S azonfelül gondoltam magamban, a húgocska fészkét is
               megnézem, a szegény ártatlan gyermekét. Látni, hallani akartam egyet-mást. De nem
               ennyit, nem ennyit.</p>
            <p>Apolka egy székbe roskadt.</p>
            <p>- Csak kelj fel, leány - förmedt rá, a gúnyolódó hangból egyszerre átcsapva a
               haragosba. - Ebben a házban nincs helyed többé!</p>
            <p>A »Dudu« papagáj a mennyezetes nyoszolyácska feletti kalitkából rikácsolni kezdte e
               percben: »Jó napot, Apolka, jó napot«. Az óra csendesen, kimérten ketyegett.</p>
            <p>- Hát azért hizlaljalak én itt könyörületből, hogy azé a gézengúzé légy, a halálos
               ellenségem fiáé? Láttam, hogy sirattad, hallottam, mikor az ablak alá híttad.
               Szégyen, gyalázat! Az utcán nem akartam botrányt csinálni. De nem tűrlek itt egy
               percig sem, hálátlan teremtés. Fel is út, le is út, takarodj rögtön a házamból!</p>
            <p>A szegény Apolka keserves sírásra fakadt, még összetette a kis kezeit, még ráemelte
               könyörgő tekintetét, de szólni nem bírt; hasztalan is lett volna, az öreg kegyetlen
               kézintéssel mutatott az ajtó felé.</p>
            <p>Mit tehetett, ment, ment úgy, mint jött, ki az ajtón, ki az utcára egy szál kendő
               nélkül, egyetlen szó nélkül. Még a koldus is visz valami kis batyut, de neki semmije
               nincs. Elfogta a bizony­talanság rémülete. Lábai megcsuklottak, alig bírt lépkedni.
               Mintha még mindig várná, amint végigment az udvaron, hogy visszahívja az öreg. »Gyere
               no vissza, Apolka, ne bolondozz«, hiszen csak kell szívének lennie. Zsibbadt
               piszmogással nyitotta ki az utcaajtót, még mindig figyelt, de semmi hang se
               szólította, csak a papagájé. »Jó napot, Apolka, jó napot!«</p>
            <p>Künn volt az utcán, a széles, nagy világban. Hogy háborgott, hogy zajlott az a
               szegény szíve. Úgy érezte, hogy mindjárt meghasad.</p>
            <p>Az utcaajtó félig nyitva maradt. Visszanézett önkéntelenül, talán minden utógondolat
               nélkül, vagy talán remélte még, hogy kinyílik az ablak, s a nagybácsi inteni fog. De
               egy lélek sem mutatkozott az ablaknál, a nyitott ajtón is csak a Garam kutya
               sompolygott utána nagy lomhán, hozzáért, körülszaglászta és visszafordult morogva. Ez
               a morgás volt a búcsúztató.</p>
            <p>Hát mármost hová menjen? Azok a többi házak két sorjában olyan ismeretlenül, idegenül
               meredtek rá. A kémények hogy füstölögnek. Mindenik házban főznek ilyenkor a városban.
               Hát neki hol főznek? A füst vidáman szállt, szállt a felhők közé. Minden kéményből
               oda szállt a füst, minden füst tudja az útját, csak ő nem tudja, hová menjen.</p>
            <p>Hova egyebüvé, ha nem a másik nagybácsihoz?</p>
            <p>Meggyorsítá a lépteit, mert fázott, didergett. Vékony májszín ruhácska volt rajta, s
               bár a napfény nyájasan nevetgélt, még annyira sem vitte, hogy elkergette volna a
               telet. Makacs kutya az, kivált itt a felvidéken, harapdál, incselkedik, nehezen jön,
               még nehezebben megy: vissza-visszafordul, s mikor már a tavasz azt hiszi, hogy ő az
               úr s zöld selyembe öltözteti a vidéket, még akkor is megteszi azt a hóbortos tréfát,
               hogy bekukkan s nagy hirtelen bemeszeli fehérre.</p>
            <p>Futva érkezett a Tarnóczy Gáspár házához s megrántotta a kapuajtón a csengettyűt.</p>
            <p>Gáspár nagybácsi éppen künn az udvaron őgyelegvén, maga jött ajtót nyitni s
               óvatosságból kinézett előbb a kémlőlyukon. Csodálkozva pillantotta meg Apolkát, de
               csak félig nyitotta ki az ajtót.</p>
            <p>- Mit keresel itt? - kérdé haragosan, de egyszersmind csodálkozva.</p>
            <p>- Eresszen be, bácsikám, eresszen be!</p>
            <p>Halk nyöszörgő hangja szívrepesztő volt.</p>
            <p>- Mondd meg előbb, mit akarsz?</p>
            <p>- Könyörögni akarok, hogy fogadjon be; a Péter nagybácsi elkergetett a házából.</p>
            <p>Gáspár úr méregbe jött, a szemei szikrát szórtak.</p>
            <p>- Úgy? Elkergetett a zsivány? És most ide akarsz jönni végképp az én nyakamra?
               Persze, persze. Hát olyan nagy szamárnak tartasz te engem? Ugye jó volna, még jobban
               behálózni a fiamat? Nagyon korán kezded a mesterséget, kis pondró. Elpusztulj innen,
               mert a kutyákat uszítom rád. Hallani se akarok többé felőled.</p>
            <p>Ezzel becsapta az ajtót, s Apolka künn maradt a hidegben.</p>
            <p>Még egy óra előtt irigyelt kisasszony volt, a két testvér gyűlölködő szeszélyének
               eszköze. Még fényes fogaton robogott az imént, most félénken lapul meg a házak
               mellett, amint a mellék­utcákon át egyenesen Klivényiék felé tart. A korhely írnokban
               van egyetlen reménye. Talán befogadja. De hátha az sem fogadja be? Több rokon,
               ismerős már nincsen, csak még a Vág, az örökké siető vén folyam. A Vág befogad
               mindenkit, a Vág nem válogatós. Akinek földanyánk azt mondja: »Nem kellesz itt, mit
               keresel itt, nincs számodra semmim« - vízanyánk sokkal jobb, gyöngéden odainti: »Hát
               gyere hozzám!« s ezüst-fodros ágyat vet az elfáradtnak.</p>
            <p>Klivényi otthon volt és amint megösmerte Apolkát a küszöbön, elébe futott,
               összecsókolta, a néni pedig sírva fakadt örömében.</p>
            <p>- No, hát eljöttél - szólt Klivényi. - Meglátogattál. Szép volt tőled. Kutyamája, de
               meg­szépültél. Hallod-e Apolka, olyan vagy, mint egy feslő liliom. Hát mit hoztál
               nekünk, édes galambocskám?</p>
            <p>A leányka szomorúan rebegte:</p>
            <p>- Bizony csak magamat, csak magamat.</p>
            <p>S aztán elbeszélte egész terjedelmesen, hogy bántak el vele a nagybácsik. És
               irulva-pirulva bevallotta azt is, hogy a Miloszláv az oka mindennek. A szegény
               Miloszláv, aki azt mondta az apjának, hogy feleségül veszi; ezért haragudott meg
               Gáspár bácsi s a komornyiknak átöltözött Péter bácsi. Jaj, olyan gyerekes ez a
               Miloszláv; micsoda bajt csinált, istenem, istenem.</p>
            <p>Az írnok csak hallgatta, hol összeráncolt homlokkal, hol fölkacagva. »Oh a zsiványok,
               a zsiványok« - azután így szólott nyájasan:</p>
            <p>- Okosan tetted, fiacskám, hogy derék gyámatyádra gondoltál. Nagy szatiszfakció az
               nekem. Ezentúl megint a mi leányunk leszel, punktum.</p>
            <p>Szép agátköves ékszert pillantott meg a füleiben. Vígan dörzsölte meg a kezeit, míg
               ellenben a szemeit az égre emelte:</p>
            <p>- És így minden nélkül eresztettek el a zsiványok, így minden nélkül!</p>
            <p>- Dolgozni fogok, bácsika.</p>
            <p>- Ugyan ne izélj! Dolgozni, ezekkel a te remek fehér kezeiddel. Hiszen csak ösmerek
               talán istent, hogy ne hagyjam.</p>
            <p>- De hisz a bácsika szegény és nem tarthat el ingyen.</p>
            <p>- Szegény az ördög, gyerekecském, mert lelke nincs; de nekem van lelkem s meg tudom
               becsülni, mi mire való. A csizmatalpba a király se veret aranyszögeket. Az volna,
               fiacskám, a nagy pénzpocsékolás, ha dolgoznál s kemény munkában rontanád a karcsú
               derekadat, finom varrásokban a ragyogó szemeidet. Az volna a nagy pénzpocsékolás,
               kutyamája!</p>
            <p>A lányka csak hallgatta, de nem értette meg, mosolygott is hozzá.</p>
            <p>Apolka Klivényiéknél maradt, és most a korhely sokkal szelídebben bánt vele, mint két
               év előtt. Miloszláv mindjárt másnap kiszimatolta hollétét és sokat őgyelgett a ház
               körül, hogy egy-egy percre láthassa, hogy egy pár szót válthasson vele titokban, mert
               Klivényi ellenezte a találkozásokat.</p>
            <p>- Meglövöm a fattyút, ha itt látom, sóval lövöm meg - fenyegetőzött minduntalan. -
               Nem hozzád való, ha mondom. Vigyázz, vigyázz, Apolka, ez nem úr, ez tolvaj, ez lopni
               akar.</p>
            <p>- De bácsikám, hiszen unokatestvérem - és szemérmetesen elpirult.</p>
            <p>Klivényi fölemelte ökleit s ajkai rángatóztak.</p>
            <p>- Nem engedem, hogy engem meglopjanak, azaz hogy téged, azaz hogy engem is. Nem, nem!
               Ha még egyszer látlak azzal a tacskóval beszélni, Apolka, abból baj lesz.</p>
            <p>De a szerelem leleményessé teszi az embereket. A szerelemhez ravaszságot is ád az
               isten. Az Ámor nyila mézzel van megkenve, de e mézbe az égiek egy kis rókazsírt is
               csöppentenek.</p>
            <p>Klivényi szívéhez könnyű volt hozzáférni, és Miloszláv csakhamar eltalálta ezt az
               utat. Ez az út egy pompásan kiszívott szivarszipkán keresztül vezetett. Az írnoknak
               ugyanis többféle mellék­keresete volt. A város fösvény, nem ad elég fizetést, de az
               embernek azért van esze, hogy használja. Klivényi az átírt bélyegekből ki tudta venni
               valami vegyi szerrel a tintát, s ez is hozott valamicskét a konyhára, de a
               főjövedelmét a tajtékszipkája képezte. »Körülbelül annyit hoz - szokta mondani -,
               mint egy kisebbfajta falusi birtok.« A szipkát minden hónapban kijátszatta száz
               ötvenkrajcáros numerusra. Ez ötven forint havonkint, csinos kis összeg és nem verheti
               el a jég, nem moshatja el a víz. Biztos jövedelem. Mert aki nem tesz, az egyszerűen
               pánszláv és komisz ember, abban az egész hónapig turkál a Klivényi gonosz nyelve.</p>
            <p>Ami a szipkát illeti, azt gondolnátok, valami műtárgy, valami remek. Dehogy; hisz
               akkor nem érne semmit, mert aki megnyerné, zsebre vágná és vége lenne, de a Klivényi
               szipkája egy koromfeketére szítt, török pasát ábrázoló locskos, szutykos jószág, amit
               úriember utálna a szájába venni. A nyerő tehát ősidőktől fogva mindig
               visszaajándékozza a szipkát Klivényinek, mert mindig valami kényes, finnyás úr
               nyeri.</p>
            <p>Egy nap Miloszlávhoz került az ív, ez az örök vándor, s a vicejegyző úr ötven
               numerusra írta rá a nevét. Ötven numerus nagy dolog! Hisz akkor kétszer is ki lehet
               játszani a szipkát ebben a hónapban! (Éppen a szép május volt.) Klivényi ezen szipka
               szerint osztályozta az embereket; aki két számot tett, arra már azt mondta, hogy jó
               ember, a három szám azt jelentette: »ritka becsületes ember«. A négy számból nagy
               jövőt jósolt az illetőnek, de ötven számot megtenni, az olyasvalami volt, ami
               elkápráztatta, ami minden haragját, epéjét elsöpörte.</p>
            <p>- Ohó! - kiáltá - hisz ez egy fenomenális fickó, egy aranylélek! - s mikor este
               meglátta az úri vendég­lőben, nyakába borult elérzékenyülve, asztalához ültette,
               »pertu« lett vele. Természe­tesen Miloszláv fizette a borokat.</p>
            <p>És azután mindennap találkoztak. Elválhatatlan barátok lettek. Néha most már
               elmehetett Miloszláv az írnok házához is s beszélgethetett Apolkával (ámbár Klivényi
               Árgus-szemmel figyelt). Apolka teljesen beletörődött az új állapotba, s ha kérdezték,
               elfelejtette-e már az elmúlt fényt, mosolyogva vont vállat: »Hisz az csak komédia
               volt«.</p>
            <p>A nyár elejével színészek érkeztek Zsolnára, Lengeffy Elemér kitűnő társulata, kik
               egy deszkából összetákolt nyári színkörben játszottak. A város megélénkült általuk, a
               vidékről be-bejöttek az előadásokra az előkelő urak, a budetini honvédtisztek meg
               éppen mindennaposak voltak.</p>
            <p>Klivényiné már hetek óta beteg volt, negyven fokos lázban feküdt, midőn egy délután
               fütyö­részve jött haza az írnok a hivatalból.</p>
            <p>- Apolka - szólt -, egy derék, finom úrral ösmerkedtem meg a napokban. Egy igazi
               főúrral, aki az utcán látott téged és nagyon megtetszettél néki. Azt mondja, olyan
               vagy, mint Tündérszép Ilona. Egy kedves, jó bácsi az, aki két jegyet vett a mi
               számunkra a színházba. Csinosítsd fel magadat, Apolka, mert elmegyünk. És légy nyájas
               iránta, gyermekecském.</p>
            <p>Apolka szabadkozott, hogy a nénit kell ápolnia.</p>
            <p>- Igaz-e, néni?</p>
            <p>De a néni nem felelt, a szegény, kiaszott asszony átlátszó sárga arcbőrrel,
               öntudatlanul feküdt vánkosain.</p>
            <p>- Csitt, egy szót sem, meg kell lennie - felelte Klivényi keményen. - A
               szomszédasszonyt, a Kubiknét elhívjuk, az fog vigyázni a betegre. Mi haszna volna
               annak, ha itt zörögnénk az ágya mellett? Ha az isten akarja, hát nélkülünk is
               meggyógyítja. No, hát nem igaz?</p>
            <p>Kubikné, egy bagolyképű özvegy tímárné, eljött este.</p>
            <p>- Vigyázzon, Kubikné - rendelé az írnok -, és ha vizet kérne, adjon a betegnek, ha
               pedig egyebet kérne, azt is adjon, ha talál.</p>
            <p>Azután karon fogta Apolkát és elmentek.</p>
            <p>- Szépen, magasan tartsd a fejedet, délcegen lépkedj, szívecském, hogy lássanak, hogy
               bámuljanak. Kijjebb dülleszd egy kicsit a melledet… Hm, értem azt a selyma Ádámot,
               hogy ilyen nagy étvágya volt az almákra. Így ni. Így vagy te gyönyörű.</p>
            <p>Zártszékjegyeik voltak, mindjárt az első sorban. Az idegen úr már várta őket; finom
               arcú, előkelő magatartású férfiú volt, már egy kicsit idős, de élénk és ruganyos.
               Nagyon, nagyon kedves úr volt, minden szava ropogott és olyan édes volt, olyan
               kellemes volt, mint a cukor.</p>
            <p>Felkelt, mikor az Apolka jött és bemutatta magát.</p>
            <p>- Én báró Behenczy Pál vagyok.</p>
            <p>S mindez olyan előkelően, finoman csengett, a cipője talpa recsegett, a monoklija
               fénylett, ragyogott a szemén, s a zsebkendőjéről, az egész ruhájáról rezeda-illat
               áradt szét a környéken.</p>
            <p>A leányka félénken húzódott el tőle, lopva tekintett rá és megborzongott, ha
               megszólította, pedig egyre megszólította; összerezzent, felelt kurtán, idegenszerű
               hangon, olyan furcsának tetszett neki a saját hangja, hogy rá nem ösmert, aztán
               figyelt, figyelt a darabra, melynek az volt a címe: »Mátyás király lesz«. Ah, milyen
               szép volt a kis Mátyás virágos, szoknyás köntö­sében, hát még az anyja, a fölséges
               Szilágyi Erzsébet, ki egy közönséges paraszthalinát viselt, mely arany
               papiros-szalagokkal s apró, szinte papírból kivágott csillagokkal volt díszítve.</p>
            <p>A második felvonás utáni közben eltűnt a báró és csakhamar egy csomag bonbont és
               cukros mandolát hozott Apolkának.</p>
            <p>A leány Klivényire nézett, hogy elfogadhatja-e, az beleegyezőleg hunyorított a
               szemével. Apolka azonnal ropogtatni kezdte a mandolákat, fogacskái az alabástrom
               fehérségével ragyogtak a sötétpiros színű ajkak között.</p>
            <p>- Ah! - sóhajtott fel minduntalan. - Haza kellene már mennünk, bácsika. A néni talán
               nagyon rosszul van.</p>
            <p>Klivényi bosszúsan felelt rá:</p>
            <p>- Ugyan ne prézsmitálj örökké! A néni olyan szívós, mint a macska; nem lesz semmi
               baja, ha a házon hajítod is át. Ha már itt vagyunk, nézzük végig a darabot. Sőt
               tovább megyek; ha a néni beteg, az annyit jelent, hogy nincs otthon vacsora,
               vacsorálni tehát elmegyünk a vendéglőbe.</p>
            <p>- Én is, bácsika? - kérdé félénken.</p>
            <p>- Te is, fiacskám.</p>
            <p>A színházban ott volt Miloszláv is, aki a felvonásközök alatt átjött beszélgetni;
               előre mondott egyes részleteket a darabból, hogy negyvenezer ember fogja kikiáltani a
               kis Mátyást királlyá a Duna jegén.</p>
            <p>- Oh, de gyönyörű lesz! - kiáltá Apolka elragadtatva, ki együtt érzett a rabságban
               levő Hunyadi-gyerekkel.</p>
            <p>Azt is megújságolta Miloszláv, hogy a primadonna miatt holnap párbaj lesz a
               Szmialovszky Antal és Kalina Gyuri között, és hogy ma az egész színész-trupp ott fog
               vacsorálni az »úri vendéglőben«.</p>
            <p>- Mi is oda megyünk, Miloszláv. Reménylem, velünk tartasz?</p>
            <p>- Természetesen.</p>
            <p>- Ha megengedik - szólt közbe Behenczy Pál -, én is önökhöz csatlakozom.</p>
            <p>- Nagy szerencse lesz - felelte Klivényi és bemutatta Tarnóczy Miloszlávot a
               bárónak.</p>
            <p>Előadás után négyen foglaltak el egy sarokasztalt. Behenczy francia pezsgőt hozatott
               és »Zsolna legszebb virágáért« ürítette poharát.</p>
            <p>- Istenemre mondom, szeretnék még egyszer huszonötéves lenni. Mit szólana hozzá,
               szépséges kisasszonykám?</p>
            <p>Apolka semmit sem szólt, csak a szemét sütötte le.</p>
            <p>- Annyi idős az ember - mondá az írnok vidáman -, amennyinek érzi magát. Igyunk,
               urak. Szervusz, Miloszláv! Te is kóstold meg, kis egérkém, legalább a szájacskádat
               nedvesítsd meg. Ugye jó? Mi? Hopp, nini, lebomlott a frizurád, Apolka.</p>
            <p>Egy fél hajkéve hullt le a vállaira, az írnok megfogta és megdörzsölte az ujjai közt,
               mint a szövetet szokta a kereskedő, aztán jelentőségteljes pillantást vetvén
               Behenczyre, a nyelvével csettentve mondá:</p>
            <p>- Finom dolog!</p>
            <p>Miloszláv felugrott indulatosan:</p>
            <p>- Klivényi, pofon ütlek!</p>
            <p>Ez a szó vérig fölháborítá Klivényit: olyan vörös lett, mintha karmazsinbőrből volna
               az arca.</p>
            <p>- Te? Engem? Egy Klivényit? Egy tejfelszájú fickó egy Klivényit? És miért? Hát mi
               közöd neked a leányhoz? A leány az enyém, én tartom, azt teszem vele, amit akarok.
               (Felgyűrte a kabátja ujjait.) No, gyere hát, ha mersz!</p>
            <p>E feleselést csak részben hallotta Behenczy, mert a budetini honvédparancsnok
               elmenvén asztaluk mellett, megszólítá:</p>
            <p>- Jó estét, Pali! Hol veszed itt magadat?</p>
            <p>Behenczy fölkelt az asztaltól és udvariasan rázta meg kezét.</p>
            <p>- Eljöttem egy kicsit szórakozni Zsolnára.</p>
            <p>- Úgy? - tréfálózott a parancsnok, egy oldaltekintettel a pezsgősüvegekre. - Te már,
               amint nézem, benne vagy a júliusban.</p>
            <p>- Nem még. A július érintetlen. Jó gazda vagyok. Most csak a várharangokat adtam el.
               Abból tart még. Mert csak rátában fizetik azok a gazemberek.</p>
            <p>- Az ördögbe is - kacagott a parancsnok -, erről már hallottam valamit a fiadtól.</p>
            <p>- Ah - szólt cinikus mosollyal, néhány lépésnyire kísérve a parancsnokot, ki a tükör
               alatti asztalhoz tartott, ahol a tisztek ültek -, hol találkoztál a pulyámmal?</p>
            <p>- A nedeci várban van, az unokatestvéremnél.</p>
            <p>- A bolondnál. Haragszik?</p>
            <p>- Mulat. De úgy látom, te is azt teszed, vén selyma. Ej, no, hol szedted fel azt a
               kis virágot?</p>
            <p>- No, ugye, fölséges egy csirke. Úgy véletlenül bukkantam rá.</p>
            <p>- Olyanféle?</p>
            <p>- Az lesz. Én istenemre mondom, ha most a kezemben volna az ötezer forintom… De nézd
               meg csak jól, milyen termet, milyen arc, milyen idomok…</p>
            <p>Oda tekintettek, de már akkor az egész közönség is oda bámult az ádáz jelenetre, mely
               már-már harciassá kezdett kifejlődni. A fiatal Tarnóczy felkapott egy poharat és a
               Klivényi arcába vágta, erre Klivényi se volt rest, felhorkant, mint egy megvérezett
               bika, fölemelt öklével rohanva Miloszlávra. »Jaj, ne bántsa, ne bántsa!« - kiáltá
               elhalványodva Apolka és Miloszláv elé vetette magát.</p>
            <p>- Agyon taposlak, te béka! - ordítá az írnok s feldöntvén széket, asztalt, megragadta
               a lány haját és a saját keze körül fonva a csillámló arany fonalat, ellódítá szegény
               gyermeket, ki zokogva tántorodott a falnak, a másik kezével pedig fojtogatni kezdte a
               fiatalembert.</p>
            <p>A korcsmáros, a csaposlegény és a vendégek közül is néhány ismerős odaszaladt, a
               verekedést megakadályozni, mikor egyszerre felrántotta a vendéglő-ajtót az öreg
               Kubikné, a tímárné, s utat törve magának Klivényihez, lihegő hangon kiáltá:</p>
            <p>- Meghalt a nemzetes asszony, meghalt, meghalt.</p>
            <p>Rögtön megösmerte a Kubikné huhogó hangját, s eleresztette zsibbadtan a Miloszláv
               nyakát. »Meghalt«, motyogta és bambán nézett maga elé.</p>
            <p>Látta képzeletében a kiaszott hullát, a sovány kezeket, a vékony arcot, mintha egy
               jégcsapot húzgálnának keresztül a derekán, eszébe jutottak a temetési költségek s
               elkáromolta magát. Azután Miloszláv felé fordult, s újra kigyúlt szemeiben a düh.
               »Szerencséd, hogy meghalt«, hörgé.</p>
            <p>Majd lehajtotta a fejét, alázatosan, mint egy keresztényhez illik, s lassú léptekkel
               ment a ruhafogashoz a kalapjáért.</p>
            <p>- Menjünk, Kubikné! (Kihúzta lófejekkel mintázott zsebkendőjét, megtörülgette izzadt
               homlo­kát, mintha hirtelen eszébe jutna, a szemeit is.) Isten akarta így! Bizonyára ő
               akarta. Jer, Apolka!</p>
            <p>A leányka keze után nyúlt, de az hidegen húzta el a magáét.</p>
            <p>- No, ne haragudj, ne okoskodj, hiszen nem akartalak bántani.</p>
            <p>Megfogta a vállát és erővel vonszolta, nem bánta, mint egy fadarab, nem érzett, nem
               gondol­kozott, csak sírt, sírt, hangosan, keservesen. A szegény Miloszlávnak majd a
               szíve szakadt meg miatta.</p>
            <p>Behenczy utánok szaladt az ajtóig.</p>
            <p>- Igen sajnálom, Klivényi úr, igen sajnálom. A viszontlátásig, szép Apolka.</p>
            <p>Apolka nem felelt, hanem az írnok visszafordult s egy pillantással két
               pezsgőspalackra a hűtőben, fájdalmasan felsóhajtott:</p>
            <p>- Szegény Zsuzsanna, szegény Zsuzsanna, de rosszkor haltál meg!</p>
            <p>Künn sötétség volt, barna felhők úsztak az égen, az eső lába lelógott, és minthogy a
               naptár szerint holdvilágnak kellene sütnie, még a piacon se voltak meggyújtva a
               petróleumlámpák; de a levegő langyos volt, majdnem fülledt, egy levél se zizzent a
               fákon. A toronyóra tizenegyet ütött vastag, kongó hangon. Ilyenkor már semmi élet
               nincs Zsolnán, csak ahol betegnél virrasz­tanak, ott ég a gyertya. Az utcák
               néptelenek, csak egy-egy egerésző macska suhan el világító fényes szemekkel,
               kinyújtózott testtel.</p>
            <p>- Nem ártana egy lámpás, Kubikné! - szólt az írnok a vénasszonyhoz, ki minduntalan
               meg­botlott a hepehupás talajon. - Te pedig, Apolka, kapaszkodj a karomba, mert én
               úgy tudom az utat, hogy bekötött szemmel is hazafutnék, olyan gyakorlatom van.</p>
            <p>(Hogyne, húsz év óta mindennap megteszi ezt az utat holtrészegen is.)</p>
            <p>Apolka félt. Még sohase látott halottat és a nénire gondolt, aki most halva fekszik,
               de a lelke elröpült. Úgy érezte, hogy amint lép, mindenütt mellette húzódik egy
               árnyék és az is lép egyet: a néni lelke. Ösztönszerűleg odakapaszkodott a férfi
               karjába.</p>
            <p>- Így, így - mondá az írnok lágyan -, ragaszkodj hozzám, hiszen már nekem sincs
               senkim. A Zsuzsanna itt hagyott. Jó asszony volt, türelmes asszony volt, de úgy
               látszik mennie kellett, hát elment. Talán, ha tartóztatom szegénykét, ha orvos lett
               volna kéznél, ha megboldogult apád életben van, ki tudja, talán maradt volna.
               Egyébiránt mit tudnak az orvosok? Semmit se tudnak. És végre is, mit ért volna
               Zsuzsannának a maradás? Semmit. Szinte azt mondhatom, hogy jól járt, és ha
               meggondoljuk a dolgot, Apolka, még talán te is jól jártál, mert… mert…</p>
            <p>A leányka karját közelebb szorította magához és megállt a Wurda-ház előtt, mint aki
               valami fontosat mond, titokzatos, lassú szavakkal.</p>
            <p>- Mert látod, azelőtt semmit sem adhattam, nem volt semmim, de most már, ha akarom,
                  nevet adhatok neked.
            </p>
            <p>Apolka, bár nem igen figyelt a szavaira, mintegy ösztönszerűleg hökkent meg, s szinte
               akaratlanul kérdé:</p>
            <p>- Mit tesz az, nevet adni?</p>
            <p>E pillanatban a Wurdáék kőrisfáján, melynek ágai áthajlottak a szomszéd utcába (ahol
               Klivényi lakott), egy halálmadár kezdte kiáltozni borzalmasan: »kuvik, kuvik«. Az
               írnok a ruháján keresztül is érezte, hogy a leányka reszket. Lehajolt hirtelen és egy
               követ vett fel a földről, aztán a fára hajította:</p>
            <p>- Hess, gyalázatos! Ne ugass! Hiszen már elvitted!</p>
            <p>De a leányka nem a kuviktól reszketett, attól az előbbi egy szótul fázott, annak a
               rettenetes magyarázatnak az előszelétől, ami következett.</p>
            <p>- Hogy mit tesz az: nevet adni? Hát az azt teszi, szívecském, hogy valaki légy a
               világban. Hogy állásod, rangod legyen. Mi vagy te most? Egy porszem, egy semmi, akit
               eltaposhatnak. De ha én nevet adnék neked, akkor volnál nemes Klivényiné, és az már
               valaki. Hát érted-e már?</p>
            <p>- Nem értem, bácsika - dadogta a leány -, mert hiszen csak a felesége lehetne
               Klivényiné.</p>
            <p>- Hát persze. Hiszen éppen arra gondoltam, kis bolondom, ha már te veszed ki a
               szájamból.</p>
            <p>- De az nem lehet… nem lehet - rebegte fojtott, elhaló hangon.</p>
            <p>- No, ugyan miért? - pattant fel az írnok. - Beszélj őszintén.</p>
            <p>Egy hangot se volt képes Apolka kiejteni, melle zihált, levegő után kapkodott.</p>
            <p>- Hát mégse szólasz? Akarom, hogy felelj…</p>
            <p>- Hát azért, bácsika, hát azért, mert én még nem vagyok nagyleány. Hiszen még én
               kicsi vagyok és… és…</p>
            <p>- Értelek, azt akarod mondani, hogy én meg öreg vagyok. Persze, hogy persze. De iszen
               én ezentúl is csak apád maradok, te kis csacsi. Apád, aki rólad gondoskodik. Miattam
               azt szeretheted, akit akarsz, én csak a nevemet adom, én csak egy áldozatot hozok
               neked… Jó lesz-e így?</p>
            <p>Egy-két lépést mentek szótlanul, éppen a halottasház kerítéséhez értek már, a néni
               árnyéka még mindig ott lépkedett, ott suhogott a leányka balján.</p>
            <p>- Nos, jó lesz-e? - kérdé újból Klivényi türelmetlenül, míg elöl Kubikné a
               kapuajtócskát nyitogatta -, mi a feleleted, Apolkám?</p>
            <p>- Ez - kiáltott fel hirtelen elhatározással.</p>
            <p>De már akkor kirántotta karját a Klivényiéből, s rohant, rohant lélekszakadva az
               éjszakában. Kip, kop! dobogtak a kövek kis cipői alatt, amerre futott.</p>
            <p>Az írnok alig bírt szóhoz jutni meglepetésében. - Megállj, megállj! - ordítá azután.
               És ő is utána iramodott. De pocakos teste nem volt a futásra berendezve, meg-megállt
               kifújni magát, biztató szavakat hangoztatva utána:</p>
            <p>- Hiszen csak tréfáltam! Semmi se igaz. Becsületemre mondom, nem igaz. Gyere vissza,
               kis rozmaringom!</p>
            <p>Majd újra szaladt egy sort és újra kiáltá: »Hiszen csak tréfáltam, nem igaz semmi
               sem!«</p>
            <p>A karcsú alakot elnyelte a sötétség, sehol se látszott, sehol se hallatszott már
               semmi nesz. Ki tudja, hol fut már! Vagy talán meghúzódott valahol a kapuk alatt, a
               sövények mellett.</p>
            <p>- Gyere, gyere, Apolka!</p>
            <p>Hallgatódzott minden felhívása után. Mély csend volt. Semmi válasz nem jött, csak a
               Trnowszky Péter udvarából felelte gúnyosan egy kakas: kikiriki!</p>
            <p>*</p>
            <p>Rebernyik János, a Blázy polgármester úr hajdúja, vidrafogásra indult az éjjel. Ő
               találta meg Apolkát elájulva a Vág partján. Mikor fellocsolta, a leány rimánkodott
               neki, hogy hagyja beugrani a Vágba.</p>
            <p>Rebernyik azonban nem engedte.</p>
            <p>- Nem hagylak, kis lányom, mert én keresztény katolikus ember vagyok, s ezt a
               vallásom tiltja. Te tán lutheránusnak néztél engem? Nem, nem, hazajössz velem. Jobban
               szerettem volna egy vidrát vinni haza, de így is jó. Hogy nem jössz? No, azt
               szeretném én látni! Hát tudod te, hogy kivel beszélsz? Rebernyikkel, a hatalom
               emberével.</p>
            <p>Elvitte erővel a városházára és a polgármester úr szobájában terített Apolkának ágyat
               a hajdúköpenyegekből.</p>
            <p>Mikor aztán reggel a mai vásár miatt a szokottnál is valamivel korábban döcögött be
               hivatalos helyiségébe a polgármester, ezüstgombos botjával ütögetve maga előtt a
               földet és gará­dicsokat, hogy előre érezzék, ki jön, bezzeg felette elcsodálkozék
               vala, hogy valaki fekszik a díványon. Talán valamelyik szemtelen korhely írnok?
               Hanem, amint jobban odanézett, látta, hogy ilyen gyönyörű írnokot isten még nem
               pingált erre a világra; de meg a csapadékos, nedves perkál szoknyácska is kilátszott
               lent a pokróc alul. A formás, keskeny lábacskák egymáson keresztbe téve pihentek. Az
               egész szobát betöltötte a szűz, üde test kilehelése, a frissen szűrt tej illatához
               hasonló.</p>
            <p>A polgármester becsengette Rebernyiket és halkan kérdé:</p>
            <p>- Ki az ott, te? Nem merem felkölteni.</p>
            <p>Rebernyik aztán elbeszélte, hogy az bizony a Trnowszky doktor árva leánykája, az
               Apollónia, hogy miként találta meg, és miként akarta magát elölni a Vágba.</p>
            <p>A polgármester lelkiismerete megmozdult: »Egy kicsit könnyelműen vettük a sorsát«,
               mormogta, majd megdicsérte Rebernyiket:</p>
            <p>- Derék fickó vagy, öreg, hogy megmentetted. Ne, itt van egy szivar!</p>
            <p>Kihúzta a tárcáját, de szivarjai közt hiába keresett kurtát, hát egy portorikót volt
               kénytelen adni, de hozzátette: »Ilyet a király se szí«.</p>
            <p>A beszélgetésre felnyitotta szemeit Apolka. Nagy, fényes szemek voltak azok,
               mosolygók, frissek, édesek, mint a hajnal, arcán fényes, szelíd pír ömlött el, mint a
               hullámokból kelő Aphroditéén - mert ő is a hullámokból jött, ragyogó álmok közül. A
               »tegnap« csak egy régmúlt volt, messze az álmok mögött. S amint a rózsás álmok
               oszlottak, szálltak, még ott csillámlott visszaverődésük arcán, ajkai körül; csak
               midőn végképp elillantak, kapcsolódék össze hirtelen a »tegnap« a mához, és Apolka
               elkezdett egyszerre hangosan sírni.</p>
            <p>A polgármester odaült hozzá s gyöngéden kikérdezte élete sorját. Apolka mindent
               elmondott őszintén. A becsületes öreg úr meg volt hatva és fel volt háborodva.</p>
            <p>- No, semmi az - vigasztalá. - Minden jóra válik, még ma gondoskodom, hogy
               elhelyezzelek valahová, valami becsületes emberekhez, ahol jó dolgod lesz. Tudsz-e
               dolgozni?</p>
            <p>- Senki se tanított - felelte szomorúan.</p>
            <p>A polgármester nagy fejvakarások között vette a kalapját, botját (mint mindig, ha
               halaszt­hatatlan dolga volt).</p>
            <p>- Hát csak maradj itt, míg nem intézkedem. A Rebernyik majd reggelit hoz a
               kávéházból. Én meg addig nyakamba veszem a várost.</p>
            <p>Lement mély gondolatokba merülve, kavargó tervekkel fejében, a piacra. Az úri
               vendéglő előtt néhány úr sörözött és a budetini tisztikar. A honvédparancsnok
               megszólította. Éppen panaszkodni kezdett, hogy milyen furcsa eset történt vele, egy
               szép leány hogy akarta magát a vízbe ölni, aki most már el kellene helyeznie (így van
               az, ha az embernek nincsen családja; mindjárt magamhoz venném), mikor egyszerre csak
               óriási csapat gyerek, asszony és ember kezd futni Budetin felől a piacnak, őrült
               lármával, jajveszékeléssel:</p>
            <p>- Jaj, jön a muszka! Jön a muszka!</p>
            <p>- Megbomlottatok? - kiáltott rájok a polgármester.</p>
            <p>- Nyakunkon az ellenség! - csörtetett most elő egy városi hajdú és jelenté: - Egy
               egész tábor jön!</p>
            <p>S valóban e percben a toronyban is elkezdte félrekongatni a harangot a vén toronyőr,
               Harubcso Pál.</p>
            <p>A polgármester bosszúsan intett fel neki a kendőjével, hogy hagyja abba.</p>
            <p>- Nem szégyenlitek magatokat, szamarak! Bizonyosan egymást bolondítjátok el.</p>
            <p>Egyre több-több ember jött futva, némelyek batyuban cipelve hátukon a holmijukat,
               siránkozó nőket szétszórt hajjal, megrémült gyermekeket, mankóval szaladó
               aggastyánokat lehetett látni. A gyolcsosok, vargák és mézeskalácsosok, akiknek a
               budetini úton voltak a sátraik, kezdték portékáikat nyakra-főre behányni a
               ládáikba.</p>
            <p>- Nézzen csak oda, polgármester uram!</p>
            <p>S ím, a fölkavart porfelhőből csakugyan kezdett kibontakozni egy magyar ruhás vitéz,
               ágaskodó paripán, kivont, villogó karddal. Utána valaki egy zászlóval, s a háttérben
               beláthatatlan barnaságban gomolygott valami tömkeleg. Ágyúszekerek nehéz, tompa
               dobaja lüktetett messziről…</p>
            <p>A honvédparancsnok felkiáltott:</p>
            <p>- Macska legyek, ha ez nem az én rokonom, gróf Pongrácz István, a hadaival!</p>
            <p> </p>
         </div>
         <div type="chapter">
            <head>HARMADIK RÉSZ A TÚSZ</head>
            <p>Igen, ő volt, s utána húzódék gazdag színpompában, hadias mozgalmasságában az egész
               tábor; gurultak a nehéz szekerek, ficánkoltak a paripák, csillámlottak a dárdák és
               lószerszámok, s pergett a dob, felharsantak a lapusnyai híres trombiták.</p>
            <p>Minden lélekemelő volt és zordon, csak az élelmezési szekér lőcseiről csüngő
               oldalszalon­nákban tett kárt a ragyogó verőfény, mert azok megolvadva csurogtak, két
               egyenletesen futó zsírvonalat hagyva az út porában.</p>
            <p>Pongrácz gróf a vendéglő elé érve, kardjával tisztelgett a honvédparancsnoknak, aki
               már messziről integetett neki.</p>
            <p>- Hová, hová, István? - kiálta rá vidáman a honvédparancsnok, ki hozzá volt szokva,
               hogy a gróf hadgyakorlatokat tartson. De hogy egész Zsolnáig eljött, ez mégis feltűnt
               neki.</p>
            <p>Pongrácz István megállította szép fekete lovát, s kemény, ropogó hangon felelte,
               amiképpen illik egy haragvó hőshöz, villámló kardjával megfenyegetvén a messze kéklő
               zólyomi hegyeket.</p>
            <p>- Beszterce ellen megyek, rokon.</p>
            <p>- Ne beszélj!</p>
            <p>- És vissza sem jövök, míg kő kövön marad, míg nem lesz egyenlő a földdel, s míg a
               területét sóval be nem vetem, hogy még fű se nőjön az egykori helyén.</p>
            <p>A honvédparancsnok megijedt, mert szerette István grófot, de megütközését elárulni
               nem volt célszerű; egykedvűen látszott hát simogatni agyagsárgás harcsabajuszát.</p>
            <p>- No, ez komoly dolog, de miért haragudtál meg annyira Besztercére?</p>
            <p>- Megsértettek, vérig sértettek - felelte István gróf -, és még egyéb is van a
               dologban.</p>
            <p>- Egyéb is? - kérdé rendkívüli érdeklődéssel. - Ugyan no, szállj le egy kicsit,
               igyunk meg egy pohár sört és beszéld el a sérelmedet.</p>
            <p>István gróf hüvelyébe dugta a szablyáját, azután lepattant a nyeregből és odaszólt
               Kovács uramnak, az adjutánsnak:</p>
            <p>- Nyargaljon végig kegyelmed és közölje a hadakkal a parancsot, hogy legyenek veszteg
               egy darabig, és mivelhogy békességes városba érkeztünk, harácsolni, zsákmányolni nem
               szabad. Senkinek se bántsák se ökrét, se szamarát, se szolgáló leányát és semminemű
               jószágát.</p>
            <p>Ezzel kezet fogott sorba a tisztekkel, a jelenlevő Blázy polgármesterrel, aki régi
               barátja volt, és akit most is legott biztosított, hogy Zsolna városának semmi
               bántódása nem történik, majd karonfogta, és mindnyájan megindultak a vendéglő
               különszobájába. De bár a hátulsó szekeren guggolt Pruzsinszky Szaniszló, hamar
               észrevette éles sas-szemével a történendőket s nem sajnálta elindítani lábát, hogy ő
               is odaérjen s hozzájuk csatlakozzék. Nemsokára jött Kovács várnagy is jelenteni, hogy
               a parancsot kiadta, úgyhogy az extra-szoba küszöbénél még elcsíp­hette a budetini
               parancsnokot egy bizalmas suttogó szóra.</p>
            <p>- Jaj, beszélje rá, méltóságos uram, valahogy az urunkat, az isten megáldja, hogy ne
               menjen, hogy mondjon le az eszeveszett tervéről (de istenem uram, hogy is ragadhat
               meg ilyesmi az eszében), mert isten úgy segéljen, megfogdosnak bennünket Besztercén
               és egyenesen Budára visznek a bolondokházába.</p>
            <p>- Magam is azon töröm a fejemet, Kovács uram. Majd meglátjuk, hogy mit
               csináljunk.</p>
            <p>Utánuk nyitott. Egy nagy tágas szoba volt ez, egyetlen óriási asztallal: a vendéglős,
               Jágovics Bogdán, egy lelógó bajuszú, fényes olajbarna arcbőrű örmény, egészben olyan
               kinézésű, mint egy szurokba mártott patkány, ezt a feliratot csinálta rá: »Úri
               söröde«.</p>
            <p>Jágovics úr élelmes ember volt, ami már abból is kilátszott, hogy a szokásos
               Gambrinust (a legismertebb királyt a földgolyóbison) úgy »gazdálkodta« meg, hogy a
               saját édesapját festette le egy habzó sörserleggel a falra, így érvén el kettős célt
               az öreggel, aki amellett, hogy mint tiszteletreméltó ős tündökölt a falon, örömére az
               unokáknak, egyszersmind fia üzletét is szolgálta, mint sörivásra ingerlő agent
               provocateur. De, minthogy a néhai Jágovics úr híres kereskedő volt Zsolnán, meghagyta
               a piktornak, hogy kereskedői volta is okvetlenül meg­látszas­sék, ami aztán akként
               oldatott meg, hogy a nyakába egy mérő serpenyő volt akasztva, az ölében pedig egy
               váltóűrlap. No, már nagy kópé lehetett az a piktor.</p>
            <p>De még nagyobb volt Pruzsinszky, mert amíg a sört elhozták (»Ex frissibus« - kiáltá
               az élő Jágovics úr a nagy urak láttára a pincéreinek), addig egy széket húzott
               magának, hogy a magasan lógó néhai Jágovics urat elérje, s kihúzván a zsebéből a
               ceruzáját, egy hirtelen ötlettel odaírta a váltóűrlapra: »Elfogadom: Pruzsinszky Szaniszló.«
            </p>
            <p>Lett nagy derültség, István gróf hahotázott, mint a zuhogó patak, még a könnyei is
               meg­eredtek, s mire a friss csapolású sört behozták, egész vidáman kezdte elbeszélni
               Estella szöké­sét a Behenczy-fiúval, akik Besztercére menekültek, de a város nem
               akarja őket kiadni, meg kell tehát fenyíteni stb.</p>
            <p>No, ez úgy volt elmondva, hogy lehetetlen nem inni egy pohár bort a
               Pongrácz-fegyverek győzelmére. A sör csak a németnek való, koccintani se lehet vele.
               Hozassunk egy kis vörös bort! Finom vágújhelyi van a Jágovics pincéjében.</p>
            <p>A villogó, szikrázó gránátpiros bornál aztán szó szóba fűződék. »Ej, ej, az a gonosz
               Estellácska!« A honvédparancsnok az asszonyokról kezdett mesélni. Egyik nagyobb
               pillangó, mint a másik. Nagy téma ez. Kivált ha a honvédparancsnok kezeli, kinek
               kapitánykori híres kalandjait roppant szerette hallgatni István gróf. A velencei
               esetet a Canal Granden, mikor a férj léptei közelednek a kontessz budoárjához, s a
               kapitány kénytelen volt kiugorni mezítláb az ablakon a kanálisba. Hanem ehhez persze
               hozzá kell képzelni legalábbis - az olasz eget.</p>
            <p>A tisztek sokszor hallották már, István gróf is, de azért mégis tetszett neki,
               Pruzsinszky meg éppen el volt ragadtatva.</p>
            <p>- Bravó! bravó! - mondá István gróf és koccintott. - Világéletedben nagy lurkó
               voltál, édes rokon! Hanem most már halljuk a pozsonyi asszony történetét.</p>
            <p>- Restellem a polgármester ősz haja miatt - évelődött a parancsnok, bajuszát
               pödörgetve.</p>
            <p>- Hagyd el, bátya - vágott közbe István -, jól esik a mellének. Igaz-e, Blázy?</p>
            <p>Blázy ráhagyta mosolyogva.</p>
            <p>A kedve nőttön-nőtt, a palackok ürültek, a poharak csengtek, István gróf az ablakhoz
               ment és kikiáltott valamelyik emberére, hogy küldjék a lapusnyai bandát.</p>
            <p>A parancsnok azalatt odahajolt Blázy fülébe súgni:</p>
            <p>- Itassuk le mindenáron. Van egy jó tervem.</p>
            <p>Az visszahunyorított a becsületes macskaszínű szemeivel.</p>
            <p>- Hollá, urak, halljuk már azt a pozsonyi asszonyt!</p>
            <p>- Halljuk, halljuk!</p>
            <p>- Bogdán, bort! A legénységnek egy hordó pálinkát. De mármost igazán halljuk a
               pozsonyi asszonyt!</p>
            <p>- Adjatok előbb egy cigarettát! Így, mármost jól van. Pozsonyban feküdtünk, nem is
               emlékszem már, hányadik esztendőben. Gyönyörű huszár voltam. Pruzsinszky
               megmondhatja. Igaz-e, Pruzsinszky? Mert Pruzsinszky ösmert akkor. Ösmert, mert sok
               pénzem volt. Elég az hozzá, egy tisztességes családnál voltam beszállásolva, bizonyos
               Vinkóczynál, ha jól emlék­szem. A vámnál hivataloskodott a szegény ördög. Szép,
               fiatal asszonya volt, karcsú, mint az őzike, fitos orrú (az orroknak ez a fajtája
               mindig ingerlően hatott rám), de olyan szende, ártatlan és szemérmetes, mint egy
               madonna. Már hetekig voltam ott s alig láttam, de ha láttam is, észrevétlenül tudott
               elsuhanni előlem; ha köszöntöttem, biccentett a fejével s lesütött szemekkel menekült
               megszólításom elől… Rá sem gondoltam többé, midőn egy nap Bécsbe rándulok. A kupéban
               egy gyönyörű asszony ült, teljesen kifejlett szépség, a hervadás bizonyos poézisével.
               A Balzac asszonyaiból egy kedves darab, a harminc és negyven közt, a tudás minden
               bájával megkent asszonyka. Higgyétek meg, fiúk, hogy nagyon beleszerettem. Pedig az
               nagy szó, ha én mondom, abból az időből, mikor úgy szálltak rám az asszonyok, mint a
               legyek a mézre. - Hiszen te ösmertél, Pruzsinszky.</p>
            <p>- Tovább, tovább!</p>
            <p>- Elkezdtem neki udvarolni, egyre tüzesebben, hevesebben. Csak fogadta, fogadta
               eleinte és maga is visszakacérkodott egy kicsit, de mikor aztán látta, hogy nem
               tréfálok, bevallotta, hogy ne fáradjak, mert őneki egy imádottja van Bécsben, éppen
               most is ahhoz megy. S olyan ügyesen tudott lehűteni s átterelni a beszélgetést
               közönyös dolgokra, hogy csoda. Megkér­dezte, hogy hínak, mint vagyok megelégedve
               Pozsonnyal, s hol, kinél lakom. Megmondtam, hogy ki vagyok és hogy valami
               Vinkóczyéknál lakom. »Vinkóczyéknál? - szólt meglepetve - hiszen ott igen csinos
               asszonyka van.« Mit ér - feleltem bosszúsan -, az egy szent, azzal semmit sem lehet
               kezdeni. A szemem közé nevetett: »No no, csak próbálja meg, kapitány!« A fejemet
               ráztam, hogy hasztalan, de ő csak egyre mosolygott hamiskásan és midőn kiszálltunk
               Bécsben az indóházban, odasúgta fülembe: »Jobban tudom én azt, kapitány, mert az én
               leányom a Vinkóczyné«.</p>
            <p>- Pompás história! - lelkesedett Pruzsinszky.</p>
            <p>- Rosszabb vagy Boccacciónál! - vélte nagy hahotával István gróf.</p>
            <p>- De hát a folytatása! - sürgették a tisztek.</p>
            <p>Mire a parancsnok leöblíté torkát egy pohár borral, megtörülgette óvatosan a nagy
               bajuszát; csillogó, kékes szemei kialudtak, mintha egy bántó szó koppantaná el
               lángjukat, homloka redőkbe gyűrődött, széles tenyerét szívére tette bűnbánón, s
               méltóságteljesen, de mégis szemre­hányóan förmedt a tisztekre:</p>
            <p>- Uraim! Én tetőtől talpig gavallér vagyok.</p>
            <p>Erre a mondásra megint koccintani kellett, s István gróf intésére ráhúzta a lapusnyai
               hadi banda a Rákóczi korából maradt híres nótát, magyarba vegyített tót
               szöveggel:</p>
            <p>
               Mikor még én kuruc voltam Rákóczi vojnában, Jártam szattyánból
                  varrt cserveni csizmában.
            </p>
            <p>Ilyen vigadozás közben elmúlt a dél és megéhezének mind az urak, mind a hadak. Kovács
               jelentette, hogy a hadsereg enni akar.</p>
            <p>- Hát vonuljanak valami térségre és főzzenek gulyáshúst a katlanokban. Egy ökröt ki
               kell fogni valamelyik társzekérből és meg kell enni.</p>
            <p>A Vág mellé vonultak a hadak, annak a hancsikos, hompos partján gyújtottak tüzeket s
               ütöttek tanyát. Az urak pedig a vendéglőben ebédeltek, megoldott nyelvekkel folytonos
               rózsás humor­ban, mely csak fokozódott ebéd után. Aranyos köd szállott alá a dib-dáb
               földi bajokra, keservekre, mikor a feketét is behozták és rágyújtottak a Jágovics
               által megnemesített szivarokra. Jágovics ugyanis rendesen
               megvette a Motesiczky úrfiaktól a finom havanna szivarok dobozait, tíz krajcárért
               darabját, s e dobozokban, melyek évekig tele szedték magokat a drága havannaillattal,
               kassai négyeseket nemesített… (Ilyet is csak egy örmény eszelhet ki.)</p>
            <p>Ha a bor gőze sírásó, a jelen bánatát elföldelő, piktor a szivarfüst, a jövő képét
               verőfényesen színező. Csak úgy bugyborékolt a jókedv. Pruzsinszky ledobta dolmányát
               és egy ingujjban kezdte járni a »podzabucskit«. Hip-hop! Hip-hop! A parancsnok egyre
               biztatta a tisztjeit: Hajrá, mulassunk, bajtársak! S egyre tartotta szóval, adomákkal
               Istvánt, ki, mint otthon a várában minden ebéd után, most is lehozatta a társzekérről
               a pénzeszsákot és az ablakon kihajolva szórta a járókelők közé a kétgarasokat, ami
               itt még jobban ütött ki, mert a talaj a fogadó ezen ablaka alatt csátéval, csalánnal
               és »Mária koronájával«[1] volt benőve, s ugyancsak
               mulatság volt nézni, hogy a pénzre rohanó pórnép mint szurkálja össze magát a harapós
               növények között.</p>
            <p>Ebben a pompás hangulatban kezdte Blázy is, a parancsnok is, nagy diplomáciával
               rávenni, hogy mondjon le a jóravaló bányaváros lerombolásáról. Végre is egy olyan
               fehérszemély, mint Estella, nem érdemes arra, hogy egy várúr fölcihelődjék a
               seregével. Olyan perszónáért bizony nem való Besztercéig menni, piros vért ontani,
               dúlni, pusztítani. Hiszen minden nyomon akad olyan száz is.</p>
            <p>De István gróf csak a fejét rázta gúnyos mosolygással:</p>
            <p>- Nem az Estella kell. Utálom a nőket. Soha életemben egyet sem csókoltam, egyhez se
               vonzódtam (mert úgy van az, urak, Zrínyi Ilonával eltemették az utolsó asszonyt), de
               a jogomat nem hagyom a nyakukon, a sértést nem tűröm a címeremen; meg kell aláznom
               Besztercét.</p>
            <p>Összehordtak aztán hetet-havat, mindent, hogy az okosabb enged, és arra is gondoljon
               István gróf, hátha Beszterce talál lenni erősebb, milyen szégyen éri a Pongráczok
               pajzsát.</p>
            <p>Addig-addig beszéltek neki, egyik nagyobb elokvenciával, mint a másik, hogy
               lassankint elnémult. Kifogyni látszott az ellenvetésekből, mintha meglágyulna, mintha
               kezdené magát megadni, de csak a végén látták, hogy biz az szép csendesen elaludt.
               Elnyomta a sok bor, meg a sok beszéd.</p>
            <p>- Makacs koponya - mondá Blázy. - Ezzel nem boldogulunk.</p>
            <p>- Szép spektákulum lesz belőle, mondhatom, ha meg nem akadályozzuk - sopánkodott a
               parancs­nok, ki Pruzsinszkyt is odaszólítá egy szögletbe tanácskozni. - Ki kell
               valamit gondol­nunk, urak. Okvetlen tennünk kell valamit. Hátha sikerül.</p>
            <p>A polgármester hitetlenül rázta a fejét:</p>
            <p>- Én rátok bízom, urak. Bennem úgy sincs lelemény. És időm még kevesebb van;
               gondos­kodnom kell a lánykámról. Ebédet küldtem ugyan neki, de most még el kell
               valahová helyezni. A kánya vigye a dolgomat, kisvárosban a polgármester még
               helyszerző is. Nemsokára visszatérek, uraim!</p>
            <p>Blázy uram kicsoszogott az ajtón, piros, mosolygós arcával, apró, húsos lábaival és
               sorra vette a jobb házakat, Apolkát ajánlgatva, csak estefelé tért vissza a
               vendéglőbe bosszúsan. A tisztek még mindig ittak, István gróf még egyre aludt.</p>
            <p>- No, hát sikerült? - kérdé a parancsnok.</p>
            <p>- Dehogy! Hiába koptattam a csizmámat. Egy helyen nem kell, mert már nem elég kicsi a
               gyerekekhez játszópajtásnak, más helyütt nem kell, mert még nem elég nagy a munkára.
               Kurka fiskális a Róza lánya mellé keres társalkodónét, de az Apolka nem alkalmas,
               mert - úgymond - nagyon konfidens lenne, minthogy idáig barátnék voltak. Luby
               uraméknál nem fogadják be, mert nagyon szép és a fiok már lányok után nézeget. Egy
               ötödik helyen (Sztraka Györgyéknél) az asszony féltékeny. Egy hatodikon a férj
               kikapó. Szegény gyerek, no, azt ugyan megverték az istenek azzal a nagy
               szépségével.</p>
            <p>- Tehát nem adtál túl rajta? - kérdé a parancsnok.</p>
            <p>- Mindenütt kikosaraztak.</p>
            <p>- Hála istennek!</p>
            <p>- Hogy-hogy?</p>
            <p>- Mert a leány a tervünkhöz kell.</p>
            <p>- Nem értem.</p>
            <p>A parancsnok kihítta Blázyt a mellékszobába.</p>
            <p>- Nagy dolgot fundáltunk ki azóta. Ez a Pruzsinszky nagy mester. Istvánt meg kell
               menteni. Istvánnak vissza kell fordulnia, de ezt nem teszi meg másképp, ösmerem a
               dölyfét, hacsak Beszterce egy hódító küldöttséget nem meneszt elébe és nem hoz
               Estella helyet túsz gyanánt egy másik leányt; hogy ez addig nála legyen, míg a
               másikat visszaadják.</p>
            <p>- De hisz ez lehetetlen! István gróf lehet bolond, de Beszterce nem az. Hol vegyünk
               mi neki besztercei küldöttséget.</p>
            <p>- Hol? Nagyon egyszerű. Magamra vállalom, rendelni egyet estére.</p>
            <p>Blázy nagy szemeket meresztett.</p>
            <p>- Küldöttséget? Még ha ma belemenne is a város a tréfába, ide nem érhet már
               estére.</p>
            <p>- Csak bízd rám. Este tizenegy órára itt lesz.</p>
            <p>- Küldöttség Besztercéről?</p>
            <p>- Nem éppen Besztercéről, de az mindegy.</p>
            <p>- Nem értelek. Hát hol veszed?</p>
            <p>- Egyszerűen megrendelem a színigazgatónál, Lengeffynél. Öt tagból állhat, tehát bele
               kerül huszonöt forintba. Ámbátor három színész is elég lenne. Az egyik füvet hoz
               tálcán, a másik földet, a harmadik lesz az orátor. De csak hadd legyen mégis öt. A
               hatodik lesz a túsz, az Apolka.</p>
            <p>- Nem, nem, az Apolkát nem adhatom - kiáltott fel, kellemetlenül érintve Blázy. -
               Kegyetlen játék lenne az ártatlan gyermekkel.</p>
            <p>A budetini parancsnok kelletlenül vágta rosszul szelelő szivarját a falhoz, amelynek
               semmi nemesítés se használt, azután megfogta a polgármester kabátgombját.</p>
            <p>- Ne okoskodj, Blázy. Azt szeretném én látni, hogy nem adnád a leányzót. Ha a Szent
               Erzsébet kötényébe esne, jobb helyre akkor se esne. Tudod, milyen István; erkölcsben
               szigorú, lélekben tiszta. Ételben, ruhában nem lát nála szükséget, nevelteti, még
               férjhez is adja. Jobban fog rá vigyázni, hidd el, mint a tulajdon szemefényére, hogy
               a hadi túsznak baja ne történjék.</p>
            <p>- Hiszen igaz, igaz - hagyta rá Blázy -, de mikor mégis bolond. Bolondoktól sok
               bolond telik.</p>
            <p>A parancsnok a fejét rázta:</p>
            <p>- Nincs az ő elméjének más baja, csak a vesania; gyakran
               találkozol idős asszonyokkal is, akiknél egész betegessé fajul el a cicomázási
               ösztön. Átmegy a szertelenbe. István agyvelejét az ősök életmódja és fényessége
               impregnálja. Káprázatok uralkodnak fölötte. De ebben mi végre is laikusok vagyunk;
               csak egyet mondok neked, Blázy, hogy például a keresztes hadjára­tok után mint ragály
               mutatkozott Európában e hadjáratok eszméje, levegője, fanatizmusa. Aachenben száz meg
               száz ember kapta egymástól a Szent Vitus-táncot. Ami valamikor ragály volt, hogy azt
                  ne mondjam, divat, az ma sem lehet
               őrültség. Ne félj te Istvántól, nem bolond az!</p>
            <p>- Jól van, jól - mosolygott Blázy -, a kedvedért most már nem félek attól, hogy
               bolond, de mit nyertél vele, mert most már attól félek, hogy nem bolond. S ha nem
               bolond, előbb-utóbb rájön, hogy megcsaltuk.</p>
            <p>- Nem fog vele törődni, mint ahogy minden mániátikus ember tenné. Ott vannak a
               kleptománia betegei. Ha megakadályozzuk a kleptománikust valamelyes módon a lopásban,
               utána már nem bánja, mert nem az ellopott tárgyat akarta, hanem a pillanatnyi
               élvezetet, hogy lop. A rábeszé­lésnek nem enged, hogy ne lopjon, ha alkalom nyílik
               rá, de a lopás meggátolásáért nem haragszik, ha utólag tudja meg. Ösmertem egy
               püspököt Besztercén, akinek az anyja lopott, bár maga az öregasszony is jól tudta,
               hogy minden boltban lopni engedik a püspök meg­hagyá­sából, s hogy az ellopott
               tárgyakat egy óra múlva visszahordják az inasok a kereskedőknek. Lopott, mert egy
               csodálatos kényszer ösztökélte. Istvánt is egy csodálatos kényszer vezeti Beszterce
               ellen.</p>
            <p>- Úgy beszélsz, parancsnok, mint egy doktor. Én végre is nem bánom, de semmi
               felelősséget se vállalok.</p>
            <p>- No, én elvállalom. Hiszen okvetlenül bezárnák a bolondokházába, ha Beszterce alá
               eresztenők. S hogyan akadályozzuk meg egyébbel? Az okos beszédre nem hederített, hát
               szóljunk hozzá a saját nyelvén.
            </p>
            <p>- A hódoló deputációval?</p>
            <p>- Azzal; te pedig, édes öregem, eredj haza, és tanítsd ki a szép Apolkát, akit
               természetesen fehér ruhába kell öltöztetni, nemzetiszín pántlikákkal.</p>
            <p>- Igen, de hol vegyük a fehér ruhát?</p>
            <p>- Azon te ne búsulj. Majd mindent elvégez Pruzsinszky. Nagy lurkó az. Már azóta ott
               jár a színi-direktornál és nyilván nyélbe ütötte az egész parádét.</p>
            <p>*</p>
            <p>Míg vidáman fürdött a nyári délután verőfényében a szelíd Garam partján a szép öreg
               Besz­ter­ce város, nem is sejtve, nem is álmodva a feje fölé tornyosuló veszedelemről
               (talán csak most éntőlem fogja megtudni), addig Pruzsinszky Szaniszló mindent
               elkövetett a megmentésére. (Isten küld barátokat a szorongatottaknak.)</p>
            <p>Lengeffy Elemér (hajdani nevén Nawratil Samu) kalandos természetű ember volt, aki még
               maga fizetett volna azért (ha pénze lett volna), hogy valami nevezetes csíny
               elkövetéséhez jusson, mert örökösen ilyenek után szomjazott, természetesen örömest
               vállalta a feladatot, Beszterce város magisztrátusát eljátszani, de amint látta, hogy
               itt valami haszon is lehet, föltette cvikkerjét, összeráncolta a homlokát és így
               szólt:</p>
            <p>- Van-e hozzá valami szöveg?</p>
            <p>Ha azt mondta volna Pruzsinszky, hogy van szöveg, ő azt felelte volna: »Hja, az nagy
               baj, mert azt meg is kell tanulni, az nehéz dolog, az sokba kerül, mert a többi négy
               színésznek is fizetnem kell, minthogy proporcióra dolgozunk.«</p>
            <p>De Pruzsinszky így szólt:</p>
            <p>- Szöveg nincs, de minek is? Mindössze egy pár szót kell mondani a szónoknak, hogy a
               nemes város meghódol, kegyelmet kér s addig is, míg az onnan elmenekült Estellát
               megkeríti, ezt a másik leányzót hozza túszul.</p>
            <p>A Lengeffy szemöldökei felszaladtak egész a homloka közepéig.</p>
            <p>- Tehát nincs szöveg. Hja, az nagy baj, mert akkor komponálni kell. Hiszen ha
               legalább szöveg volna. Aztán a négy színésznek is fizetnem kell, minthogy proporcióra
               vagyunk.</p>
            <p>- Hiszen a többi négy színésznek egy szót sem kell szólniok. Azok csak szenátorok
               lesznek, átnyújtják a vizet, a földet és a füvet, meg a leányt.</p>
            <p>A kis eleven, vézna emberke méltatlankodva terjesztette az ég felé a kezeit.</p>
            <p>- Az isten áldja meg, kedves uram, egy szót se szóljon többet. Ön nem ismeri a
               színészeket. Hiszen ha én azt mondom az embereimnek, hogy egy-egy szerepet kell
               eljátszanotok, amelyikben egyetlenegy szó sem fordul elő, hát meglincselnek és
               felrúgnak, hogy minek nézem én őket. Az émelygésig gőgös nép ez! Jupiterre mondom,
               halálos veszedelemben forgok, uram. Vagy pedig fizetnem kell, mint a köles, legalább
               öt-öt forintot egynek-egynek. De még a kellékek beszerzése is pénzbe kerül.</p>
            <p>Pruzsinszky dühbe jött:</p>
            <p>- Ne prézsmitáljon annyit, Lengeffy, hanem mondja meg egyszerűen, mit akar. A
               kellékek megszerzése? Ne tegye magát nevetségessé! Földet, füvet és vizet. Ön egy
               fiskálisnál is rosszabb, Lengeffy. És azonfelül együgyű, mert azt hiszi, hogy egy
               balekkal van dolga. Pedig tudja meg, hogy már én is voltam komédiás. Nézzen csak meg
               jól.</p>
            <p>Lengeffy csodálkozva meresztette rá a szemeit, azután egyszerre felordított és a
               nyakába borult:</p>
            <p>- Oh, no! Jaj, no! Az ördög ismert volna rád, cimbora, Tarcsay László, ha nem
               szólasz. Persze, húsz éve, hogy elváltunk a Pataky József társulatától. Sok felhő
               vonult el azóta Albion felett. Egy tenger feküdt közöttünk és egy szakáll. Mert
               szakállt növesztettél, cimbora. Oh, én azóta is szerencsétlen vagyok. A természetben
               nincsen más vesztes, csak én, csak én.</p>
            <p>- Jól van, jól, öreg - mondá Pruzsinszky, kibontakozva az ölelésből és elfogadva a
               pertut -, de térjünk a dologra, vállalod-e a dolgot, vagy nem?</p>
            <p>- Vállalom, hogyne vállalnám, de bizonyos föltételek mellett.</p>
            <p>- Hadd halljam őket.</p>
            <p>- Hát igen olcsón csinálnám meg a komédiát, sokat engednék az árból, pedig szabott
               ár, barátom, szabott ár, ha az a súlyos föltétel nem volna, hogy az árva lánykát
               visszük a Pongrácz grófhoz túszul. Tudod, az emberben mégis van valami, ami
               megmozdul, van egy kis lelki­ismeret. Én ugyan nem ismerem a hajadont, de a szívem
               fáj, igazán fáj. Nem lehetne-e mással pótolni?</p>
            <p>- Például?</p>
            <p>Lengeffy elgondolkozott, hegyes borostás állát nyomkodva, azután behunyta apró
               szemeit és szelíden mondá.</p>
            <p>- Például a feleségemmel.</p>
            <p>Pruzsinszky kirúgta maga alól a széket és elkezdett kacagva keringeni a szobában.</p>
            <p>- Jaj, üss hátba, hamar üss hátba, Lengeffy, mert asztmatikus vagyok, mindjárt
               megfúlok. Oh, akasztófára való kékszakáll! Hát a feleségedtől akarnál megszabadulni a
               mi révünkön? Nos, lássuk, mennyi esztendős és csinos-e? No, már nagy zsivány vagy,
               Lengeffy. De reménylem, nem igazi feleséged.</p>
            <p>- Tudod, amint nálunk szokás; most harminc éves, elég csinos, de…</p>
            <p>- De meguntad, és már más van kinézve; értelek, Lengeffy.</p>
            <p>- Látni akarod? Behíjjam?</p>
            <p>Felugrott és kikiáltott: »Katharina!« - de Pruzsinszky a szájára nyomta a kezét.</p>
            <p>- Nem, ne bántsd! Maradjunk egyelőre az eredeti terv mellett. Meglehet, hogy
               reflektálni fogunk ajánlatodra, meglehet, de most még a kisleánnyal együtt megy az
               alku. Hát mit kérsz?</p>
            <p>- Ötven forintot.</p>
            <p>- Egy garast se többet harmincnál.</p>
            <p>- Becsületemre mondom, nem lehet.</p>
            <p>Pruzsinszky megfogta a kilincset:</p>
            <p>- Hát ördög vigye, legyen harmincöt.</p>
            <p>- Lesz negyven - szólt a direktor, a Pruzsinszky tenyerébe csapva.</p>
            <p>- Harmincötnél nem mehetek tovább, csak annyira hatalmazott fel a budetini
               parancsnok. Így is öt-öt forint jut a színészekre, neked magadnak tíz, s mondjuk,
               hogy apró költségekre öt, összesen harmincöt forint.</p>
            <p>- Hát a titoktartásért? - vágott közbe Lengeffy. - A titoktartás se lehet ingyen;
               azért is számíts fel öt forintot.</p>
            <p>Pruzsinszky a fejét rázta.</p>
            <p>- A titoktartásért semmit se fizetünk, hékás. Majd bolond vagyok én, ugye? Bátran
               beszélheted a dolgot holnaptól kezdve.</p>
            <p>A lengyel (aki színész is volt valamikor) ravaszul mosolygott, jól ösmerte ő a maga
               emberét; olyan általános hazug hírében állott Lengeffy, hogy annak a fecsegése nem
               veszedelmes. Csodaszerű kalandjaival azon időkből, mikor mint szerződés nélküli
               vándorszínész végig­kóbo­rolta az országot, azon táplálkozván egész nyáron, hogy ahol
               legelő tehenet látott a mezőn, alájakuporodott és megszopta: úgy elrontotta örökre a
               szavahihetőségét, éppen csak az szük­séges, hogy ő mondjon el valamit, arra nézve,
               hogy azt senki se higgye.</p>
            <p>Megállapodván a részletekre is, Pruzsinszky vígan sietett a vendéglőbe. Éppen jó
               szerencse, hogy az ébredő István gróf ott látta a környezetben.</p>
            <p>A nap már alacsonyan járt, a Jágovicsék óráján kijött a kakukk és hetet kiáltott
               egymásután.</p>
            <p>- No, ez bolond dolog - káromkodott a gróf, kitörölve szemeiből az álmot -, átaludtam
               az időt; de a »menetelés« végre is kellemesebb éjjel, mint nappal. Eredj,
               Pruzsinszky, add ki a parancsot, nyergeljen a tábor!</p>
            <p>A honvédparancsnok közbeszólt:</p>
            <p>- Megálljatok! Megállj, Pruzsinszky, nem mehettek! Nem eresztelek!</p>
            <p>István gróf felugrott és a kardja után szaladt, mely egy szögletbe volt támasztva.
               Aztán felfortyanva kérdé:</p>
            <p>- Mit akarsz ezzel mondani? Erőszak ez, vagy mi?</p>
            <p>A honvédparancsnok ünnepélyes pózba vágta magát:</p>
            <p>- Üdv a fegyvereidnek, kedves rokon! Nem arról van itt szó, hogy én akadályozzalak,
               csak a hadi szokásokra akarlak figyelmeztetni, a lovagi erkölcsökre. Biztos forrásból
               jelenthetem, hogy Beszterce város táviratilag értesülvén haragodról és hadaid
               közeledéséről, még azon órában hódoló követséget menesztett elédbe Zsolnára. A
               követség útban van, azt tehát itt kell bevárnod.</p>
            <p>Szemlátomást gömbölyödött arca, majdnem olyan pufók lett, mint Báthory Istváné a
               Matejko képén, s a szemeiben is megcsillant valami zöldes, diadalmas zománc.</p>
            <p>- Megszeppentek hát a gyávák! Tudtam. Gondoltam. Nos, tehát bevárjuk őket a hadi
               szokások értelmében.</p>
            <p>Egészen felvillanyozta a hír; mintha kicserélték volna, tett-vett, rendelkezett,
               legott összehívta Bakrát, Kovácsot és hadnagyait, haditanácsot ülni. A
               honvédparancsnok is részt vett a megbeszélésekben, ahol is sok szó és még több bor
               ontatott, a körül forogván az eszmék, hogy hol és miként fogadják a hódoló követeket.
               Pruzsinszky a hricsói dombot mondta a legalkal­masabbnak, ott a festői várromok
               mellett, lobogó fáklyák fényénél impozánsan venné ki magát a sereg, mert úgy lehetne
               elhelyezni, hogy nagyon soknak látszassék. Kovács uram a Vág partját ajánlotta (ahol
               most fekszenek a hadak), és ahol az égő fáklyák kísérteties fénysávokat vetnek majd a
               Vág tükrére.</p>
            <p>Végre is szavazattöbbséggel a Kovács indítványa győzött, azon indokolással, hogy ez
               már azért is alkalmasabb hely, mert ha a követek netalán illetlenül viselnék magokat,
               mindjárt ott be lehet őket hajigálni a folyamba. De felmerült ott sok más kérdés is,
               a ceremóniára nézve. Csatarendben legyen-e a sereg, lovon üljön-e István gróf, vagy
               valami fatönkön? Igen ám, csakhogy a fatönkhöz tigrisbőr kellenék, amivel be lehetne
               teríteni. Az pedig nincs, hát csak hadd üljön a vezér nyeregben. Meghányták,
               megvetették a legapróbb részleteket. István gróf előre megy, seregét elrendezi és
               élére áll, míg ellenben Pruzsinszky és Kovács uram a vendéglő előtt várják meg a
               besztercei követeket és elvezetik a táborhoz.</p>
            <p>Úgy elröpült az idő, mintha madár volna, leszállott az éj csendesen, andalogva,
               kacérkodón, nem a nagy, nehéz, sűrű fekete palástját hozta, hanem lenge fátylát,
               melyen átlátszanak a föld bájai, a buja fák, füvek, virágok.</p>
            <p>A Vág kéklő vizén ott szaladgál egy ezüst emberi képmás, a hold. Mintegy odalehelve
               reszket a füzek árnyéka a fodros habokon. A parton lobogó tábortüzek égnek. Néha
               egy-egy paripa nyerít fel. A tábortüzek körül marcona alakokra veti fényét, amint
               kékszegélyű piros lángra lobban a megbolygatott zsarátnok. Csend, nyugalom ül
               azonkívül a tájon, csak egy-egy tovaúszó, fával rakott tutaj hallat csobogást, mintha
               selyem vásznat hasogatnának suhogással, midőn egyszerre lódobogás hallik, megcsillan
               a lópatkó szikrája az éjben. A város végére kiállított őrszem lihegve hozza István
               grófnak a hírt.</p>
            <p>- Méltóságos gróf úr, érkeznek a követek.</p>
            <p>- Nyeregbe! Rendbe! - kiáltja a gróf. - Meg kell gyújtani a fáklyákat.</p>
            <p>Egy perc alatt talpon van a sereg, kozákok, gyalogosok, két sorjában a muskétáságyúk.
               István gróf paripára pattan; a két apród fogja a lova kantárját.</p>
            <p>Azután, mintha kétfelé hasadna a sötétség, egyszerre kibontakozik a besztercei
               küldöttség, elöl egy vézna, fürge alak, a nagy kucsmájából alig látszik az arca, csak
               az ősz hajából lengedez ki néhány fürt. Mente lóg a vállán panyókásan; lehajtott
               fejjel jő, lassú méltósággal, fringiáját hóna alá fogva, hogy a csapadékos fűben be
               ne sározódjék.</p>
            <p>Utána két hosszú szakállas aggastyán lépdel, ezüstkorsót hoz az egyik (voltaképpen a
               Trnowszky Péter kölcsönkért teáskannáját) vízzel megtöltve, a másik füvet tart egy
               tálcán; közönséges réti lóhere, de egy kis lúdnyelvű fűvel és
                  ördögcérnával
               [2] keverve. A negyedik követ is fehérhajú öreg úr volt.
               (Már jó levegője lehet annak a Besztercének, ha ilyen sokáig élnek benne az emberek.)
               Rókaprémes csurapét viselt, rezes végű egyenes kardot, mint a katonaorvosok és ezüst
               tányéron egy maréknyi földet hozott, de olyan meggörnyedve, mintha egy házat cipelne
               maga előtt.</p>
            <p>Mi több, még az ötödik ember is egy megtört, megtöpörödött, ráncos agg volt. (Ejnye,
               talán már nem is szülnek az anyák Besztercén hetven év óta.) De bezzeg megfejtődött a
               rejtély, mihelyt a fáklyafény odavetődött a sugár leányalakra, akit az ötödik követ
               vezetett a kezénél fogva. Világos dolog az, hogy ez a gyönyörű teremtés csak
               aggastyánokra volt bízható. Van ám ész a besztercei magisztrátusban!</p>
            <p>Istenem, de szép volt azzal a leeresztett hajával, mely mint az olvasztott arany
               csurgott le hátul végig a derekán, végig a szoknyáján, majdnem egész földig. Hát még
               az a finom arcocska, azzal a szomorú homlokkal, azokkal a nagy szempillákkal. Őzike
               tekintetében ijedelem és elszánás, szoknyája suhogásában varázslat volt, mintha egy
               hűs fuvalom jönne és illanna el. Minden szív megdobbant szorongva. Így visznek egy
               mesebeli királyleányt a fekete posztóval bevont városokban a sárkánynak.</p>
            <p>Az utolsó sorban a mieink jöttek, a honvédparancsnok, Pruzsinszky, Kovács uram és egy
               kicsit kótyagos állapotban a zsolnai polgármester, ki egyre biztatta a leánykát,
               nyájas szeretettel:</p>
            <p>- Csak ne félj semmit, Apolka. Csak ne törődj semmivel, fiacskám. Mindenben úgy tégy
               vakon, ahogy mondtam, meglásd, jóra fordul a szomorú sorsod.</p>
            <p>István gróf lova egy pár lépést tett előre, amint az apródok vezették, azután
               megállt, csak a fejét hányta nyugtalanul és az első lábaival kapálózott, túrva fel a
               földet úgy, hogy szerteszét frecsegett a közelállók szemei közé.</p>
            <p>- Jöjjenek kegyelmetek közelebb - mondá a várúr emelt, méltóságteljes hangon, kivont
               kardjával is intve. - Mit kívánnak tőlünk?
            </p>
            <p>A követek közelebb jöttek és meghajoltak.</p>
            <p>Az apró, öreg emberke egyet köhintett és elkezdé szavalni kopott jambusokból
               összeállított dikcióját, nagy pátosszal, stentori hangon:</p>
            <p>
               Hatalmas várúr! Nagy s nemes vezér! Vizet, füvet, földet hozánk
                  neked, Előtted hódolók. Kegyelmezz Besztercének! A kívánt hölgy helyett, míg
                  kicseréljük...
            </p>
            <p>- Mert nem lehet kérem alássan megtalálni! - szólott közbe az ezüstkorsós
               aggastyán.</p>
            <p>A vezérszónok dühösen fordult hátra: »Ej, ugyan hallgasson, szenátor uram!« s aztán
               zavar­talanul bömbölte odább:</p>
            <p>
               A kívánt hölgy helyett, míg kicseréljük, Fogadd e mást, az istenek
                  remekjét, Túszul s kegyelmezz városunknak! 
            </p>
            <p>Ezzel leoldá kardját a szónok, hogy a ló lábaihoz tegye a földre, a többiek is
               azonképp kezdték lekötözgetni, de Pongrácz intett nekik, hogy nem szükséges, látható
               módon hatotta meg a néhány mondat, középkori emlékeken élődő lelke megittasodott a
               daliás idők e kirívó ügyet­lenséggel mázolt képétől is. A káprázatok közt, amelyekben
               fiatal kora óta élt, ez volt neki az első valóság. Igen, ez. Ez a nagy hazudozás.
               Szíve tombolt a diadalérzettől, szeme kevélyen siklott végig a hódolókon, míg
               hirtelen rajtaveszett az utolsó látományon, Apolkán. Hah, mi ez? Csoda ez! Mintha
               Beszterce város bűbájos címere lenne megelevenedve. A négy folyamos pajzsból
               kiemelkedő szent női arc. Ő az, ő. Csak a pajzs hiányzik alúla és a szárnyak a
               vállairól…</p>
            <p>- Hogyan - szólt mintegy felocsúdva, szelíden, csendesen -, Estellát nem tudták
               kegyelmetek megtalálni?</p>
            <p>Lengeffy (mert ő volt a vezérlő szónok) újra meghajolt a földig és felelt:</p>
            <p>- Nem, nem, uram, pedig kerestük éjjel és nappal. Leskelődve rá, mint űzött
               vadra.</p>
            <p>- De hát hová lett?</p>
            <p>- Ég tudja azt!</p>
            <p>- Pedig szeretném tudni, hova vitte onnan az a pernahajder Behenczy.</p>
            <p>- Előkerítjük, bár a föld alól.</p>
            <p>- S addig e gyermek marad nálam túszul, ha jól értettem?</p>
            <p>Lengeffy erre is keresett egy feleletet, hirtelen végigfutott esze az összes
               színdarabokon, de nem talált egyetlen illő mondatot sem, hát csak a fejével
               bólingatott alázatosan.</p>
            <p>- Ám jól van - felelte Pongrácz István jóakaratú korholással -, bár az a sértés,
               ahogy levelem­mel bántak, példás büntetést érdemelne, én mindamellett kegyelmet adok
               ez egyszer városuk­nak és hadaimat visszavezetem.</p>
            <p>Lassan, ünnepélyesen bedugta kardját hüvelyébe és leszállt a lóról, hogy a hódolati
               jelvényeket átvegye.</p>
            <p>A kancsó után nyúlt, megízlelte a benne levő vizet; rossz, poshadt víz volt, csak
               éppen hogy a száját nedvesítette meg vele, a többit kiönté a gyepre; Lengeffy rémült
               tekintetet vetett rá, hogy hátha az ezüst kancsót elviszi zsákmánynak. Minden
               hajaszála égnek meredt. Teremtő úristen! Ennek a meggátlására aztán csakugyan nincsen
               idézet a világirodalomban. De a győztes vezér visszaadta a kancsót és a füvet vette
               el a tálcáról, odatartva azt a harci paripá­jának; a lovacska tenyeréről falta fel és
               megelégedetten majszolta, ropogtatta, jobbra-balra csapkodván a farkával. Most már
               rákerült a sor a besztercei földre, melyet leszórt és a lábával megtaposott a
               legyőzetés jeléül. Mire távolabb, a hídfőnél eldördült három mozsár és a lapusnyai
               legények megfújták a harsonákat.</p>
            <p>Végre a túszhoz lépett; az remegett fázékonyan, mint széltől meghimbált liliomszár,
               mikor maga felé látta közelegni és behunyta a szép, szomorú szemeit, talán egy
               imádságot is rebegett halkan, titkon; úgy érezte, hogy az utolsó pillanata jött el,
               talán fejét vágja le most mindjárt az a fényes ruházatú vezér, akihez került, azt se
               tudja, miért, azt se tudja, hogyan; mindez valami megfoghatatlan volt előtte; de a
               különös hadvezér éppen nem bántotta, csak a fejét simogatta meg gyöngéden.</p>
            <p>- Hogy hínak? - kérdé.</p>
            <p>Kinyitotta a szemeit és csodálkozott, hogy semmi baja se történt; amint lopva
               ránézett a vezérre, már nem talált rajta semmi ijesztőt. Hiszen ez is csak olyan,
               mint más ember. S amint körülhordozta álmatag tekintetét a festői csoportokon, a
               fényes jelmezekbe bújtatott alabárdos katonákon, mintha megannyi királyok állnának
               ott, ama hamupipőkék egyikének képzelte magát, kikkel most egy mese történik. Csak
               mikor már ezt mind elgondolta, azután jutott eszébe felelni:</p>
            <p>- Apollóniának hívnak. - Úgy mondta ki, mintha restellné, hogy így hívják.</p>
            <p>És ahogy látta az aggastyánoktól, ő is éppúgy meghajlott, olyan mélyen, de mégis
               másképp; mennyi kecs, mennyi grácia volt abban. És amint meghajlott a baltérde,
               milyen szemvesztő vonalakat nyomott ki a láb a harmonikás ráncokra szedett
               szoknyácska szövetén.</p>
            <p>- Szép neved van, báránykám - felelte István gróf. - Ne félj semmit. Nem haragszom
               rád. Ki meghoztad az áldozatot városodért, leszel a váramban illő tiszteletben.</p>
            <p>Pongrácz István most újra a követekhez fordult, kik még mindig ott állottak
               félkaréjban, üres edényekkel, mereven; kezének egy királyi mozdulatával mondá:</p>
            <p>- Vigyék a békét és jóakaratomat küldőiknek!</p>
            <p>Mire az apródok poharakat hoztak fehér borral töltve és megkínálták a besztercei
               urakat is, mert úgy volt a programban, meg kellett inni a békepoharat.</p>
            <p>Lengeffy fölemelte a magáét és így szólott:</p>
            <p>- Uram, uram, tekintetes Blázy polgármester uram, szállok az úrnak.</p>
            <p>- Állok elébe!</p>
            <p>Lábait szétvetette, karjait kiterjeszté befelé görbítve, úgy nézett ki most a derék
               besztercei vezérszónok, mint egy kinyitott olló, aztán elkezdte mondani a
               tósztot:</p>
            <p>
               Lement a nap. De csillagok Nem jöttenek. Sötét az ég. Közel,
                  távolban semmi fény nincs, Csak mécsvilágom s honszerelmem ég. Szép csillag a
                  honszeretet, Gyönyörűségesen ragyog. Szegény hazám, szegény hazám te, Neked kevés
                  van olyan csillagod…
            </p>
            <p>mint gróf Pongrácz István úr őméltósága, akit az úristen az emberi kor legvégső
               határáig éltessen!</p>
            <p>- Gyönyörű! - kiáltá elragadtatva az odafurakodott káplán s majdnem a nyakába borult
               a szónoknak.</p>
            <p>Felhangzott lelkesen a »vivat«. István gróf összeütötte a poharát az övékkel.</p>
            <p>- Nagy szónok, roppant nagy szónok! - bólingatott álmosan a fejével Kovács uram.</p>
            <p>Az apródok újra töltöttek, most Pongrácz Istvánon volt a sor, viszonozni a
               felköszöntőt.</p>
            <p>- Emelem poharamat Beszterce város békés fejlődésére és jólétére.</p>
            <p>Kitört a rivalgás: »Éljen Pongrácz, éljen!« A mozsarak újra megdördültek, a banda
               megszólalt, s miután előbb egy kirendelt csapat elkísérte az elbúcsúzott követeket
               fáklyákkal, zeneszóval a város szélső házáig, táncra kerekedett az egész tábor, s
               lett széles jókedv, olyan dinomdánom, győzelmi lakoma, hogy a Kinizsi Pálé is csak
               azzal különbözött hajdan a Kenyérmezőn, hogy ő két törököt tartott a kezében és
               azokkal táncolt, míg ellenben Makovnyik két oldalszalonnát tartott és azokkal táncolt
               - márpedig, ha úgy vesszük, két holt töröknél testvérek között is többet ér két
               oldalszalonna.</p>
            <p>Bezzeg emelgette a szíveket a győzelmi mámor, mint a fazékfödőket a gőz. István
               grófba is beleszállott a hejehuja kis ördöge, erőnek erejével le akarta inni Blázyt
               és a parancsnokot, aki nagy csoportnak mesélte a tűz körül az olaszországi
               kalandjait, asszonyok csókjáról, csapodár­ságáról.</p>
            <p>- Eredj, kis Apolka, ne hallgasd ezeket. Vessetek neki valami ágyfélét a
               kocsiban.</p>
            <p>A káplán szintén jól ki volt »készítve« - világi nótákat énekelt. »No, abból se lesz
               soha püspök!« - vélte Bakra Ferenc és ivott ő is, szalonnát pirítva a parázson.</p>
            <p>De ki győzné leírni az egészet? Annyi tény, hogy a legjobban mulatott a Krizsán
               Katka, a pirospozsgás gömbölyű szolgálóleány, aki a szakáccsal és káplánnal jött a
               kocsiban; egymaga lévén a szépnemből, képzelhetni, a megindult táncban mennyire kapós
               volt, minden katona megforgatta egyszer: elég volna ennyi szerencse, ha fel lehetne
               osztani, otthon Varinban húsz farsangra. De az is tény, hogy a legrosszabbul mulatott
               Szlimák János (a Csák Máté-korabeli vitéz), kit fényes egyenruhája és a pálinkában
               lakó kígyó bujtogatása arra a vakmerőségre vitt, hogy a szép Apolkát kérte táncra,
               átcsípve őt derékon - amiért aztán ott mindjárt vasra verette őkelmét Pongrácz
               István. (Úgy kell Szlimák, úgy kell; a macskának is körmére koppintanak, ha az egér
               helyett a kanárira pislant.)</p>
            <p>Száz szó is csak annyi volna, mint egy; valamennyi csillag pislákolni kezdett
               álmosan, már a hajnal, ez a hű futár is előjött jelenteni, hogy Nap úr közeledik,
               mikor végre a várúr megfúvatta az indulót, előre küldvén nyargoncnak Sztercso Miklós
               kozákot az otthon maradt Pamutkay­hoz, híradással a győzelemről, s hogy mihelyt
               feltűnnek a varini dombon, húzassa meg a vártoronyban a harangokat.</p>
            <p>Így indultak vissza, ugyanolyan rendben, amint tegnap jöttek; csakhogy az egyik pónin
               most az apród helyett Apolka ült (vittek volt női nyerget is az Estella részére),
               elmélázva, álmodozva nézte a tájékot, a suhogó kukoricákat, a rozsvetéseket nevető
               pipacsaikkal; míg a lovacska csendesen lépkedett, gondolatai zűrzavarosan nyargaltak.
               Mi lesz belőle? Hová viszik? Miért viszik?</p>
            <p>Egyelőre csak annyit tudott, hogy valami várba mennek. Igen, egy várba! Még sohase
               látott igazi várat. A kíváncsiság elűzte a félelmét. Hiszen még gyerek volt. Egy
               várat fog látni. Vajon milyen lesz? Kacsalábon fog-e forogni, vagy lúdlábon? És
               türelmetlenül kérdezgette csengő hangján a mellette lovagló Rátky Pál apródtól:
               »Messze van-e még a vár? De nehezen várom.«</p>
            <p>*</p>
            <p>Nagy harangzúgás közt vonult be Pongrácz István a nedeci várba, magával hozván a szép
               túszt. A felvonó-híd előtt örömtüzeket gyújtatott Pamutkay uram, ő maga a kapuban
               levett föveggel üdvözölvén a vár urát szép latin orációval, melynek az volt a magva,
               hogy valamiképp Caesar ment, látott és győzött, azonképp ment Pongrácz István és
               győzött, mégpedig erősebben mint Caesar, mert őneki látnia sem kellett
               Besztercebányát.</p>
            <p>István gróf megköszönte vidám fejbiccentéssel; üdvözletet intett a szintén ott
               várakozó Forget őrnagynak, aztán a várudvaron leszállott a lováról és a kis pónihoz
               lépve, saját karjaival vette le arról Apolkát.</p>
            <p>- No, most már itthon vagyunk, kis »hadizsákmánykám«. Fölvezetlek a szobáidba.</p>
            <p>A kulcsár előre ment csörgő kulcsaival és az Estella volt lakását nyitotta ki.</p>
            <p>- Nem, nem - ellenveté István gróf összerázkódva. - Nem akarom, hogy azt a levegőt
               szíja.</p>
            <p>S szeretetteljes pillantást vetett a hadizsákmányra, akinek a képét rózsapirosra
               marta a csípős reggeli levegő. Diadalának élő jelképe volt most ez a gyermek.</p>
            <p>- Keveset aludtál kicsike - mondá gyöngéden, aztán a kulcsárhoz fordult: - Balra
               tarts, öreg Matyko, nyisd ki a Pongrácz kontesszek szobáit.</p>
            <p>- Sok por van ott, méltóságos uram.</p>
            <p>- Tisztogassátok meg azonnal, addig pedig elvezetlek az én szobáimba, Apolka.</p>
            <p>Egész napi gondja a leányka körül forgott. Minduntalan eszébe jutott valami, s jött
               új rende­leteket kiadni.</p>
            <p>- Vigyetek fel virágot a szobáiba. Rezedát, rózsákat, de mégis inkább sok
               rezedát…</p>
            <p>Barokk fénnyel berendezett szűzi szentélyek voltak ezek, hófehér muszlin
               függönyökkel, filigrán selyem székek, öltözőasztalkák, aranycirádás szekrények,
               szentképek, bársony imazsá­molyok, velencei tükrök s a sok mindenféle csecsebecse
               közt imakönyvek szétszórva az aszta­lokon, beléjük nyomtatott levendula-levelekkel.
               (Talán minden ilyen száraz levél egy-egy édes regény.) A falakon szöszke, barna
               grófkisasszonyok arcképe, vagy négy generáció sorjában. Ezekben a szobákban éltek
               egykor. Ebből a fészekből repültek ki a világba. Még talán itt suhog mostan is a
               lelkük.</p>
            <p>Apolka úgy érezte magát, mikor bevezették, mintha templomban lenne (még oltár is volt
               az egyik szobácskában), szinte félt itt, de a fáradtság mégis elnyomta, elaludt.</p>
            <p>István gróf nem győzte figyelmeztetni a cselédeit:</p>
            <p>- Lábujjhegyen járjatok, ti marhák. Úgy kopogsz te, Jutka, mintha egy medve
               lépegetne. Hadd aludjék a hadizsákmány. El van fáradva szegényke.</p>
            <p>Estefelé ébredt fel. A szakács beküldte neki az ebédet a kulcsárnétól. A kulcsárné
               volt szol­gálatára rendelve.</p>
            <p>Apolka jóízűen evett, azután kijött a folyosóra és félénken nézegette a komor
               falakat, a puszta udvart, az ismeretlen embereket, akik az udvaron járkáltak. Minden
               olyan idegen, hideg volt. Csak fent az északi négyszög fedelén mászott a torony felé
               egy iromba macska. Apolka szinte megörült neki. Olyan ismerős volt ez a macska.
               Trnowszky Gáspáréknál is éppen ilyen macska volt. A macska is ránézett, mintha
               ösmerné. Apolka a kendőjével integetett neki üdvözletet.</p>
            <p>- Hogy érzed magad, Apolka? - rezzenté fel e pillanatban egy hang.</p>
            <p>István gróf állt a háta mögött.</p>
            <p>- Jól - felelte tétovázón, elpirulva.</p>
            <p>- Mégis olyan szomorú vagy. Nem akarom, hogy szomorú légy. Tudod, nem akarom.</p>
            <p>Apolka szelíden hajtotta meg fejét.</p>
            <p>- Nem leszek szomorú.</p>
            <p>- Hiszen még a hangod is az. Talán unatkozol, Apolka?</p>
            <p>- Meglehet - mondá kurtán -, de mindez talán azért van, mert még nem szoktam meg a
               helyet és hogy olyan egyedül vagyok…</p>
            <p>- Hát nem leszel egyedül.</p>
            <p>István gróf egy pár nap alatt összeszedett Varinból, Lapusnyáról, Podzamekról nyolc
               egykorú leánykát játszópajtásoknak. Elhozatta Trencsénből a női szabót, Kotlányi
               Sámuelt három legényével, két láda mindenféle kelmével; azok azután ott varrtak négy
               hétig éjjel-nappal, míg minden elkészült az utolsó öltésig, s meglett az Apolka udvara.
            </p>
            <p>Gyönyörűség volt elnézni, mikor a szobából kivonult sétálni a kertbe, vagy a rétre, s
               mint egy kis királynét, nyolc kicsiny udvarhölgy követte egyforma ruhában; csak az
               övé volt még finomabb kelméből, aranyos csipkéjű, módosabb szabású. Egyik a kendőjét
               vitte, másik a labdát hozta, harmadik a labdaütőt.</p>
            <p>István gróf most már igazán csendesen éldegélt, a lányka nevelésével bajlódván.
               (Bakra és a káplán felváltva adtak neki a tudományokból órákat.) A nedeci várra
               nyugalmas epocha látszott kezdődni. Az volt az ambíciója István grófnak, hogy a túszt
               kicsiszolva adja vissza Besztercebányának.</p>
            <p>- Milyen kiköszörült gyémánt lesz ebből - mondogatta -, elcsodálkoznak majd a
               besztercei urak, ha érte jönnek.</p>
            <p>Szokott hóbortjaival alább hagyott (hosszú szabadságra hagyván hadi népét), ehelyett
               termé­sze­tesen másutt ütöttek ki az elmebeli pörsenések. Hozzáfogott a
               gazdálkodáshoz, mert a nyomasztó adósságok sarkantyúzták, de sajátságos észjárását
               ide is áthozta. Durvasága csodá­latos gyöngédséggel volt összekeverve. Az állatokhoz
               való nagy vonzódás egész betegességgé fajult néha. Az volt a vesszőparipája, hogy az
               állatokat össze kell hozni és egy állat-társada­lommá fűzni; különösen a
               háziállatokat. Azért minden eke elé egy lovat, egy szamarat és egy ökröt kellett
               fogni. Hadd szokjanak össze az állatok.</p>
            <p>Pruzsinszky, aki minden ideáját támogatta, még egy tehenet is javasolt, de arra dühbe
               jött Pongrácz István:</p>
            <p>- Pfuj, Pruzsinszky! Nálunk a tehenek nem dolgoznak. A tehenek nőnemű állatok, tejet
               adnak, borjút szoptatnak. Elég az tőlük. A magyar paraszt gavallér arra, hogy a
               tehenet dolgoztassa.</p>
            <p>Az állatok magasztalásában kifogyhatatlan volt.</p>
            <p>- Látod, milyen szép az, hogy a tyúk kikölti a kacsa tojásait és felneveli a kis
               kacsákat, anélkül, hogy valami haszna lenne belőle. Ingyen teszi a beleoltott
               becsületességnél, jóságnál fogva. Az ember sokkal hitványabb, mintsem megtenné.</p>
            <p>De bár valószínűleg jobbak az állatok az embereknél, még ezek is rászedték István
               grófot és visszaéltek jóságával.</p>
            <p>Két szamara volt, Juci és Rebeka, akik a sajtot szállították be a várba a közelfekvő
               aklokból, minden pénteki napon. Fölséges úri dolguk volt, éppen megfordítva az
               emberekével; hat napon legelésztek, pihentek a várkastély melletti pagonyban és csak
               a hetedik napon dolgoztak. Meg is tették ezt a kis robotot egy ideig becsületesen,
               hanem azután nem tudni, hogy hol kerítettek kalendáriumot, hol nem, egyszer csak egy
               pénteki napon nem voltak találhatók sehol sem. Elvándoroltak a nagy makkos erdőbe és
               csak másnap kerültek újra vissza, mikor a sajtot már behordták az igás lovak. A
               következő pénteken és azután is minden áldott pénteken újra megtette Juci és Rebeka
               ezt a csínyt István gróf nagy mulatságára, aki összecsapta kezeit álmélkodásában.</p>
            <p>- Mennyi eszük van, mennyi eszük! A szamarakat okvetlenül rehabilitálni kell a világ
               előtt.</p>
            <p>Ekkor fogant meg eszében nagy munkája, melyet esténkint tollba mondott Bakrának: »A
               szamarak talentumáról«.</p>
            <p>De igaz is, talentumos állat a szamár, sokkal különb a lónál, mert a ló ostoba; ha a
               kovács bele­veri a szöget az eleven húsába, mikor patkolják, azért csak szépen odább
               megy a megnyilazott lábával s jár, fut vele a kocsi előtt, míg csak meg nem gyűlik,
               de a szamár makacsul megköti magát s herkópáternek se mozdul a kovács-műhelyből, okos
               szemeivel mintha csak mondaná: »Nem megyek, dehogy megyek addig, míg ezt a szöget a
               kovács ki nem húzza, mert másképp, isten úgy segéljen, baj lesz a lábammal«.</p>
            <p>Aztán amilyen egyszerű, szürke, igénytelen állat, józan az életben, minden képmutatás
               nélkül való (nem játssza ő magát se gyorsra, se erősre), éppolyan tapintatos a
               halálban. Minden más állat szeret valami nagy éclat-val kimúlni. A beteg oroszlán
               bőgésétől reszket az erdő, az eb fájdalmas vonítása kísértetiesen veri fel az éj
               csöndjét, a hiú hattyú egyet énekel a halála előtt a nagyobb parádé végett (azokról
               az állatokról nem is szólok, amelyek nem szoktak természetes halállal kimúlni, mint
               az ökör, a birka stb.), de a tapintatos szamár senkinek sem akar kellemet­lenséget,
               bánatot okozni s úgy elmegy, úgy eltűnik haldokolni erdők sűrűjébe, hegyhasadékok
               közé, emberi lábnyomoktól messzire, hogy igazán finom dolog tőle. Innen van aztán,
               hogy ritka ember látott holt szamarat.</p>
            <p>István gróf művében egy egész külön fejezet volt szentelve a szamarak
               tapintatosságának.</p>
            <p>- Tegye oda, jegyzet alatt, amice Bakra, hogy az emberek társadalmában is a
               szamarabbak erénye a tapintatosság.</p>
            <p>Ilyenforma mulatságnak élt ezentúl a nedeci várúr. Csendesebbé, szelídebbé vált egész
               lénye. Vadászott, lovagolt, s látogatásokat tett a szomszédos kastélyokban.</p>
            <p>Apolka ezalatt gyönyörű, nyúlánk hajadonná fejlődött. Szépségének híre messze
               eljutott, túl Trencsén határain, még a gazdag Nyitrában is sokat emlegették a »nedeci
               rózsát«. Fiatal emberek sáskaszámra környékezték a várat. De Pongrácz István gróf
               olyan féltékenyen őrizte, mint egy nagy gyémántot, alig lehetett hozzáférni.
               Legfeljebb az ebédnél láthatták egy percre. A fiatal embereknek nővéreik voltak, a
               nővéreiket rávették (mert a nővér jó közbenjáró), hogy azok is látogassanak el
               Nedecre, a leányaik kedvéért eljöttek a mamák is, és a nedeci vár, mint azelőtt
               régen, újra megtelt a környék előkelő nemességével, selyemtopánkájú kisasszonyokkal,
               délceg, kevély tartású matrónákkal. Nagy tivornyák helyére vidám bálok jöttek és a
               lapusnyai banda feje elfelejtette lassankint a harcias indulókat, bocskortalpak alá
               valókat; - csárdásokat és négyeseket tanult meg játszani a podzameki vén
               cigánytól.</p>
            <p>Honnan került a várba Apolka, hol vette Pongrácz, senki se tudta bizonyosan.</p>
            <p>Ködbe veszett az igazság fele, a sok fecsegésbe fúlt a másik fele. Igazi mítosz
               támadt belőle. S ez a rejtelmesség, ez a sejtelmes homály még csak ingerlőbb volt a
               fiatal nemeseknek.</p>
            <p>A kényes, csinos gavallérok, akik ott legyeskedtek a várban, könnyű kalandot
               reméltek. Nem nehéz a galambot kivenni a dúcból, ha magasan van is - csak meg kell
               vele előbb kóstoltatni a búzát. Az első szem édes belőle, a második kívánatos, a
               harmadikért már leszáll és a tenyeredről eszi meg.</p>
            <p>Az egyik Ordódy-fiú, huszártiszt, próbálta megkóstoltatni Apolkával a szerelmet, az
               első szem búzát.</p>
            <p>Egy keringő alatt szerelmet vallott neki, a leány fehér lett, mint a hó, az ifjú izzó
               lett, mint a tűz, és öntudatlanul lehajolt a vállához, ahhoz az almavirág-színű
               vállához és megcsókolta.</p>
            <p>Apolka fölszisszent, mintha kígyó marta volna meg, kiszakította magát a táncosa
               karjából s István grófhoz rohant reszketve panaszkodni.</p>
            <p>- Mi bajod? - kérdé ijedten a várúr. - Mi történt veled?</p>
            <p>Apolka a fülébe súgta:</p>
            <p>- Jaj, nagy bajom történt. Az a katona megcsókolt.</p>
            <p>István gróf nem vette valami tragikusan a dolgot, mintha közönyös lenne egészen,
               meg­simogatta a gyémántdiadémmal leszorított haját.</p>
            <p>- Ej, ej, te kis árulkodó! No, lássa meg az ember. De csak nem csókoltad vissza,
               mi?</p>
            <p>- Hogy gondolhat olyat felőlem? Hiszen nem szeretem.</p>
            <p>- Látta-e valaki? - kérdé csendesen.</p>
            <p>- Nem tudom - felelte a leányka bizonytalanul.</p>
            <p>- No, semmi az. Gyakran történik ilyesmi fiatal leányokkal, ha egy kicsit
               csinosak.</p>
            <p>Egy szót se szólt többet. Apolka újra a mulatók közé keveredett. Vége is lett a
               bálnak, szét is oszlottak a vendégek, mégse vett észre senki semmit, csak hajnalban
               kerekedett aztán nagy lárma a várban, amikor véresen hozták haza István grófot a
               pagonyból egy saraglyán.</p>
            <p>Apolka felriadt álmából a zajra s felnyitván az ablakot, leszólt:</p>
            <p>- Mi történt?</p>
            <p>- Az úr meg van lőve, megsebesült.</p>
            <p>Hirtelen magára rángatta szoknyácskáit, a papucsokat sehol se találta, rohant ki
               mezítláb, s gyertya helyett (mert még sötét volt a folyosón) ijedtében felkapta az
               ezüst állóórát, azt vitte maga előtt, ámbátor annak sehogy sem akaródzott
               világítani.</p>
            <p>Szembe találkozott a kulcsárnéval, aki a kezeit tördelve siránkozott.</p>
            <p>- Oda van, vége van! Már az isten se jó, hogy mindent megenged.</p>
            <p>- Hogyan történhetett a szerencsétlenség? - kérdé Apolka és ő is elpityeredett.</p>
            <p>- Jaj, ne is kérdezze kisasszonyka, mert maga miatt volt a dolog.</p>
            <p>Mintha leszögezték volna, rémült tekintettel meredt a kulcsárnéra.</p>
            <p>- Énmiattam? - motyogta. - Hogy énmiattam?</p>
            <p>A kulcsárné megröstellte, hogy kiböffentette, mentegetőzni kezdett:</p>
            <p>- A Pruzsinszky úr mondta, lelkecském. Ne ijedjen meg azért. Hiszen nem mindjárt igaz
               minden, amit a Pruzsinszky mond. De ha úgy volna is, bizony maga nem tehet róla. A
               nagy urak bolondsága is a szegény emberek bűne legyen? Ha úgy tetszik neki, hogy
               kiáll az Ordódy-fiúval életre-halálra, gyilkos golyóbisra: hát itt van ni az
               eredmény, itt van a pecsenye. Jaj istenem, csak bele ne haljon. De bizony minek is
               emésztené magát szívecském emiatt, hát tehet-e arról, hogy olyan csinos, olyan
               takaros és megtetszett az urunknak? Hja, mondtam én mindig, hogy minden élő palánta
               előbb-utóbb kinyílik egyszer; ha nyáron nem, hát ősszel. Lássa, galambocskám, még az
               a vén áloe is kivirágzott a kertésznél, pedig még a mostani kertész öregapja ültette,
               s azóta nem mutatott semmi kedvet a fakadásra. Tudtam én azt, kisasszonyka, mihelyt
               magát idehozták, hogy ez lesz a vége. De nem így gondoltam, jaj, dehogy így. Verje
               meg az Isten azt az Ordódy-gyereket.</p>
            <p>Apolka szédülni kezdett attól a világosságtól, mely a fejébe áradt. Azért az egy
               csókért történt. Azért az egy csókért volt ez.</p>
            <p>A kulcsárné csak egyre sírt, vinnyogott és a garádicsok piros foltjaira
               mutogatott.</p>
            <p>- Ehol ni az áloe virága!</p>
            <p>Frissen hullott vércseppek voltak; ezen vitték István grófot.</p>
            <p>Apolka feje zúgott, kusza gondolatok nyargaltak benne és a szívét összeszorította
               valami titkos félelem. Újra előtte állt végzete. Mikor már azt hitte, hogy megtalálta
               a nyugalmát, íme a nyugalom egyszerre leveti a hófehér köntösét, és a veszedelem ott
               áll előtte fekete ruhában, mintha fény és árnyék vívna fölötte folytonosan csatát, és
               mindig az árnyék győzne.</p>
            <p>Tehát semmi kétség, hogy szereti István gróf. Életét is kockára tette érte a
               párbajban.</p>
            <p>- Istenem, de szerencsétlen vagyok - rebegte.</p>
            <p>De mindezeken alig gondolkozhatott, még egy-két lépés és ott volt a sebesültnél, akit
               már akkor a vár összes léhűtői körülálltak. A budetini katonaorvos, dr. Breke Nep.
               János éppen akkor keresgélte a jobb bordák közt, ahol a lövés a léket ütötte, egy
               kutaccsal a golyóbist. Az öreg Kovács sírt, Pamutkay uram pedig mérges szemet vágott
               a közeledő Apolkára, a káplán egy vizestálat tartott az orvosnak, míg ellenben
               Pruzsinszky izgatottan járt fel s alá, egyre ezt hajtogatva:</p>
            <p>- Mi lesz belőlünk, mi lesz belőlünk?</p>
            <p>Az orvos végre is megsokallta, csúnya nyelvű, goromba ember volt (s ennél a
               mesterségnél a gorombaság kisegítő eszköze a tudománynak), Pruzsinszkyra förmedt:</p>
            <p>- Az ördög bánja az urakat, inkább azon töprengenének, hogy mi lesz a sebesülttel?
               Hopp, itt vagy, kutya!</p>
            <p>Ott volt a golyó, végre ráakadt és kihúzta.</p>
            <p>Apolka lábujjhegyen közelgett, de Pamutkay nem bocsátotta a sebesült ágyához, aki
               hörgött, ordított, káromkodott és azzal fenyegette a doktort, hogy pallos által
               végezteti ki, ha valamikor fölépül.</p>
            <p>- Menjen a szobájába, kisasszonyka, nem magának való látvány ez. Minket kemény
               férfiakat is megrendít.</p>
            <p>- Hiszen megyek, uram, de legalább azt mondják meg, nincsen-e veszedelem?</p>
            <p>- Sohase kellett volna ezt a kis békát idehozni - morogta Pruzsinszky.</p>
            <p>A sebesült meghallotta a leány hangját.</p>
            <p>- Te vagy, Apolka? Nem, ne küldjétek el. Gyere ide, Apolka, tedd ide a kezedet a
               homlokomra (hideg verejték gyöngyözött azon a kíntól). Így ni. Jaj, de jó puha kezed
               van. Szorítsd fiacskám a homlokomat, még jobban, még jobban…</p>
            <p>A leányka megtett mindent, amit parancsolt, s a beteg csodálatosan lecsillapodott,
               hagyta a sebét nyugodtan kimosni, bekötözni.</p>
            <p>- Megél-e? - kérdék az orvostól, mikor eltávozott.</p>
            <p>Mire dr. Breke Nep. János a maga széles, fontoskodó modorában felelt:</p>
            <p>- Az Isten sokat hagyott tudni az embereknek, szétosztogatta köztük a tudást, a
               mérnök ezt tudja, az építész azt tudja, az orvos is tud valamit, a pap is… azaz, hogy
               a pap semmit sem tud, egyszóval az isten sokat elosztogatott, de ő is gondolt a maga
               tekintélyére és magának is meghagyott egyet-mást a tudásból. Nos, ez az ügy éppen
               azok közé tartozik, amik őnála vannak.</p>
            <p>- Tehát nem lehet tudni.</p>
            <p>- Csak reményleni lehet, ha jó ápolása lesz. Ha, teszem azt, a kisasszony meghozza
               azt az áldozatot…</p>
            <p>- Örömmel! - felelte Apolka.</p>
            <p>Estefelé bekövetkezett a láz, elvesztette eszméletét s három álló hétig hányódott
               élet-halál közt. Apolka híven, ernyedetlenül ápolta, virrasztott felette, tűrte a
               szeszélyeit. A huszadik napon kijelentette az orvos, hogy a beteg túl van a
               veszélyen.</p>
            <p>Apolka reszketett attól a naptól, mikor teljesen felgyógyul és esetleg bevallja
               szerelmét, és mégis szerencsétlen lett volna, ha sebébe belehal. Ragaszkodott ehhez a
               hóbortos emberhez, mint jótevőjéhez, s mindig erősebben, jobban, pedig gonosz és
               kegyetlen volt betegségében. Az orvosságos üvegeket hozzávagdalta a környezetéhez.
               Egyszer odaintette magához az őrültek álnokságával Pruzsinszkyt, megfogta a kezét,
               simogatta és hirtelen beleharapott, de oly erővel, hogy vér buggyant ki a fogak
               helyén, még most is be van kötve a keze. A katona­doktort hasba rúgta, hogy elájult;
               csak az Apolka simogatására szunnyadt el benne a vadállat. A doktor nem titkolta,
               hogy István gróf, úgy lehet, teljesen elborult elmével lábad fel.</p>
            <p>A huszadik napon elmúlt a láz, s a beteg mély, jótékony álomba merült. Az orvos
               megparan­csolta, hagyják magára, hadd aludjék, hadd gyűjtsön erőt.</p>
            <p>Ez volt az első eset, hogy Apolka elhagyta. De a beteg, aki megszokta szabályszerű
               lélegzését hallani maga mellett, ennek kimaradásán fölébredt.</p>
            <p>A szokatlan csendesség megdöbbentette. Azt hitte, már a sírban van. Szétnézett és
               megösmerte a szobát. Élek tehát, gondolta magában. De nagy fantáziája egy percig se
               pihent, az a saját­ságos gondolata támadt, hogy be van itt zárva és éhen kell
               elvesznie. (Éppen akkoriban volt friss a befalazott apáca: Ubrik Borbála története.)
               A várbeliek összeesküdtek ellene és elpusz­títják.</p>
            <p>Felvánszorgott az ágyból s gyenge, ingadozó léptekkel, a bútorokhoz fogózkodva
               botorkált az ajtóhoz, kinyitotta nesztelenül és a másik szobában ott látta térdepelni
               Apolkát a szűz Mária képe előtt, amint a kezeit összetéve hangosan imádkozik.</p>
            <p>- Oh, szent anyám, aki az égben vagy s édesanyám helyett énrám is vigyázol, köszönöm
               neked szívemből, hogy a szegény István grófnak már visszaadod az egészségét, de ha
               egészséget adsz neki, add vissza kérlek az elméjét is. Mert látod, ő jó ember, és én
               úgy szeretem, mintha a tulajdon apám volna.</p>
            <p>A napfény beömlött a nyitott ablakon s igazi glóriát font a leány feje körül, éppen
               olyan volt most, szinte megdöbbentően hasonlított hozzá az a szelíd, szent arc a
               falon, amelyhez imádkozott, csak valamivel idősebb, mintha a mamácskája lenne.</p>
            <p>- Apolka! - nyöszörögte egy gyenge hang kimondhatatlan lágy érzéssel.</p>
            <p>Összerezzenve fordul hátra és elpirul a hangos imádságért, megpillantván István
               grófot, ki dideregve állt egy szekrényhez fogózva s szemeiben könnyek csillogtak.</p>
            <p>A bibliai legenda megismétlődött, Apolka vizet fakasztott a fénylő, piros erekkel
               befuttatott szürke kövekből.</p>
            <p>- Az istenért, mit csinál? - kiáltott fel halálos aggodalommal. - Hogy mert fölkelni?
               Ezért most én kapok ki az orvostól. Lássa, milyen engedetlen! De ilyet tenni! Szent
               isten, az ablak is ki van nyitva.</p>
            <p>Csípős, nyirkos őszi levegő özönlött be, s a betegen nem volt semmi felső ruha.
               Hirtelen hozzá­ugrott s visszavezette a szobájába olyan szeretetreméltó
               duruzsolással, mint egy kedves fecsegő mama az ő engedetlen gyerekét.</p>
            <p>- Menjen! Milyen bánatot szerzett most nekem. Nem is tudom, mit csináljak magával?
               Támaszkodjék hát a vállamhoz, hiszen olyan gyenge, hogy nem tud menni. Lássa, lássa,
               mit tett.</p>
            <p>A beteg pedig nem bánta ezeket a szemrehányásokat; mosoly jelent meg viaszkszínű
               arcán. Olyan boldog volt, de olyan boldog, hogy őt valaki szereti. Ilyen se történt
               vele még soha.</p>
            <p>Apolka visszafektette az ágyába, a beteg megfogta a kezét.</p>
            <p>- Ülj te is ide. Nem, nem a székre, ide az ágy szélére.</p>
            <p>- Leülök, de csak úgy, ha megígéri, hogy elalszik, mert az orvos azt mondta, hogy
               aludnia kell. Oh, istenem, ha megfázott.</p>
            <p>- Nem lesz kutyabajom sem. Nem akarok meghalni. Tudod-e, mit tesz az? Ha én nem
               akarok meghalni, szeretném tudni, ki kényszeríthetne rá? Dolgom van, most már dolgom
               van a világon, temiattad.</p>
            <p>Az ablaküveget egy fehér pillangó verdeste kívülről.</p>
            <p>- Hess! Mit keresel itt? Mit kéredzkedel be? Tán valamit hoztál?</p>
            <p>Az óra kísértetiesen ketyegett a falon. A pillangó pedig csak egyre kopogtatta kopott
               szárnyai­val az ablakot.</p>
            <p>- Énmiattam? - kérdé a leányka bágyadtan, haloványan és bársony tekintete rémülten
               siklott végig a beteg arcán.</p>
            <p>- Úgy van, miattad. Komolyan akarok veled beszélni. Már eddig is hiba volt tőlem,
               hogy halogattam, mert mi lett volna belőled, ha például meghalok, ha teszem azt,
               lelőtt volna az a gazember… Vagy hova is beszélek. Oh, hát nem vagyok én futóbolond?
               Álmodtam valami bolondságot és most összekeverem a valósággal. Magam vigyázatlansága
               okozta a sebemet, mert ügyetlenségből sült el a fegyverem, de a betegségem alatt azt
               képzeltem a lázban, hogy lelőtt valaki.</p>
            <p>- Mindent tudok - szólt a leányka tompán.</p>
            <p>- Ne beszélj, ne beszélj! No, hát mi az, amit tudsz?</p>
            <p>A leány lehajolt, megcsókolta azt a fonnyadt, aszott kezet. Ebben volt a
               felelete.</p>
            <p>- Jó, jó, hát mindent tudsz. Ugyan eredj, ne csókolt a kezemet, mert megütlek.</p>
            <p>S csakugyan ütésre emelte fel a kezét, de bizony csak megsimogatta vele azt a
               gyönyörű állacskáját. Följebb már nem bírta emelni.</p>
            <p>- Bontsd ki a hajadat, Apolka. Az egyik varkocsot aztán add ide, terítsd szét a
               paplanon, hadd gyönyörködjem benne, hadd babráljam. Így ni, de ki ne nevess… Azután
               beszélgessünk, mert nagyon fontos mondanivalóm van, nagyon fontos.</p>
            <p>Hiszen éppen ettől fázott Apolka.</p>
            <p>- Meg kell állapítani a jövődet, férjhez kell menned, punktum.</p>
            <p>Szavak tolakodtak fel a leány vonagló ajkaira, de nem bírta elmondani. Leesett a
               feje, mint egy letört liliom-virágé.</p>
            <p>- Ugorj csak fel, fiam, és csengess - folytatá a beteg -, hogy jöjjön azonnal
               Pamutkay.</p>
            <p>Csengetni sem kellett, hiszen ott pikettírozott az előszobában Pruzsinszkyval; rögtön
               bejött.</p>
            <p>- Ezredes! - szólt hozzá István gróf - fogasson be kegyelmed azonnal és hozzon
               Zsolnáról egy fiskálist.</p>
            <p>- Melyiket?</p>
            <p>- Mind egyforma ördög - felelte a várúr és a sok beszédtől kimerülve dőlt a fal
               felé.</p>
            <p>Úgy aludt el, hogy az Apolka haját a kezében tartotta; az aranyszálak csillámlóan
               folytak ki az ujjai közül.</p>
            <p>Mély, üdítő álomba merült. A leány kötött mellette kis kosárkájával az ölében,
               melyben ott volt a pamutgombolyag, a gyűszű és a szabadító fegyver, az olló. És
               elgondolta, hogy nem jobb volna-e, míg a beteg ember alszik, hozzányúlni ahhoz a
               fegyverhez, elvágni vele azt a szép hajkévét, hogy föl ne ébredjen, ott hagyni a
               markában emlékül és elmenni, elfutni innen, amerre a két szeme viszi és a két lába
               bírja. Hiszen nagy a világ, csak elférne benne valahogy, de hát mit szólana hozzá ez
               a szegény beteg, aki csak őt szereti. Talán bele is halna.</p>
            <p>Érezte, hogy nem hagyhatja el álnokul, csalfa módon, hálátlanul, hanem inkább
               megmondja a szemébe őszintén, hogy nem tud, nem akar a felesége lenni. Úgy van,
               megmondja. Már miért ne mondaná meg? »A macska fél, nem én« - ismételgette magában a
               bátorító mondatokat. »Behunyom a szememet és megmondom neki, történjék velem
               akármi.«</p>
            <p>Hanem mikor aztán arra gondolt, hogy Pamutkay már valahol Zsolna felé jár, vagy tán
               már vissza is fordult és hozza magával a fiskálist, s hogy a fiskális bizonyosan az ő
               jövendő sorsával van összeköttetésben - szorongató érzések marcangolták. István gróf
               furcsa ember. Hátha rögtön ideparancsolja a káplánt, mihelyt az ügyvéd megjön és
               meglesz az esküvő. Vajon lesz-e ereje ellentmondani? Lesz, lesz! - kiáltá egy hang a
               szívéből, egy búgó, érces hang, mint a harangé.</p>
            <p>A beteg sáfrányszínű selyem paplanján apró ördögöcskék táncoltak, pajzánkodtak,
               vigyorogtak az Apolka szeme közé: Hahaha, hahaha! Ne hencegj, Apolka, mert gyáva
               vagy. Elfakadsz sírva és nem fogsz mondani semmit. Bizony semmit.</p>
            <p>Hosszú órák múlva ébredt fel a beteg és enni kért. Apolka el akart sietni, de nem
               bocsátotta.</p>
            <p>- Csak maradj te itt, mert unnám magamat nélküled. Majd behozza a szakács, vagy a
               kulcsárné, vagy a leánykáid. Igaz, mint csinálnak a leánykáid?</p>
            <p>- Táncolni tanulnak.</p>
            <p>- No, az szép lesz, szeretném őket látni.</p>
            <p>- Majd, ha jobban lesz.</p>
            <p>- Nem; mindjárt most ebéd után.</p>
            <p>Egy kis csirke-becsináltat evett és egy pohár vörösbort ivott meg.</p>
            <p>- Most pedig hozz nekem hamar egy szivart!</p>
            <p>- Nem hozok.</p>
            <p>- Parancsolom neked - mondá haragosan.</p>
            <p>Apolka a lábával toppantott:</p>
            <p>- Nem kap s vége.</p>
            <p>A beteg nagy szemeket meresztett rá, s aztán nyöszörgő, szelíd hangon szólt:</p>
            <p>- Hozd ide, kérlek alássan, a tükröt, hadd nézzem meg magamat, én vagyok-e Pongrácz
               István, hogy így mertek velem beszélni.</p>
            <p>- Bizonyára ön Pongrácz István, a hatalmas Pongrácz István, de most a doktor
               parancsol és az nem engedte meg. Mit szólana nekem a doktor?</p>
            <p>- Ej, mit a doktor! Hiszen mondtam már, hogy lefejeztetem a gazembert; nagyon
               megkínzott.</p>
            <p>- Hálával kell lennie iránta, ő gyógyította meg.</p>
            <p>- Jó, hát hálával leszek a kedvedért, de adj akkor egy szivart.</p>
            <p>- Nem.</p>
            <p>- De ha nagyon kérlek.</p>
            <p>- Akkor se.</p>
            <p>- Ne légy olyan zsarnok, kis férgecském.</p>
            <p>Végigment a gyerekes könyörgések minden skáláján, de szivart mégsem kapott. S ez az
               eset, hogy egyetlen-egyszer nem történt meg az akarata, egészen félénkké, szelíddé
               tette. Ezentúl semmit se követelt, hanem bizonyos reménytelen félénkséggel fejezte ki
               a legtermészetesebb kívánságait. Mert, mint a betegek rendesen, minduntalan kívánt
               valamit.</p>
            <p>Ahogy az Apolka kis udvarhölgyei eljárták fehér ruhában a táncot, az az ötlete
               támadt, hogy a kedvenc paripáját, a »Waterloo«-t szeretné látni. Hozzák fel neki a
               Waterloot ide a háló­szobájába. Hasztalan próbálták lebeszélni, hogy a paripa nem
               szereti a garádicsokat. Azután Pruzsinszkyt kívánta és Kovácsot, kikkel a gazdaságról
               és a vagyoni viszonyairól beszélgetett, mindenféle rózsás terveket eregetve a
               jövendőkre nézve.</p>
            <p>- Szeretnék gazdag lenni - sóhajtá -, nem magamért, hanem e miatt a kis zsivány
               miatt, aki nekem szivart se adott. Hidd meg, Pruzsinszky, hogy őmiatta. De hiszen
               majd meglátjátok. Még ma meglátjátok. De miért is ne lehetnék én még gazdag? Hozd ide
               csak fiam, Apolka, a »pénzügyminisztert«, hadd lássuk, mit operált azóta.</p>
            <p>Apolka elszaladt a negyedik szobába és elhozta a »pénzügyminisztert«, az egyetlen
               komoly faktort, akire István gróf anyagi helyzete javításánál számított.</p>
            <p>Egy üvegedényben, melyben valamikor befőttek lehettek, volt a pénzügyminiszter
               bezárva, t. i. egy keresztes pók, kinek az volt a hivatása, hogy a hólyaggal
               betapasztott üvegben remete-életet élve, unalmában hálót kössön s abba az üveg aljára
               szórt kilencven parányi papírkockából, melyek mindenikén egy szám volt felírva,
               felhúzzon spekulatív ésszel ötöt, amit aztán Zsolnán vagy Trencsénben a lutriba
               lehessen tenni.</p>
            <p>István gróf megnézte a pókot, ki az üveg felső részére szőtte finom hálóját, melynek
               láthatatlan szálain nagy himbálózást, futkározást vitt végbe.</p>
            <p>- Szorgalmasabb is lehetne - motyogta. - Még csak két számot húzott fel a lusta
               kutya.</p>
            <p>Valóban, mindössze két kis papírkocka fityegett alá a hálóból.</p>
            <p>E pillanatban kocsirobogás hallatszott künn.</p>
            <p>- Pamutkay uram érkezett meg a fiskálissal - vélte Kovács uram.</p>
            <p>- Hadd jöjjenek be - szólt felvillanó szemekkel a beteg s eltolta egykedvűen a pók
               üvegpalo­tá­ját a medicinás üvegek közé. - Hídd be kérlek, Pruzsinszky, a káplánt és
               Bakrát is… Legyetek itt mindnyájan. Mert fontos lépés az, amit most akarok elkövetni,
               illő, hogy mindnyájan tanúi legyetek. Te pedig, Apolka, ülj ide mellém a székre. De
               mért sápadtál úgy el, miért reszketsz? Valami bajod van, férgecském? No, ne ijessz
               meg, mosolyogj, hiszen mosoly való most, majd meglátod.</p>
            <p>- Hát nem látja, hogy már mosolygok?</p>
            <p>De nem volt már ideje se mosolyogni, se reszketni, a mosolyt, a rémületet egyszerre
               elfújta a meglepetés, megnyílott az ajtó, és belépett rajta Pamutkay uram, elöl
               bocsátva Trnowszky Miloszlávot.</p>
            <p>Az ám, a Miloszláv az - ha nem álom. De már azért sem lehet álom, mert a bajusza is
               nagyobb, a szakálla is megnőtt, úgy, hogy már mégsem a régi Miloszláv, akit az álom
               rajzol, hanem egy másik, csinosabb.</p>
            <p>Apolka rögtön megösmerte, csupa láng lett az arca, fel akart ugrani, de azért mégis
               csak ülve maradt, mohón falta a kedves, ismerős vonásokat a szeme, de azért mégis
               behunyta. Csak a szíve ugrált, dobogott olyan hangosan, hogy megijedt, talán mások is
               meghallják, leszorította a kezével, meg akarta állítani. No, iszen jóval kezdett ki.
               Lehet is a szívet megállítani! Józsua is csak a napot tudta.</p>
            <p>Ezenközben előre tuszkolta Pamutkay a jöttet, bemutatván őt illőképpen.</p>
            <p>- Dr. Tarnóczy Emil köz- és váltó-ügyvéd.</p>
            <p>A fiatal ügyvéd meghajtotta magát és csak most pillantotta meg Apolkát, sietve lépett
               hozzá.</p>
            <p>- Jó napot, édes húgocskám! Ejnye, de megnőttél!</p>
            <p>A gróf különös szemeket meresztett rá, félkönyökre emelkedve. Apolka halkan,
               elfátyolozott hangon felelte:</p>
            <p>- Régen láttuk egymást, nagyon régen…</p>
            <p>Volt valami fájó szemrehányás ebben a csengés nélküli, szürke hangban.</p>
            <p>- Úgy? - kérdé a beteg a leányka felé fordulva. - Valami ismerősöd a fiskális,
               Apolka?</p>
            <p>- Rokonok vagyunk - felelte helyette az ügyvéd. - Közeli rokonok, együtt töltöttük a
               gyermekévek egy részét.</p>
            <p>- Hát úgy is jól van. Üljön le, kedves fiskális. Melyik Tarnóczyakból való ön?</p>
            <p>- Az ötforintosakból - felelte az ügyvéd mosolyogva.</p>
            <p>Valóságos rémület ült a főúr arcára.</p>
            <p>- Csak talán nem…</p>
            <p>- Nem, nem - sietett az ügyvéd felvilágosítani. - Nemes ember vagyok, azelőtt
               Trnowszkyak voltunk.</p>
            <p>- Hála istennek! (Nagy kő látszott leesni a szívéről.)</p>
            <p>- Az a nevünk volt, ami az Apolkáé, de a megboldogult apám megmagyarosította.</p>
            <p>Apolka élénken kiáltott közbe:</p>
            <p>- Hát meghalt a szegény Gáspár bácsi? Istenem, nem is tudtam. Engem nem is
               értesítettek…</p>
            <p>S egyszerre megeredtek szemeiben a könnyek. István gróf fitymálólag intett a
               kezével.</p>
            <p>- Ugyan ne pityeregj. Ha meghalt, meghalt. Mi közöm neked az atyafiaidhoz, nem
               szeretem, ha a szemedet rontod miattuk. Hát kedves fiskális, tudja-e, miért hívattam?
               Ámbár iszen nem is hívattam. Jobb szerettem volna, ha Pamutkay uram valami öregebb
               embert hoz. Mert az öreg róka mindig többet tud, mint a fiók róka. De ha már itt van,
               maga is jó.</p>
            <p>- Parancsoljon velem a méltóságos gróf.</p>
            <p>- Írt-e már maga valamikor instánciát a királyhoz?</p>
            <p>- Írtam.</p>
            <p>- No, az derék, akkor hát tudja a módját, mert képzelem, hogy sok hókusz-pókusszal
               jár.</p>
            <p>- Ügye válogatja, gróf úr.</p>
            <p>- Hát arról van szó - mondá ünnepélyesebb, emelkedettebb hangon, Apolkára mutatva -,
               hogy én, szentmiklósi és óvári gróf Pongrácz István, ezt a leányt a magamévá fogadom,
               ősi nevemet reáruházom és a többi, meg a többi. Érti-e a fiskális úr?</p>
            <p>A jelenlevők ajkáról a csodálkozás elnyomhatatlan moraja szakadozott fel. (Oh, te
               nemes lélek! - kiáltott fel Pruzsinszky, szemeit az égnek fordítva.) Az ügyvéd arcán
               egy felhő húzódott, csak az Apolka pattant fel székéről örömteljesen s térdre vetette
               magát a gróf ágyához, úgy csókolta a nagy, lelógó kezeit, ahol érte, majd az egyiket,
               majd a másikat.</p>
            <p>- Mivel érdemeltem én meg ezeket, mivel, mivel?</p>
            <p>A beteg kiszabadította az egyik kezét és megsimogatván vele a fejét, szeretetteljesen
               mondá:</p>
            <p>- Keljen fel, Apollónia grófné. Csak semmi érzékenység, semmi
               érzékenység…</p>
            <p>De bizony mégis elfakadt Apolka sírva a nagy örömtől. Ezt a megoldást meg se merte
               volna álmodni, mert nemcsak a veszedelemtől szabadult meg, hanem még grófkisasszony
               is lesz belőle. Ez már csakugyan sok volt. Kicsordult a szíve, nem bírt tovább vele,
               odaborult egész önfeledten az ügyvéd nyakába.</p>
            <p>- Látod, látod, Miloszláv, milyen jó az isten.</p>
            <p>- Micsoda modor ez, Apolka? - kiáltott rá ingerülten a gróf. - Nem szeretem, ha csak
               egy percre is elfeledkezel ezentúl, hogy ki leszel.
            </p>
            <p>Az ügyvéd hamvas barna arcát elöntötte a pír s némi hevességgel emelkedett fel
               székéről:</p>
            <p>- Méltóságos uram, mindenekelőtt szíveskedjék engem kihallgatni.</p>
            <p>- Hát beszéljen, amice. Hiszen éppen azért hívattam, hogy beszéljen.</p>
            <p>- Amit én akarok mondani, ahhoz nem kell annyi tanú.</p>
            <p>- Az ördögbe is, mit akarhat mondani? Nos tehát, menjetek ki, Pruzsinszky! Apollónia,
               menjen be ön is a szobáiba.</p>
            <p>- Nem, ő itt maradhat.</p>
            <p>Mind eltávoztak, csak a leány maradt.</p>
            <p>- Hát mármost mit akar?</p>
            <p>- Azt akarom tudtára adni méltóságodnak, hogy én nemcsak mint ügyvéd vagyok itt.</p>
            <p>- Hanem?</p>
            <p>- Hanem mint kérő is.</p>
            <p>- No, no - kérdé a gróf csodálkozva -, és mit kér?</p>
            <p>- Az Apolkát.</p>
            <p>- Az Apolkát és mi végre?</p>
            <p>- Hát feleségül - felelte egyszerűen.</p>
            <p>Apolka a kezeivel fedte be az arcát. Azt hitte, mindjárt összeomlik ez az egész nagy
               vár a fejük felett ettől az egy szótól, szakadt is már a bolthajtás és hullani
               látszott a vakolat… A beteg pedig felugrott dühösen, meg akarta ragadni torkánál
               fogva az ügyvédet, de visszatántorodott az ágyba.</p>
            <p>- Hát megbolondult maga? - rikácsolá. - Honnan veszi azt a vakmerőséget?</p>
            <p>Tarnóczy egy csöppet sem ijedt meg, egykedvűen játszott a kalapja pántlikájával.</p>
            <p>- Egyszerűen szeretem őt, ez az én bátorságom forrása, és azt hiszem, ő is
               szeret.</p>
            <p>- Az lehetetlen! - hörögte Pongrácz István. - Felelj neki, Apolka!</p>
            <p>Apolka leejtette a gyűszűjét és elkezdte keresni mindenfelé, mintha nem lenne annál
               most fontosabb dolog a világon, az ágy alá is lehajolt, nagy sopánkodva: Ugyan hova
               is gurult? Ej, ej, te csúf gyűszű!</p>
            <p>- Hát nem felelsz, Apolka? Hagyd a pokolba azt a gyűszűt, ne bújkálj most utána!
               Hiszen csak nem ment el az eszed! Itt hagynál engem, kis férgecském? (és egészen
               elérzékenyedett, meg­lágyult a hangja). Egy fiskális vegyen el? Oh, dehogy adlak,
               dehogy. Ha adlak, egy hercegnek adlak. Az se valami apró oláh vagy német hercegnek,
               legalább is egy Esterházy legyen, aki a kezed után nyúl. Még az is köszönje meg. Hát
               mégse felelsz, Apolka?</p>
            <p>Bizony nem jött ki annak a torkán egyetlen hang se, csak egyre kereste azt a gyűszűt
               a lesütött szemeivel a padlón.</p>
            <p>- Apolka - szólítá meg az ügyvéd fájdalmas, szívbe lopózó hangon -, hát csakugyan nem
               szeretsz többé? Légy bátor, mondd meg az igazat.</p>
            <p>A leányka megrázkódott, fölemelte azt a szép fejét és így szólt megdicsőülve, szinte
               mámo­rosan:</p>
            <p>- Szeretlek, mindig szerettelek. Mindennap terólad gondolkoztam, felhőtől, fecskétől
               neked üzengettem.</p>
            <p>Miloszláv édesen, boldogan bólingatott:</p>
            <p>- Felhőtől, fecskétől mindennap megkaptam.</p>
            <p>- Szamárságok! - mordult bele István gróf. - Ebből semmi se lehet. Gyerekkori
               szerelem, ostobaság, olyan, mint a márciusi hó. Igen sajnálom, hogy effélével
               fárasztotta magát. Pamutkayt jól össze fogom szidni, amiért éppen önt hozta ki a
               zsolnai ügyvédek közül, pedig annyi van, mint a tarka kutya. De ön tán nem is
               ügyvéd?</p>
            <p>- Az vagyok, atyám halála óta, de Pamutkay úr nem hibás, hogy elhozott, magam
               ajánlkoztam neki, minthogy beszélni akartam önnel, gróf úr, és hazavinni innen a
               menyasszonyomat…</p>
            <p>Olyan vakmerőség volt ez, hogy most már mulattatni kezdte Nedec urát. Az ördögbe,
               hiszen ez egy eredeti ember! Érdekes objektum. Szép história fejlődhetik, ha ez így
               megy.</p>
            <p>- No, ebből ugyan semmi se lesz, ön kosárral megy haza.</p>
            <p>- De hiszen hallotta méltóságod, hogy szeret.</p>
            <p>- Az mindegy, én oda nem adom, punktum.</p>
            <p>- Uram - szólt az ügyvéd a szenvedélytől fojtott hangon -, Magyarországon törvények
               vannak.</p>
            <p>A főúr ajkán gúnyos mosoly szaladgált.</p>
            <p>- Persze, persze.</p>
            <p>- És nincsen joga visszatartani; ön se apja, se gyámja.</p>
            <p>- De igenis, visszatarthatom. Ő nálam haditúsz. Csak cserébe van egy más hölgyért.
               Elhozta ön magával azt a hölgyet?</p>
            <p>- Úgy? Haditúsz?</p>
            <p>És most az ügyvéd mosolya lett ironikus. Úgy látszik, ösmerte a túsz történetét.</p>
            <p>- Igen, most haditúsz, nemsokára pedig gróf Pongrácz kisasszony lesz. Tehát távozzék,
               fiatal­ember, azt tanácslom.</p>
            <p>Tarnóczy makacsul rázta meg a fejét.</p>
            <p>- Egy tapodtat se, uram, a leány nélkül. Gyere, Apolka, fogd a kezemet. Kövess!</p>
            <p>S odalépett a nagy üvegszekrényhez támaszkodó leányhoz, ki olyan fehér volt, mint
               azok a porcelán edények bent az üveg alatt.</p>
            <p>- Nem jó vége lesz ennek, domine - figyelmezteté a főúr kedélyesen. - Mire való az a
               nagy lelkesedés?</p>
            <p>De Tarnóczy nem tágított. Átölelte félkarjával a leány nyakát és úgy vonszolta az
               ajtó felé. Apolka bizonytalanul tett egy-két lépést, mint az alvajáró, majd
               visszafordult, s megtört fényű tekintettel mintegy bocsánatot kért a betegtől:</p>
            <p>- Ne haragudjék rám. Nem tehetek másképp. Szeretem. Az övé vagyok.</p>
            <p>Pongrácz fölvetette a fejét az őrültek idegbántó, száraz kacajával, s aztán kivett a
               vánkosa alól egy fehér csontsípot és belefújt.</p>
            <p>Az éles süvítésre villámhirtelen megnyílt két láthatatlan tapéta-ajtó s mindeniken
               két-két alabárdos vitéz toppant be szinte észrevétlenül.</p>
            <p>- Testőrök! - parancsolá nyugodtan - fogjátok el ezt az embert és vessétek tömlöcbe.
               Az életeddel játszol érte, Makovnyik!</p>
            <p>Makovnyik és társai rávetették magukat az ügyvédre, hiába tiltakozott az a személyes
               szabad­ság ilyen eklatáns megsértése ellen, hiába ütött szét ökleivel az alabárdosok
               közt, ámbátor Makovnyiknak akkora pofont adott, hogy valami érnek kellett megpattanni
               a halántéka táján, mert a bal szeme tele lett vérrel és kijjebb ugrott, de azért
               mégis legyűrték a markos fickók, s Apolka minden könyörgése dacára elhurcolták abba a
               börtönbe, ahonnan évek előtt báró Behenczy Károlyt szöktette meg Estella.</p>
            <p>A dulakodás robajára előrohantak a várbeli urak. Pruzsinszky a roskadozó Apolkát
               kísérte át a szobáiba, Pamutkayra pedig a gróf förmedt rá:</p>
            <p>- Szamár kend, ezredes. Hozzon hamar másik ügyvédet.</p>
            <p>A jó úr tehát szép csendesen kifordult az ajtón, felült újra az urasági bricskára, de
               most már okosabb volt, mert mindjárt két ügyvédet hozott Zsolnáról, akik
               elkészítették a kérvényt a királyhoz az Apolka adoptálása iránt.</p>
            <p>*</p>
            <p>Minden kisváros bizonyos vonásokban egyforma, van egy híres prókátora, akinek az
               eszét csodálják, van egy legszebb háza, amelynek falai fönséget, méltóságot látszanak
               lehelni a járókelők előtt, vannak kikapó asszonyai, vannak szépek és
               hozzáférhetlenek, van egy gazdag kereskedője, akinek vagyonáról beszélnek, van egy
               gavallérja, akinek az öltözködését, modorát utánozzák, s ha nagy volt, még halála
               után is él egyes mozdulataiban, amint a sétabotját lóbázta, amint a kalapjával
               köszönt a hölgyeknek. S éppen úgy megvan a hatása emberöltőkön át, mint egy
               szónoknak, vagy színésznek, szokásai, formai allűrjei, sőt még az arcfintora is
               tovább élnek.</p>
            <p>Minden kisváros, akármilyen icipici legyen, még ha Zsolna is, egy egész bevégzett
               világ, ahol minden megvan, ami az öt érzéket foglalkozásban tartsa. Az események,
               tragédiák, konflik­tusok igen kicsinyesek, de éppoly idegizgatók. Hogy például
               Malinák János városi tanácsos nem kapott meghívót a főispáni bálra, az volt olyan
               esemény, mint a porosz király inzultálása a francia követ által. Szegény Malinákné,
               majdhogy meg nem bolondult szégyenletében. Ennél csak a Pongrácz hadai tettek nagyobb
               szenzációt. Az Apolka eltűnéséről már nem beszélt senki.</p>
            <p>Azóta csak kisebb rangú dolgok történtek. Klivényi írnok elítélése (rajtakapták
               valami enyves dolgon, és most ott csücsül őkelme a trencséni tömlöcben), Tarnóczy
               Gáspár halála (egyéb­iránt nem nagy kár érte), s Emil fiának a leköszönése a városi
               hivatalról.</p>
            <p>Bizony bolondot tett, mert polgármesterségig is fölvihette volna, olyan becsületes,
               derék fiú. S még azt mondják, hogy az alma nem esik messze fájától!</p>
            <p>Emil megkapta a vagyont és ügyvédi irodát nyitott, elhatározván, hogy amint a gyászév
               letelik, fölkeresi kis unokahúgát és feleségül veszi. Még egyre emlékében éltek a
               kerti idillek, még egyre melegítették a szívét azok a bogarakért, növényekért kapott
               csókok. Minden nyíló növény, minden röpködő bogár ezekről beszélt neki… Hej, de nehéz
               volt azt az egy évet bevárni. S még más dolog is aggasztotta. Az öreg Blázy, akivel
               közölte a tervét, ráijesztett ezekkel a szavakkal:</p>
            <p>- Nehéz lesz azt, öcsém, abból a várból kihozni.</p>
            <p>- Talán hallott valamit a bácsi?</p>
            <p>- Hallottam egyet-mást, éppen azért mondom.</p>
            <p>- Jó, jó, de csak nem sárkány őrzi, mint a mesékben?</p>
            <p>- A sárkánynak hét feje volt, azért volt veszedelmes, Pongrácznak ellenben az az egy
               feje se jó, ami van, azért aztán még veszedelmesebb a sárkánynál. Bolond embert nehéz
               kapacitálni.</p>
            <p>- No, én mégis kihozom azt a leányt egy év múlva.</p>
            <p>Hanem alig egy pár hónapra a Gáspár halála után, halálosan megbetegedett Trnowszky
               Péter is. Mintha csak azt gondolná magában: Utána megyek annak a gazembernek a
               másvilágra, hogy ott is üldözhessem, bosszanthassam.</p>
            <p>Trnowszky rosszullétének gyorsan híre futott, még annak is, hogy délutánra magához
               hívatta Kurka ügyvédet (Kurka volt a leghíresebb prókátor Zsolnán), mert
               végrendeletet akar csinálni. Tudni vélték azt is, hogy mi lesz a végrendeletben.
               Némelyek szerint kibékül halálos ágyán testvéröccse szellemével s minden vagyonát
               Emilnek hagyja, mások szerint a Matica örökli az egészet. De a legvalószínűbb verzió
               az volt, hogy a világba szórt Trnowszky Apolka lesz az általános örökös. Maga az öreg
               állítólag már pedzette is a környezetének:</p>
            <p>- Ugyan ne sírjatok, bolondok. Tudom, hogy úgysem sajnáltok. Szép fehér kezecskékbe
               kerül itt a gyeplő, semmit se féljetek!</p>
            <p>No, ha így lesz a dolog, és bár csak így lenne, micsoda parti lesz abból a
               leányzóból!</p>
            <p>A becsületes Emilt nagyon megijesztette ez az eshetőség. A rosszhírű apák gyermekei,
               ha jók, sokkal érzékenyebbek a többi jó embereknél, mert őnekik megsúgja az ösztönük,
               hogy a szülei hibáit is expiálni kell, s hogy őróluk emiatt jobban lerí minden
               szenny.</p>
            <p>Szinte belesápadt abba a gondolatba, hogy ha Apolka örökli Péter nagybácsi vagyonát,
               mely jóval nagyobb volt a Gáspárénál, akkor talán hozzá se megy, nagy nevű nemes urak
               verse­nyeznek a kezéért, de el sem veheti, hivatkozni se mer régi szerelmére, mert az
               egész világ kapzsinak tartaná. »Persze - fogják mondani -, előkereste a hamupipőkét,
               mert már rajta van a lábán az aranypapucs.« No, ez is csak olyan cudar jellem, mint
               az apja.« Még talán az Apolka is azt hinné.</p>
            <p>Pedig Tarnóczy Emil nemes érzésű ifjú volt, tele idealizmussal, aki úgy nézte a
               világot, mintha éppen most kelt volna fel az Arthur király kerek asztala mellől,
               mintha csak az imént koccintotta volna össze a kupáját Lancelot lovaggal.</p>
            <p>Hiszen persze, minden csak hiúság, ostobaság, az élet, a világ, a törekvés, a tudás,
               a pénz és minden, de igazán minden. Csakhogy ezek az ostobaságok és hiúságok nem
               egyformák. Az élet például olyan ostobaság, amelyhez mindenki ragaszkodik. A többi
               apróbb ostobaságok közül azonban ki-ki az egyéni ízlése szerint választ. Egyiknek
               abban telik a kedve, ha gazdaggá lesz, egy másik arra dolgozik, hogy okosnak tartsák,
               másik a hatalom után fut. Van olyan csacsi is… akarom mondani, van olyan ember is,
               aki abban találja az ambícióját, hogy ő jó. Találkoznak egyéniségek, akik a földi
               boldogság összes eszközei közül a »csász. és kir. kamarás« címet szeretnék. Sőt ennél
               is nevetségesebb alakban hegyeződik ki a hiúság. Ösmertem egy urat, aki arra volt
               hiú, hogy az ő sógora megveszett. Éveken át beszélte mindenkinek a kutyaharapástól
               támadt veszettség fázisait, amint azt megfigyelte rajta, hozzá­tevén nem minden
               kevélység nélkül: »A tulajdon sógorom volt.« Egyszóval mindenkinek van egy
               főbolondsága a mellékbolondsága mellett. A Tarnóczy Emilé az volt, hogy ő talpig
               becsületes.</p>
            <p>És az is volt. Egyenes, nyílt, jóakaratú, tiszta lelkű, nemes érzésű. De ezzel nem
               elégedett meg; nem érte be, hogy ő valóban becsületes, hanem annak is akart látszani.
               S ez néha kényelmetlen feladat, mert éppolyan könnyű nem lenni becsületesnek és mégis
               annak látszani, mint becsületesnek lenni és nem látszani annak.</p>
            <p>Tarnóczy, mihelyt neszét vette a végrendelet-csinálásnak, átszaladt a kollégájához,
               Kurkához, s minthogy pár nap előtt vesztette el tífuszban Róza nevű hajadon leányát,
               mindenekelőtt meleg szavakkal fejezte ki részvétét a kedves kisasszony halála fölött,
               mire a híres prókátor szeméből kibuggyant a könny.</p>
            <p>- Köszönöm, kedves kartárs úr. Igazán jólesik. Meghalt, meghalt. De hát mit tesz az?
               Hiszen nekem fáj, nagyon fáj, de a világ azért tovább megy.</p>
            <p>Kivette a zsebkendőjét, megtörölgette a szemeit, de azok újra átnedvesedtek. Kezeivel
               az ablakra mutatott, melyen át láthatók voltak a jövő-menő furmányos szekerek,
               káposztafejekkel megrakva, kofák a kosaraikkal, csintalan menyecskék enyelegtek a
               kapuajtókban a budetini katonákkal. Egy ember egy hordót gurított maga előtt a piac
               felé nagy énekszóval.</p>
            <p>- Lássa, az emberek élnek, járnak és nevetnek. Ők semmit se tudnak arról. Rá se
               gondolnak. Fogadni mernék, hogy az a hordós ember ott nem is ösmerte a Rózát. Olyan
               nehéz a szívem, kolléga, olyan nehéz, pedig nincs igazam. Nincs, nincs. Mert mi az
               voltaképpen, hogy Róza meghalt? Hát meghalt. S minden egyéb maradt rendjében. Pedig
               úgy szeretném, ha valami nagy szög kiesett volna a világ küllőiből, hogy valami
               történt volna. Mert szamár vagyok, hogy ilyet szeretnék. Miféle jogon? Hiszen
               Napóleon is meghalt. Az volt a nagy eset! Jézus Mária, csak kimondani is sok.
               Napóleon meghalt. És mégis meghalt. De Kurka Róza! Ugyan bizony! Hát nem mindegy az
               ennek az országnak, hogy él-e, vagy meghalt? Hát micsoda egy Kurka Róza? Semmi. Az
               már más, ha egy Deák Ferenc hal meg. Micsoda katasztrófa, micsoda csapás
               százezreknek, millióknak, és mégis meg kell benne nyugodni. De Kurka Róza! Az csak
               bliktri, kartárs úr. Az csak olyan, mintha egy morzsa leesik az ember tenyeréről és
               megint földdé lesz.</p>
            <p>Igyekezett magát elnyomni, legyőzni. Az emberi állat küzdött a filozóffal és legyőzte
               a filozófot; zokogva borult az asztalra, amiért az a morzsa leesett a tenyeréről…</p>
            <p>- Bocsássa meg, Kurka úr, hogy talán szomorítottam, de egy különös ügy hozott
               ide.</p>
            <p>Ügy! Ügy! Az »ügy« szóra felemelte fejét az ősz ember, hosszú, nehéz lélegzetet vett,
               mint a harcsa, ha pálinkás kenyeret tesznek a szájába. Rózáját eltemette a földbe,
               magát pedig eltemette az ügyekbe. Nagy könnyebbülés volt ez neki.</p>
            <p>- Beszéljen, kartárs úr.</p>
            <p>- Ön ma délutánra, úgy tudom, Trnowszky Péter nagybátyámhoz van elhíva
               végrendelet­csináláshoz.</p>
            <p>- Hm, igen. De nem látom át, mit segíthetnék én ott önnek?</p>
            <p>- Oh, nem is azért jöttem, Kurka úr. Én nem törődöm a végrendelettel.</p>
            <p>- No, no. Hisz ön esetleg örökséghez juthat ezen a réven.</p>
            <p>- Azt kevésbé érdekel, hogy én kapom-e, vagy más valaki. Ha valami óhajtásom lenne,
               az nem oda vág, hogy melyikünk kapja, hanem, hogy melyikünk ne kapja.</p>
            <p>- Ugyan? - kérdé Kurka úr kíváncsian. - Ki lenne a kitagadott, ha öntől függne? No,
               persze, mindjárt eltalálhattam volna, hogy a Matica.</p>
            <p>- Nem, a Trnowszky Apollónia lenne az.</p>
            <p>- Ah! - szólt meglepetve a vén ügyvéd. - Az a boldogtalan árva leány. Isten ellen
               való vétek lenne. Tehát ön is kartárs úr? Igazán csodálkozom. Nagyon, de nagyon
               csodálkozom. Mit vétett önnek szegényke? Hiszen persze akadémikus diskurzus az egész,
               mert se nem tőlem függ, se nem öntől függ, hanem egy harmadik személytől, akinek
               minden dolgát egész életében egy negyedik személy súgta… Ez a negyedik személy.</p>
            <p>- Csak nem ön volt?</p>
            <p>- A negyedik személy az ördög volt. Énreám, bár fiskálisa vagyok, sohasem hallgatott,
               hát most se fog. De önt nem értem, kartárs úr, hogy miért tenné ezt a gyermekkel,
               ugyan miért?</p>
            <p>- Mert el akarom venni feleségül.</p>
            <p>- Ön? A Trnowszky Apollóniát? És mégis őt zárná ki az örökségből? Hát azt hiszi, hogy
               most már értem önt?</p>
            <p>- Mindjárt meg fog érteni. Ha unokahúgom kapja a nagybátyám vagyonát, akkor ő
               gazdagabb lesz nálamnál, de nem attól félek, hogy nem jön hozzám (ámbár ez is
               megeshetik), hanem félek a világ nyelvétől, hogy pénzeért vettem el, ha hozzám jön.
               Nos, én azt a leányt még ma meg akarom kérni feleségnek.</p>
            <p>Az öreg prókátor gondolataiba elmélyedve játszott a kabátja csont-gombjaival.</p>
            <p>- Hát énnékem ahhoz mi közöm van?</p>
            <p>- Azt is előadom egymásután; most hallottam a vendéglőben, hogy a nedeci gróf
               gazdatisztje, bizonyos Pamutkay, azért jött, hogy ügyvédet vigyen a várba a beteg
               grófhoz, ahol Apolka is tartózkodik.</p>
            <p>- Bolond egy világ - dohogta az öreg Kurka -, azelőtt a haldoklók a jövő világra
               gondoltak és papot kívántak, most az itteni világon jár az eszük és bennünket
               hívatnak.</p>
            <p>- Pamutkay is önhöz készül, hallottam, amikor mondta, azért siettem annyira, hogy
               meg­előzzem.</p>
            <p>- Engem akar kivinni?</p>
            <p>- Önt.</p>
            <p>- Nem mehetek.</p>
            <p>- Éppen arra jöttem kérni, hogy helyettesítse magát általam. Ez a véletlen úgy
               hullott le nekem, mint a mennyei manna. Okvetlenül beszélnem kell Apolkával. S a
               várba bejutni, kivált a belső szobákba, mondják, nagyon nehéz. Tegye meg nekem ezt a
               szívességet.</p>
            <p>- Hm - morgott az öreg -, jó, jó, én nem bánom, de hátha valami főbenjáró ügy, valami
               zsíros falat. Hát mindenekelőtt tisztázzuk az eszméket, kartárs úr; mi lesz a
               honoráriummal?</p>
            <p>- Legyen a honorárium az öné.</p>
            <p>- Hova gondol? Én becsületes ember vagyok, gentleman vagyok. Hogy mer ön engem
               meg­sérteni? Hanem felezzük meg a honoráriumot, kartárs úr.</p>
            <p>- Jó, ha így akarja.</p>
            <p>E pillanatban kopogtattak kívülről az irodaajtón.</p>
            <p>- Tehát a fele. Ebben maradunk. Szabad!</p>
            <p>Pamutkay uram volt a jött, s miután Kurka úr nagyfontosságú, sürgős teendők által
               volt akadályozva, Tarnóczy Emilt ajánlotta maga helyett, kit aztán, amint láttuk, el
               is vitt Nedecre Pamutkay.</p>
            <p>De még aznap este visszatért Zsolnára Pamutkay, meghált a nagyvendéglőben és korán
               reggel újra beállított Kurkához, hogy jöjjön azonnal Nedecre.</p>
            <p>- No, no. Hát Tarnóczy nem volt ott?</p>
            <p>- Ott volt, de mind kevés.</p>
            <p>Kurka csodálkozott. Kevés? Egy fiskális semmihez sem kevés. Nem olyan az, mint mikor
               ökröt ütnek le taglóval, vagy a bőrét nyúzzák, hogy még egy szelindek kellene hozzá,
               vagy még egy mészároslegény. Az ügyvéd akár egy egész vármegyét meg tud nyúzni
               egymaga.</p>
            <p>Még jobban álmélkodék azonban, mikor a bricskát, amin ültek, a temető-utcában
               megállíttatta Pamutkay a Flóris János ügyvéd zöld sarampós háza előtt s odaszólt a
               kocsisnak:</p>
            <p>- Menjen be, János, a tekintetes úrért.</p>
            <p>S ezzel átült a kocsis mellé az első ülésre, hogy az érkezőnek helyet adjon.</p>
            <p>Kurka úr apprehenzivus képet vágott:</p>
            <p>- Hát nem vagyok én elég önöknek?</p>
            <p>- Mind kevés, kérem alássan. Ha nagyobb volna a kocsi, még egy csomó ügyvédet vinnék
               magammal.</p>
            <p>- Az ördögbe! - dünnyögött Kurka úr. - Miféle ügylet lehet az? Nem tudja, tiszttartó
               úr?</p>
            <p>- Bizony, nem szolgálhatok vele.</p>
            <p>Miután Flóris ügyvéd úr is elhelyezkedett egy Deák-köpenyegbe burkolózva,
               megindultak. De Kurka úr kíváncsisága csak nem tudott lelohadni, s mert Flóris
               kollégával úgysem beszél­get­hetett (Flóris kolléga süket volt), folytonos
               kérdezősködéssel nyaggatta útközben Pamutkayt, úgyis szokása lévén sokat kérdezni és
               keveset felelni.</p>
            <p>- Tehát a Tarnóczy kollégát is ott találjuk?</p>
            <p>- Nem gondolnám - felelte Pamutkay rejtélyesen.</p>
            <p>- Úgy? Ő már végzett?</p>
            <p>- Igen, ő már nem lesz ott.</p>
            <p>Kurka úr egyre kíváncsibb lett, az első kortyok még csak nevelték tudás-szomját.</p>
            <p>- Úgy? Már visszajött? Persze, csinos honoráriummal. A gróf gavallér ember, jól
               fizet, ugye­bár?</p>
            <p>- Túlságosan is - morogta a tiszttartó.</p>
            <p>- Tehát meg van elégedve Tarnóczy?</p>
            <p>- Meg vagyok győződve, hogy kevesebbel is beérte volna.</p>
            <p>- Hm. És nem tudja véletlenül a tiszttartó úr, hogy mi volt a honorárium? Nagyon
               lekötelezne e közléssel, mert…</p>
            <p>Pamutkay uram zavarba jött, kelletlenül vakargatta vastag, vörös, kálvinista nyakát
               és szörcsögtette pipáját, látszott rajta, hogy tudja, csak nem akarja elárulni.</p>
            <p>- Majd megmondja ő maga annak idején. Mire való az a nagy kíváncsiság?</p>
            <p>Kurka úr egy kis burnótot szítt fel szelencéjéből, aztán bizalmasan hajolt a
               tiszttartóhoz, hogy a kocsis ne hallja:</p>
            <p>- Őszinte leszek. Azért szeretném tudni, mert a fele engem illet, úgy egyeztünk
               meg.</p>
            <p>Pamutkay meg nem állhatta, hogy el ne mosolyodjék:</p>
            <p>- Jól teszi, ügyvéd úr, ha az egészet neki hagyja.</p>
            <p>Erre azután Kurka úr elkezdett pattogni, hogy minek nézi őt a tiszttartó,
               tékozlónak-e, vagy bolondnak, de Pamutkay uram ezután is hajthatatlan maradt.</p>
            <p>- No, én bizony mégis azt tanácslom.</p>
            <p>Valami átláthatatlan homályt, valami különöset szimatolt a Kurka úr orra, s minél
               tovább haladt oknyomozó elmélkedéseiben, a körülmények latolásában és a szálak
               összeszedésében, még csak inkább nőtt a homály.</p>
            <p>Pongrácz István gróf egyedül fogadta a két ügyvédet, Apolka se volt most bent. Kurtán
               végeztek. A gróf előadta szándékát Apolka adoptálására nézve s megkérdezte őket,
               meg­csinálják-e a kérvényt, igen vagy nem? A sok beszédnek nincs értelme - mondá.</p>
            <p>Mindketten vállalkoztak. (Flóris úr a magával hozott tubussal fogott el minden szót.)
               A ravasz várúr kiváló üzleti érzékről tett tanúságot (de iszen van annak elég esze),
               azt kérdezvén tőlük:</p>
            <p>- Nos, hát melyikük csinálja meg olcsóbban?</p>
            <p>Mire a két ügyvéd, szégyen ide, szégyen oda, elkezdett lefelé licitálni, ami
               alapjában igen mulatságos jelenet volt és jó kedélyre hangolta a beteget. Végre is
               Kurka úr annyit engedett, hogy már szinte ingyen volt, még talán a bélyegköltség se
               futja, mert Kurka úr többet tudott, mint Flóris úr (Kurka úr már azt is tudta, hogy a
               vármegye leggazdagabb kisasszonyát teszi most kontesszé - majd
               meglesz ennek a jutalma más oldalról), tehát Kurka úrra lett rábízva az adoptálás
               keresztülvitele, az okmányok beszerzése és a kérvény fölszerelése.</p>
            <p>Kurka úr különös beszélő kedvében volt, szeretett volna még csevegni a klienssel,
               egyet-mást kikérdezni tőle, különösen az érdekelte, hogy Tarnóczyval mi történt, de a
               várúr aláírván a felhatalmazást, ridegen bocsátotta el őket. Odalent az udvaron már
               várta a friss fogat, mely visszavigye. Puszta, kihalt volt az udvar, mint egy
               elátkozott váré; sehol egy élő lény, csak egy vizsla őgyelgett a kút körül és
               Pamutkay állt a kocsi mellett.</p>
            <p>Elbúcsúzván tőle, lépésben indultak meg a lovak a kapu-ívezet alatt; de amint a
               bricska derékig kibukkant a kapu alól, egyszerre valami csillámló tárgy pottyant a
               Kurka ölébe, mintha az égből hullana le.</p>
            <p>Fent az emeleten egy nyitott ablak csapódott be.</p>
            <p>Kurka hirtelen a fényes tárgy után kapott, hát egy kis ezüst gyűszű volt, és a kis
               gyűszűbe belegyömöszölve egy keményre összehajtogatott papírdarab.</p>
            <p>Kibontogatta óvatosan, föltette pápaszemét és a következőket olvasta a finom női
               írásból:</p>
            <p>»Tarnóczy Miloszláv börtönbe van vetve, itt ül a várban. Jólelkű emberek kéretnek
               kiszaba­dítására.«</p>
            <p>- Ehol ni - dünnyögte Kurka úr magában -, kezdem már érteni Pamutkayt.</p>
            <p> </p>
         </div>
         <div type="chapter">
            <head>NEGYEDIK RÉSZ AZ ÉJ</head>
            <p>Villámhirtelen terjedt el Zsolnán, hogy Tarnóczy Emil fogságban ül, amihez a
               legkülönbözőbb hírek és kombinációk fűződtek, kivált néhány nap múlva, mikor Kurka úr
               újra átrándult Nedecre, hogy a fölszerelt kérvényt bemutassa és aláírassa, amely
               alkalommal azt kérdezte tőle a gróf, hogy mi az a »capitis deminutio«?</p>
            <p>Van-e még a jus gladii-nak valami hatályossága? S hogy mi a büntetése, aki jogtalanul
               él a régi pallosjoggal?</p>
            <p>- Bizony halál - mondá Kurka úr.</p>
            <p>Pongrácz István rábámult bambán, merev, üveges szemekkel, és csak nagy sokára
               kérdé:</p>
            <p>- Hátha egy őrült teszi?</p>
            <p>Ilyen vészjósló részletek szivárogtak ki ráadásul a meztelen tényhez, hogy fogva van,
               s addig-addig keringtek a Tarnóczy sopánkodó barátai közt, míg végre az egész eset
               belejutott, ter­mészetesen cikornyás hozzáadásokkal, valamelyik pesti lapba »Egy
               oligarcha garázdálkodása« cím alatt.</p>
            <p>A lapközlemény éppen szűk időben jött, mindjárt nyakon fogta egy éhes ellenzéki
               képviselő és meginterpellálta a belügyminisztert, hogy tekintettel erre, meg arra,
               szándékozik-e valamit tenni?</p>
            <p>A belügyminiszter azt válaszolta, hogy hivatalos tudomása nincs a dologról, a
               lapoknak pedig nem lehet hinni (már akkor se lehetett nekik hinni s mégis olvassák
               őket azóta is), hanem majd beszerzi a hivatalos adatokat s azok értelmében fog
               eljárni. (Élénk helyeslés jobbról.)</p>
            <p>A ház, ez az óriási lomha test, egyet lépett tovább s ezzel vége volt - de a
               belügyminiszter még onnan az ülésből sürgönyzött a trencséni főispánnak, hogy azonnal
               tegyen jelentést.</p>
            <p>A trencséni főispán már maga is hallott valamit a bebörtönzött ügyvédről, s nyomban
               lovas huszárt menesztett Nedecre atyafiságos levéllel Pongrácz Istvánhoz, hogy az
               elfogott fiskálist (ámbár csak örül az ember lelke, ha az effajta nép húzza a
               rövidebbet) haladéktalanul bocsássa szabadon, mert őtőle jelentést kíván a miniszter,
               s ezt úgy óhajtaná megkoncipiálni, hogy ez mindössze kedélyes vendégmarasztalás volt
               a régi idők szellemében, és a nevezett fiskális ez idő szerint már nem is tartózkodik
               a várban.</p>
            <p>István gróf elolvasta a levelet, kétszer, háromszor egymásután. Már akkor fent járt,
               de nagyon halványan nézett ki és a szemei zavart tükrében ott ült egy idegenszerű
               rém.</p>
            <p>Egy egész óráig hiába várt választ odalent, toporzékoló lovon, a megyei huszár.</p>
            <p>Pruzsinszky lépett be:</p>
            <p>- Nem akarsz a levélre felelni?</p>
            <p>Összerezzent. A váll-lapockáit félénken húzta össze:</p>
            <p>- Hát mit feleljek?</p>
            <p>- Előbb azt kellene tudnom, hogy mire.</p>
            <p>- Szemtelen vagy Pruzsinszky. Nem mondom meg, mi van a levélben. Mert mikor ezek a
               kutyák ugatnak, akkor az isten alszik. Lábujjhegyen járj olyankor.</p>
            <p>Tétova tekintete az ősök arcképein bolyongott. A szavaiban alig látszott valami
               helyes összefüggés.</p>
            <p>- Üldöznek, Pruzsinszky - mondá és a levelet összemorzsolta. Majd az ősök felé
               fordult és rájok kiáltott: »No hát, mit csodálkoztok, apuskák!«</p>
            <p>- Nagyon izgatott vagy, István.</p>
            <p>- Ah, dehogy. Hát adj egy ceruzát, Pruzsinszky.</p>
            <p>Pruzsinszky előkeresett neki egy ceruzát és egy levélpapirost.</p>
            <p>- Hahaha, milyen nevetség. Egy ceruzát! Ahelyett, hogy azt mondanám, adj egy kardot.
               Milyen világ ez! Az emberek megőrültek. De úgy kell lenni. Ide hallgass, Pruzsinszky!
               az éjjel azt álmodtam, egy öreg ember jött hozzám, ősz szakállal, ágyam fölé hajolt,
               szívemre tette a kezét, ezeket mondva: »Állj meg!« És azóta megállt a szívem, nem
               ver.</p>
            <p>- Ugyan, ne képzelődj, az lehetetlen.</p>
            <p>- Hát nézd meg, tapogasd meg, Pruzsinszky - és felgombolta a mellényét.</p>
            <p>Pruzsinszky odatette a tenyerét és mennyre-földre esküdözött, hogy olyan szépen jár,
               akár egy malomkerék, ha sok vize van.</p>
            <p>- Nem igaz. Megcsalsz. Esküdj meg!</p>
            <p>Pruzsinszky elmondta az egész eskü-formulárét, csakhogy megnyugtassa, de István gróf
               búsan, elcsüggedten rázta a fejét:</p>
            <p>- Mégsem igaz… mégsem.</p>
            <p>- Ne is gondolj arra, kedves grófom, hanem inkább valami egyébre. Felelj inkább arra
               a levélre.</p>
            <p>- Igaz, igaz.</p>
            <p>Megfogta a ceruzát és izgatottan írta fel a papírra kuszált betűkkel, ördöngősen
               görbe sorokban:</p>
            <p>A macska megfogja az egeret és megeszi, ha akarja, de a lajhár nem fogja meg a
               macskát, tehát meg sem eszi, ha a macska nem akarja.</p>
            <p>Így szól hozzád, Kubicza, a cica. A prókátorból nem esztek.</p>
            <p>IV. Pongrácz István,</p>
            <p> de Óvár et Szent-Miklós.</p>
            <p>Összehajtotta a papirost, aztán maga vitte le az udvarra, átadta a megyei huszárnak,
               de előbb megparancsolta a strázsán álló őröknek, hogy kerítsenek záptojásokat a
               kulcsárnétól és a főispán huszárját hajigálják meg vele, mikor a kapuból
               kilovagol.</p>
            <p>Ahogy ezeket a szétfolyó betűket egyenkint felösmergette, összerakta és megértette a
               főispán, rögtön tisztában volt a szomorú helyzettel, de miután a fiskálist mégis csak
               ki kellett szaba­dítani a tömlöcből, a viceispánnal együtt elrendelték a brachiumot,
               útnak indítva a végzéssel egy csapat pandúrt, a csendbiztos vezetése alatt, Nedec
               ellen.</p>
            <p>A toronyőr messziről megpillantotta őket a fölvert porfellegben s jelentvén a
               grófnak, az bezáratni rendelte a vár kapuját s elsüttetett elejükbe egy szakállas
               ágyút, mire azt jegyzé meg a csendbiztos a legénység előtt: »Furcsán csörög a szarka,
               fiúk!«</p>
            <p>De azért mégis közelebb mentek. Hajh, vesztükre. Mert mikor a csendbiztos a delfint
               ábrázoló bronz ajtókopogtatóval megütögette a kaput, mogorva felelet jött a kémlelő
               lyukon:</p>
            <p>- Mit akarnak?</p>
            <p>- Bebocsáttatást a törvény nevében.</p>
            <p>- Majd ide hívom a méltóságos grófot - felelte az előbbi pöszögő hang belülről.
               (Akárki beszél is, mintha kása lenne a szájában.)</p>
            <p>Várták, várták, jó félóráig várták a választ, midőn végre megjelent a várúr képiben
               Pamutkay és kiszólt a nyíláson:</p>
            <p>- Mi járatban vannak?</p>
            <p>- Nem lészen bántódása senkinek - felelte a csendbiztos -, mi csak a rabot akarjuk.
               Nyissák ki a kaput!</p>
            <p>- Mindjárt, mindjárt!</p>
            <p>Nemsokára megcsikordult sarkaiban a roppant súlyos, vasszögekkel kivert kapu, de
               mekkora lett a rémület ott künn, mikor nyolc dühös bika csörtetett ki rajta a
               pandúrok közé a szuronyos karikákkal a szarvukon. Uccu, vesd el magad! Futottak
               őrülten a pandúrok, ki merre látott, néhányat felökleltek vagy letapostak a bikák,
               mások az erdő felé menekültek, némelyek a garádba lapultak meg, úgyhogy a bikák
               nyomában kirohanó kozákok játszva verték aztán kékre, lilaszínre az alabárdjaik
               nyelével. »Csak a fejét paskold, csak a derekát üsd, hogy meg ne sántuljon!« -
               kiabálta Pruzsinszky nagy gyönyörűséggel az emeleti ablakból. Néhány perc múlva
               szétszóródtak mindnyájan, mint a polyva, csak a csendbiztost fogta el Szlimák János
               (mert annak az elfogatására tíz icce törkölypálinka volt kitűzve), megkötözték ketten
               Sztercso Miklóssal és a várúr elé hurcolták, ki a toronyból nézte az ütközetet.</p>
            <p>István gróf nyomban haditanácsot hítt össze a fogoly fölött a címer-terembe, ahol ő
               elnökölt egy trónszerű széken, de Pruzsinszky vitte a szót, ő maga szenvtelenül,
               mereven bámult egy pontra és egy szót se szólt. Kovács a csendbiztos szabadon
               bocsátását óhajtotta, Pamutkay uram ellenben odáig ment, hogy azt mondja, most már
               megvan a győzelem, megmutattuk, mit tudunk, legyünk nagylelkűek és tegyük szabadlábra
               Tarnóczy ügyvédet is.</p>
            <p>István gróf vadul fölugrott erre, nekirohant Pamutkaynak és fojtogatni kezdte vérben
               forgó szemekkel s a körmeivel egészen benn vájkált a nyakában.</p>
            <p>- Hallgass, gazember! hallgass, hallgass! Hát nem tudod - hörgé -, hogy az Apolkát el
               akarja tőlem venni.</p>
            <p>S e nagy indulatkitörésből úgyszólván átmenet nélkül zokogásra fakadt, beült egy
               kuckóba, griffalakú vasfigurákkal megvasalt ládára és sírt hangosan, mint egy
               gyermek, a könnyei sűrűn folydogáltak le rőt szakállán.</p>
            <p>Sápadtan, megdöbbenve néztek össze az emberei és összesúgtak: »vége van«. Néhányan
               átsompolyogtak a szomszéd szobába tanácskozni, hogy mit tegyenek vele.</p>
            <p>A káplán azt tartotta, hogy az elmekór most már napok óta mutatkozik, jelentést
               kellene tenni a hatóságnak és értesíteni a rokonokat, vagy pedig meg kellene csalni
               és elvinni Bécsbe, esetleg a budai tébolydába.</p>
            <p>- Hogyisne! - vágott közbe Pruzsinszky méltatlankodva. - Ellenkezőleg, el kell
               titkolni a dolgot, amíg lehet. Ha jelentést teszünk, vagy elszállítjuk, a rokonok
               rögtön ráteszik a kezüket Nedecre és elkergetnek bennünket. Nekem pedig semmi kedvem
               sincs tél idején az országúton találnom magamat. Ha az urak szeretik az ilyesmit,
               megtehetik. De én nem látom be, hogy ha ő megbolondult, mi is bolondot cselekedjünk.
               Csak a lenfojtó vadóc teszi meg, hogy ha len között él, olyan
               alakúra nő, mint a len, de még ez a hitvány plánta se butaságból teszi, inkább
               ravaszságból, alakoskodásból.</p>
            <p>Azután példákat hozott fel: Ott van a XVI-ik században egy kassai prépost esete,
               kinek a holttestét egy félesztendeig tartották jégen a rokonai, hogy a jövedelmeket
               húzhassák.</p>
            <p>- Higgyék meg, uraim - tette hozzá -, hogy a legokosabb, ha mindent eltitkolunk, s ha
               becsukjuk a kaput és nem eresztjük be az idegeneket, hogy semmi hír ki ne szivárogjék
               az állapotáról.</p>
            <p>Az öreg Kovács helyeslőleg integetett a fejével, Bakra is ehhez a felfogáshoz
               csatlakozott, csak Pamutkay dörmögte panaszkodóan:</p>
            <p>- Hiszen igaz, igaz, de egészen felhasogatta a nyakamat. Becsületemre mondom, föl nem
               venném mástól ezért az egész várért.</p>
            <p>Mire visszatértek a címer-terembe, István gróf már egészen élénk volt és szinte
               ruganyos. Gyorsan váltakoztak nála a kedélyhangulatok. Volt olyan lucidum
               intervallumja, hogy vissza­tért élénk szelleme, okosan beszélt és sziporkázó
               ötleteket eregetett. Különösen, ha sok fekete­kávét ivott. Egy nagy öblös ezüst
               ibrikkel állt mindig készen az asztalon, úgy hogy tizenöt csészényit is megivott
               egymásután.</p>
            <p>- Nos, urak - szólt majdnem vidáman -, határoztam a fogoly csendbiztosra nézve.</p>
            <p>- Várjuk a méltóságod parancsait - szólt alázatosan Kovács uram.</p>
            <p>- Személyesen fogom elintézni.</p>
            <p>Lement a várudvarra, megveregette a megkötözött csendbiztos vállát, mondván szelíd,
               kegyteljes mosolygással:</p>
            <p>- A hadiszerencse forgandó, jó uram. Egy csöppet se restellje a helyzetet. Ön szabad
               lesz. Adja át alázatos tiszteletemet a méltóságos főispán úrnak és a tekintetes
               alispán úrnak.</p>
            <p>Azután az ott álló kozákok felé fordult és elrendelé, hogy a foglyot, miután a lovát
               ledöfte az egyik bika, így megkötözve egy szamár hátára ültessék, s a hatodik határig
               kísérje két kozák, egy papír-táblácskát ragasztván a nyakára hátul, amelyre Bakra
               uram ezeket a szavakat írja fel, olvasható nagy betűkkel, tótul:</p>
            <p>
               »Én vagyok a nemes vármegye. Lovon indultam el, szamáron
                  érkezem.«
            </p>
            <p>A csendbiztos fölszisszent, rimánkodott, könyörgött, hogy inkább lője főbe a nemes
               gróf, de ezt a csúfságot ne kövesse el rajta.</p>
            <p>- Nem, nem - toppantott a lábával Pongrácz -, hadd olvassák azt a táblácskát a
               falvakban. Hadd lássa a világ, hogy mi lesz azokkal, akik egy Pongrácznak az
               akaratába belecsukorítják a kezüket.</p>
            <p>A nemes vármegyét vérig háborította ez a violencia. Ez sok volt tréfának. Ezt nem
               lehet többé zsebre tenni. Erre már az aludttejes köcsög is felforrna. Megmozdult
               tehát a vármegye, pörbe fogván Pongrácz Istvánt a Tarnóczy jogtalan letartóztatásáért
               és a hatóság elleni lázadás bűntetteért. De hát az hosszú nóta. Előbb még a
               bíróságnak ki kell őt kérni a méltóságos főrendiháztól, hogy engedi-e odaállítani a
               törvény sorompói elé? A főrendiház talán engedné is, de van annak egy mentelmi
               bizottsága, előbb ahhoz utasítja a dolgot, s e mentelmi bizottság tagjai arról
               nevezetesek, hogy nem szeretnek egymással találkozni. Bizony meg is őszülhet
               Tarnóczy, míg ezen a réven a levegőre kerül.</p>
            <p>Hanem addig is, míg István grófot kiadja a méltóságos ház, katonai erőért fordultak a
               budetini honvédparancsnokhoz. Nem lehet másképp, ostrommal kell bevenni Nedecet és
               úgy szabadítani ki az ügyvédet. Nem az ügyvéd miatt - jegyezte meg az alispán -, mert
               piócát a nádasban is lehet kapni, de a rend és a vármegye becsülete miatt.</p>
            <p>- Igaz - szólt a parancsnok -, az ügyvédet ki kell szabadítani. Különben is igen
               becsületes fiú, személyesen ösmerem.</p>
            <p>- Eszerint a parancsnok úr rendelkezésünkre bocsátja a szükséges erőt?</p>
            <p>- Természetesen, hiszen felsőbb parancs van erre a kezemben.</p>
            <p>- És mikor?</p>
            <p>- Most mindjárt.</p>
            <p>- No, az derék, és hány embert?</p>
            <p>- Hát egyet.</p>
            <p>Az alispán idegesen mozdult meg a székén s különben is tudván a parancsnok rokoni
               viszonyát a nedeci várúrhoz, gyanakodva nézett a szemei közé.</p>
            <p>- Egyet? Ön is gúnyolni akar bennünket?</p>
            <p>- A világért sem. De a szükséges erő ehhez a hadiművelethez éppen egy ember, még az
               sem egészen.</p>
            <p>S ezzel kiszólt az előszobába, hogy rendeljék ide a »Vakarcsot«.</p>
            <p>A Vakarcs volt a legkisebb honvéd, azért hítták így, tömzsi, apró cigánylegényke egy
               posztócsillaggal az atilláján. Bejött és szalutált.</p>
            <p>- No, ugye, nem egészen egy ember - szólt kedélyesen a parancsnok -, valami híja van
               még, és mégis kiszabadítja a foglyot.</p>
            <p>- No, azt szeretném én látni.</p>
            <p>- Hát pedig igen egyszerű, kedves alispán úr. Budetintől Nedecig járható föld alatti
               út vezet, amelyet a Vakarcs igen jól ösmer. Ha szorult a kapca hajdan az egyik
               várban, ezen az úton menekültek a népek a másikba.</p>
            <p>- Ezer ördög - kiáltá az alispán -, hogy ezt nem tudtuk előbb.</p>
            <p>- Miért nem kérdezték tőlem? Hanem mármost gyújtson rá, alispán úr, egy csibukra, te
               pedig, Vakarcs barátom, rakd meg a tarisznyádat eleséggel, vedd a kulcsokat, aztán
               menj isten hírével a föld alá és hozd ki nekünk a fiskálist.</p>
            <p>- De hogyan jut el a börtönbe? - aggódott még mindig az alispán.</p>
            <p>- Hisz éppen az egyik vár börtönéből a másik vár börtönébe vezet az alagút, csak egy
               ajtót kell felnyitni, amit a fogoly észre nem vehet a falban a szuroksötétség miatt.
               Szunyogh István csináltatta valaha titokban a nedeci börtönhöz, hol fogva tartották a
               szép Nedeczkynét, Czobor Erzsébetet. Erre hozta ki a kópé. No iszen, érdemes is volt
               egy ilyen lyukat ásatni egy asszonyért.</p>
            <p>…Igaz, ami igaz, nagy bolondok voltak azok a régiek is.</p>
            <p>*</p>
            <p>Szállj, szállj, zümmögő méh, aki ott szívod a nedeci kertben vadszegfű édességét,
               veled mit beszéljek? Te már a huszadik méhöltőben vagy, mit tudsz te már arról, hogy
               a huszadik őseiddel még egy szép leány osztozkodott itt a virágokon… Talán éppen erre
               járt, ezen a barázdán… kis cipője nyomán hogy zörögtek azok a sárga, lapos kavicsok;
               de te nem tudsz erről. Ezek az öreg fák még talán hallották bánatos sóhajtásait:
               »Mikor megy el innen?« Később is hallották még bánatosabban: »Mikor jön el ide?«
               Bizony, nem értették, miképp búsíthatja az is, hogy itt legyen, az is, hogy ne
               legyen. Pedig volt értelme mind a kettőnek, mikor még Tarnóczy szenvedt rabságban s
               mikor már szabad lett, csodálatos módon eltűnve egy napon a börtönből.</p>
            <p>Ezek a növények is milyen álnokok, hiúk, fennhéjázók. Valaha teljesek voltak e
               violák, ezerrétűek a rózsák, most már elvadultak, mióta nem nézi női szem, elhagyták
               magokat, elzüllöttek, egy szoknyában jár a virágjuk. Mindezt
               te nem bánod, zümmögő méhecske, szállj, szállj, nincs kérdeni valóm.</p>
            <p>De te, öreg bagoly, aki most ott huhogsz a düledező toronyban, ahol hajdanában a
               Korenyák kürtje hítta össze a hadi népet, te talán mindent tudsz, te már talán akkor
               is így huhogtál valahol a bástyaromokban és hívogattad azokat a kísérteteket,
               árnyakat, melyek a becsukott kapun át is, mikor már ide a madár se röpülhetett,
               belopóztak, besuhantak, rémítgették, üldözték a várurat, utána lépegettek, hítták,
               ingerelték.</p>
            <p>Ki küldte azokat? Alaktalan árnyékok, fantazmagóriák, honnan jöttetek akkor és hová
               mente­tek azóta? Mert ha egyszer vagytok, itt vagy ott, mindig lennetek kell
               valahol.</p>
            <p>Milyen szelídek voltak azok a saskeselyűk, amelyek megették a Prometheüsz máját, ti
               falánkok, az agyvelejét ettétek meg ennek az embernek.</p>
            <p>És miért? Ej, hogy miért? Hát ki tudhatja azt, hogy a nagy fazekas, a végzet, mit
               miért csinál? Hiszen az ő fazeka az emberek. Az ő dolga az, hogy hol és miképp
               tetszik neki azokat összetörni.</p>
            <p>Te talán többet tudsz, öreg bagoly, aki ott huhogsz most, ahol Korenyák kürtje szólt,
               de tőled sem akarom megkérdezni.</p>
            <p>Hiszen csak az kell nekem, hogy mi történt, s nem, hogy miért történt.</p>
            <p>A fogoly Tarnóczy kimenekülése, melyet senki nem tudott a várbeliek közül
               megmagyarázni, egészen összetörte Pongrácz Istvánt. Félelem fogta el és csodálatos
               sejtelmek kezdték kínozni.</p>
            <p>- Elveszik tőlem a leányt - mondá és a fogai vacogtak.</p>
            <p>Hiába magyarázták neki, hogy először nem veszik el Apolkát, de ha elvennék is, hát az
               se lenne olyan nagy szerencsétlenség. De ugyan ki is venné el? Bizony örül Tarnóczy,
               hogy a saját irháját megmenthette, nemhogy még egyszer eljönne. Van annyi lány
               Zsolnán, mint pipacs a rozsban, talál magának.</p>
            <p>De a várúr a fejét rázta; az ördög szabadította ki Tarnóczyt, az ördög segíti és nem
               földi erő. Az ördög bosszút áll, egyszer csak itt toppan és elviszi őt is, t. i.
               István grófot. Apolkához hozzá nem nyúlhat. Oh, hogy is nyúlhatna Apolkához. De
               Apolkáért eljön a szerelem, ami az ördögnél is erősebb. Rokonságban is van vele,
               unokaöccse az ördögnek anyai ágon (apain az égé).</p>
            <p>Hallucinációi voltak, víziói; éjjel nem aludt, fel-felriadt és segítségért kiáltott,
               néha nappal is lefutott az udvarra, egyszer egy rohamban teljesen ruha nélkül, s
               Kovács uram és Pruzsinszky utána iramodának, erővel lefogták és elvitték a szobájába,
               jeges borogatásokat rakván a fejére, ettől lecsillapodott.</p>
            <p>Napról-napra soványodott, nem volt már emberi formája. Panaszkodott, hogy egy kígyó
               lakik benne, hogy érzi néha, s annyira félt, hogy a káplánnak mindenüvé utána kellett
               mennie, s ha leült a kertben vagy a folyosón, egy szentelt kört kellett csinálnia
               körülötte, amin az ördög át ne léphessen.</p>
            <p>- Asmódi - szólíta meg egy-egy láthatatlan árnyékot -, ne okoskodj, ne gyere
               közelebb, mert megjárod.</p>
            <p>Szánalmas volt ránézni erre az összegémberedett, megtört, együgyű alakra, aki még
               daliás, életerős volt nemrég. Napról-napra sápadtabb lett, a szemei beestek s valami
               tompa szürke réteg ült rajtok, csak akkor villogtak rémletesen, zöld fényben, ha
               ingerült volt. A szemek alatt egyre nagyobbak lettek a kék karikák. Néha megnézte
               magát a tükörben és észrevette a foltokat: »Az Asmódi csizmapatkói - panaszkodék -,
               egész éjjel rugdalta a pofámat.«</p>
            <p>Csendes, nyugodt napjaiban (mert még voltak ilyen napjai) órákig merengett, nézett a
               semmibe és jó volt. Órákig elfeküdt hasmánt a szőnyegen, kártyát kevert, osztott s
               kiadogatott. Ha Apolka bejött és megkérdezte, hogy érzi magát, fontoskodva susogta:
               »Kártyáztam az istennel és nyertem.« Vigyorgott, víg volt, ha nyert, és végtelen
               levertség látszott rajta, ha vesztett.</p>
            <p>Kérdezte Apolka, hogy mibe játszanak. Lesütötte a fejét,
               olykor sírva fakadt, de nem vallotta ki. Jámbor hangulatában még dudorászott is,
               egészen ki lehetett vele jönni, nézte a keresztes pókját, hogy mit csinál (biz az
               semmit se csinált). Délutánonkint betekintett az istállóba, cukrot vitt a
               Waterloo-nak, simogatta a sörényét, veregette a lapockáját; néha meg is csókolgatta
               az okos, fehér lámpásos fejét; vagy lement a kertbe, hol hozzá nem nyúlt a nemes
               kertészeti növényekhez, a kaméliákhoz, a jácintokhoz, a magnoliákhoz, hanem ahol
               mezei virágokat látott a barázdákon, füvek között, azokat letépdelte, körültűzdelte
               vele a kalapját.</p>
            <p>A bolondok rendszerint a mezei virágokért rajongnak. A mezei virágok a föld vad
               gondolatai, nyílnak magoktól szeszélyesen összevissza. A bolondok gondolatai az
               érzésnek az ész által meg nem nyesegetett vadvirágai. Testvérek.</p>
            <p>A várkert alsó részén, túl a filagórián, egy kiszáradt patak kavicsaiból kiválogatta
               a színeseket, teli rakta velök a zsebeit. Különösen a sáfrányszínűeknek örült, fenn
               aztán kiöntögette a címerterem közepére; már egy egész garmada volt, s mikor
               Pruzsinszy jött vagy Pamutkay, kevélyen mutogatta, mintha India kincsei volnának.</p>
            <p>- Hm, no, gyűjtöttem valamicskét a leányomnak. Lesz mit aprítania a tejbe, ha én
               behunyom a szemeimet.</p>
            <p>Mindig arra a leányra gondolt… Sajátszerű lázas ragaszkodás volt ez, mely kivált
               akkor nyilvánult, ha rossz napjai voltak. Ilyenkor zúzott, tört, borzasztó volt.
               Káprázatok kínozták, hangok támadtak a falból, a bútorokból, tompák, zuhogók. Alakok
               jártak-keltek előtte, akiket más nem látott, csak ő, ősapák szellemei szólították,
               csak ő hallotta és beszélt velök, birokra kelt láthatatlan ellenségekkel, sorba
               vagdalta hozzájuk a drága vázákat és mindent, amihez ért. Ilyenkor aztán futottak
               Apolkáért, aki bejött és szemrehányóan megfeddte:</p>
            <p>- Az isten szerelméért, negyedik István, mit csinál ön? Ej, ej, IV. István!</p>
            <p>Különösen ez a »negyedik István« megszólítás imponált neki. Az Apolka tekintetétől
               meg­juhászodott, lázban villogó szemei megteltek könnyekkel, karjai leestek, melle
               megszűnt hö­rög­ni és zihálni. A fenevadból gyámoltalan ember lett, akit a leányka
               kezén fogott s elveze­tett, mint egy kezes bárányt, az előszobába, ahol mindig volt
               készen egy vödör jeges víz, amiből hideg borogatást tett a halántékaira. Iszonyodott
               a hideg víztől, de mégis állta, dider­gett, a foga vacogott, de mégsem mert
               ellenkezni, csak a kiaszott kezeit tette össze könyö­rögve:</p>
            <p>- Kegyelem, Apolka!</p>
            <p>A káprázatok és látományok csak kivételesen voltak némi összefüggésben a valósággal.
               Egy este azzal futott ki a szobájából, hogy a holdat lelopta az égről Makovnyik és
               Komár, éppen most lopták le, maga látta az ablakon át, mikor egy nagy létrán másztak
               fel érte. A zsivány Makovnyik a csizma sarkával lerúgott egy csillagot is. Egészen
               föl volt emiatt háborodva s elrendelé, hogy verjék vasba Makovnyikot és Komárt.</p>
            <p>Hát biz azt meg kellett tenni, mert a hold csakugyan nem volt a helyén (valami apró
               felhő alá csúszott hirtelen). István gróf látni akarta, hogyan vasalják meg őket,
               másnap is kíváncsi volt, hogyan ülnek vasban, többször megnézegette, de mikor aztán a
               következő éjjel ismét feljött a hold, hanyatt-homlok rohant le, hogy kiszabadítsa
               őket, mert a holdat visszatették.</p>
            <p>- Igaz, hogy egy jó nagy darabot már megettetek belőle, gazemberek!</p>
            <p>Mikor aztán levették a vasat a lábukról, magához intette Makovnyikot és nagy
               hamiskásan, pajtáskodón kacsintott rá a bal szemével.</p>
            <p>- Nagy oktondik vagytok. A hold nem sokat ér se nektek, se a világnak. A hold a békák
               gyertyája. Hanem, ha már valamit akartok - súgta a Makovnyik fülébe -, lopjátok el a
               napot. Hallod-e fiam, Makovnyik, a napot. Ez lesz a nagy parádé.</p>
            <p>A hű Makovnyik kezet csókolt engedelmesen és a fejével bólintott, hogy jó, el fogja
               lopni a napot, ha a méltóságos úr úgy parancsolja.</p>
            <p>Ennek aztán annyira megörült, hogy behítta nagy bizalmasan a szobájába Makovnyikot és
               Pamutkayt is.</p>
            <p>- Ez nagy dolog lesz, hallod-e! Ez egy kitűnő eszme. De persze, ezt maga nem érti,
               »ezredes«. Te ellopod a napot, Makovnyik, de nem holnap, se holnapután, hanem majd én
               megmondom, mikor. A Pamutkaynak sok pénzt adok, de igen sok pénzt, hogy ami csak kész
               gyertya van és faggyú a gyertyamártáshoz az országban, azt mind összevásárolja előbb,
               s mikor bekövetkezik az örök éj, akkor azt borzasztó áron eladjuk. Hát nem vagyok én
               furfangos ember, Pamutkay? Hát szóljon már, mi?</p>
            <p>Tapsolt, ugrándozott, hogy ilyesmit kigondolt, széles jó kedvében zsebébe nyúlt és
               megajándékozta Makovnyikot egy kék kaviccsal.</p>
            <p>- Itt van neked egy kis előleg, Makovnyik.</p>
            <p>Látszott, hogy bizonyos vékony szálak még kötik az egyik gondolatát a másikhoz, de
               mennyire vékonyak. Jaj, ha azok is elszakadnak!…</p>
            <p>Azontúl gyakran emlegette Makovnyikot, hogy hol van, mit csinál, mindig titkosan,
               suttogva, mint ahogy egy cinkos tudakozódik a másikról. Amellett egynéhányszor
               szólott Bakrának és másoknak is a bekövetkezendő nagy változásról. Egyszer valami szó
               volt a kalendáriumról, komolykodva ütötte fel fejét, mint egy professzor.</p>
            <p>- Ostobaság! Az emberek együgyűek, Pruzsinszky, a színek után számítanak. Egy darab
               fehér világ egy nap, egy darab fekete világ egy éj, a másik darab fehér világ két
               nap, a másik darab fekete világ két éj, de majd meglátnád, ha a világ mindig egyszínű
               lenne, hogyan számítanák össze a napokat. Mi is lenne az, hehehe! Pedig az így lesz,
               Pruzsinszky, neked megmondhatom, ha tovább nem adod.</p>
            <p>Több ily jel mutatta a beavatottak előtt, hogy az agyrendszere még nem mondott fel
               minden törvényt. Az egyik kerék küllője még itt-ott beillik a másiknak a rovátkáiba.
               Még örültek is neki, hogy olyan következetesen várja az örök éjt.</p>
            <p>És jött is az lassan, lábujjhegyen és mégis biztosan, egyre közelebb-közelebb, de
               csak az ő számára.</p>
            <p>A külső események csak elősegítették. Levél érkezett Zsolna polgármesterétől,
               Blázytól, hogy a Nedecen tartózkodó Trnowszky Apollónia megörökölvén az elhalt
               Trnowszky Péter vagyonát, számára gyámul és a végrendelet végrehajtójául ő (t. i.
               Blázy) neveztetett ki, minek folytán felkéri a méltóságos grófot, méltóztassék a
               nevezett kisasszonyt a törvényes kezekbe kiszolgáltatni, joga lévén azonban
               felszámítani összes költségeit, kiadásait és a tartási díjat. Ellenesetben pört volna
               kénytelen indítani stb.</p>
            <p>Pongrácz István fölkiáltott:</p>
            <p>- Hát indítsa meg a pört, Blázy uram. Én az Apolkát ki nem adom, mert az nálam
               haditúsz és nem kosztos leány. Maholnap a saját leányom lesz, Pongrácz
               grófkisasszony.</p>
            <p>S ezzel tizenkét pálcaütést rendelt vágatni a levél hozójára és két-két fegyveres őrt
               állíttatott éjjel-nappal az Apolka lakosztályának ajtaja és kívül az ablakai elé,
               hogy el ne lophassák.</p>
            <p>Most már aztán Blázy uramnak se maradt más útja, mint a törvény; összefogóztak
               Tarnóczy­val, egyik a gyámleányát akarta, másik a menyasszonyát. A dolog egyre
               sürgősebb lett, amint kiszivárogtak a vészjósló tünetek a gróf elmeállapotában. Nem
               szabad tovább ott hagyni. Vétek volna. Ki tudja, mi történhetik. Mindenekelőtt meg
               kell akadályozni az adop­tálást. És ez könnyen is ment. A miniszter már magától nem
               terjesztette fel a kérvényt a felség elé, hanem egy széljegyzettel, mely valószínűleg
               a trencsénmegyei képviselők informálásából támadt, s melyet, pro memoria, maga
               őexcellenciája írt ceruzával ilyen bürokratikus formában: »Elméje részben távol van«,
               hevert az örök pihenésre szánt akták között.</p>
            <p>Jártak ketten Bécsben a királynál, jártak a minisztériumnál, a képviselőknél, de a
               szánandó alak, ez emberroncs, akinek már a saját cselédei is csupán kíméletből, meg a
               saját, ideig-óráig tartó jólétükért engedelmeskedtek, még mindig nagy, félelmetes
               hatalom volt ott, ahol pedig egy szál ember olyan kis súllyal esik a latba. Hja, a
                  kilenc szarvú ember másképp számít. A kilenc szarvával
               kilenc felé döfhet.</p>
            <p>Egy Pongrácz grófot kímélni kell. A kilencágú korona mögé nem üti be okos ember az
               orrát. S a magas állású férfiak mind okos emberek, vonogatták tehát a vállukat:</p>
            <p>- Igaz, igaz, és ennélfogva majd meg is ítéli a leányt önöknek a bíróság.</p>
            <p>Meg, de mikor? Egy egész halmaz vád került már együvé a bíróságnál Pongrácz István
               ellen, de mit ér, ha a főrendek mentelmi bizottsága sohase bírt együvé kerülni.</p>
            <p>Végre mikor már mindenfelé jártak, mikor már hírlapilag is szellőztették a »zsolnai
               fogolyleány történetét«, és az se használt, azt a jó tanácsot adta nekik a budetini
               parancsnok:</p>
            <p>- Hiszen semmi sem könnyebb, mint a leányhoz hozzájutni, csak a módját kell
               eltalálni. Én ösmerem István öcsémet, most nem tudom, hogy van, mert engem se
               eresztenek be a kapuján hónapok óta, és ez gyanús körülmény, egyébiránt az egész
               környezete léhűtő, élősdi nép, de ha megmaradt valami az eszéből, akkor megvan a
               férfias karaktere is, egy bizonyos hóbortos becsület. A leány túsz nála, hát ki nem
               adja, csak ha az Estellát hozza neki vissza a besztercei magisztrátus, de akkor, a
               fejemet teszem rá, szó nélkül kiadja. Fogadj erre, Blázy!</p>
            <p>- E biz igaz lehet! - kiáltott fel a fiatal ügyvéd, mohón kapva az egyszerű gondolat
               után. - Hogy ez eddig eszembe nem jutott.</p>
            <p>- Hm! - felelte Blázy. - Megpróbáljuk a dolgot. De hol találjuk meg Estellát?</p>
            <p>- Egy gombostűt is meg lehet találni, ha az ember nem sajnálja érte a fáradságot. A
               besztercei magisztrátus előkerítése meg éppen könnyű. Tegnap olvastam valamelyik
               lapban, hogy Lengeffy Losoncon tart előadásokat.</p>
            <p>A terv megtetszett Tarnóczynak s mindjárt másnap elindult Estellát fölkeresni
               Beszterce­bányára. Ott csak annyit bírt kinyomozni, hogy évek előtt elmentek innen
               lakni Érsekújvárra.</p>
            <p>Egy tehetős varga beszélt neki róluk, odatevén a végére:</p>
            <p>- No, ha találkozik vele, ugyan említse meg, hogy már megküldhetné a száz
               forintomat.</p>
            <p>Érsekújvárt is csakhamar találkozott egy kollégájával, aki emlékezett rá, hogy
               régente csak­ugyan lakott itt Behenczy egy figyelemre méltó hölgyecskével, hanem csak
               rövid ideig, később átköltözött Vágújhelyre. Neki magának is adósa maradt hetven
               forinttal.</p>
            <p>- Ugyan, említse meg neki, ha valahol megtalálja.</p>
            <p>Tarnóczy ennek is megígérte, hogy megemlíti és Vágújhelyre ment. Ott arra a hírre,
               hogy valaki Behenczyt keresi, mindjárt összeszaladt vagy negyven zsidó, akiknek mind
               tartozott Behenczy. (Itt, úgy tetszik, hosszabb időt töltött őméltósága.) Ahelyett
               azonban, hogy ő kérde­zős­ködhetett volna a zsidóktól, azok rohanták meg ravasz
               kérdésekkel annak a kiszimato­lására, hogy miért keresi.</p>
            <p>A zsidók egyébiránt mindent tudtak. Hogy most éppen az az idő van, amikor a Behenczy
               bárók a Krivánka melletti ócska kastélyban tartózkodnak, bizonyosan ott lesz Estella
               is, ha azóta meg nem szökött valami katonatiszttel.</p>
            <p>- Hogyan? Ismeretsége volt itt valami katonatiszttel?</p>
            <p>- Nem is eggyel.</p>
            <p>- Tehát azt gondolják, hogy talán elszöktette valamelyik?</p>
            <p>- Az csak rajta fordult meg.</p>
            <p>Az egyik hitelező, Brüll Ármin, lovagiasan közbevágott:</p>
            <p>- No, az nem igaz. Én még két év előtt láttam Kassán a Behenczy báróval.</p>
            <p>- Bah! De hátha azóta szökött meg…</p>
            <p>- Nem hiszem - felelte Brüll úr rossz magyarságával -, mert az most már a
               katonatiszteken fordulja magát.</p>
            <p>Tarnóczy tehát minden pihenés nélkül azzal a reménnyel indult a krivánkai ócska
               fészket felkeresni, hogy Estellát megtalálja.</p>
            <p>Egész Krivánkáig tengelyen lehetett utazni, de azon túl csak gyalogösvény vezetett
               szűk hegy­hasadék közt, sziklába vájt grádicsokon, hegynek fel, mélységeken át a
               Behenczyek kasté­lyához. Úgy el volt az rejtve, fellegbe nyújtózkodó hegyek között,
               az ember szinte kiérezte, mire volt jó a Behenczyeknek hajdanta; valami kincset
               eldugni benne, teszem azt, egy szép asszonyt, akit szerettek, féltettek, de nem
               mutogattak, mert nem volt törvényes feleség.</p>
            <p>Mélyen bent, a sztrahói völgyben volt egy púp, egy pörsenés, vagy négy holdnyi,
               beültetve szelíd gesztenyékkel. E domb közepén, néhány százados fenyőtől körülvéve,
               mintha szuronyok strázsálnák, állt ez a kis kastély. És éppen az volt a baja, hogy
                  állt. A jelenlegi Behenczyek sokszor kívánták magokban,
               bárcsak minduntalan át lehetne tolni más vidékre.</p>
            <p>Talán, hogy nem tetszett nekik ez a vidék? Dehogy. A vidék elragadó volt, de nekik be
               nem vágott, mert már nagyon ösmerték itt őket. Mindig más-más helyen vígan lehetett
               volna éldegélni.</p>
            <p>Tarnóczynak gyalog kellett indulnia Krivánkáról, ott hagyva a fogadott szekerest a
               falusi korcsmában, hadd bámulja addig az ivóban felakasztott Jánosik képét, ki itt
               valamikor népszerű zsivány volt és nagy gavallér: hét likra kapcsolódott a
               hasszíja.</p>
            <p>Egy suhancot vett vezetőnek maga mellé, aki azt állítá, hogy jól ösmeri az utat és a
               bárókat.</p>
            <p>- Voltál már náluk?</p>
            <p>- De hányszor!</p>
            <p>- Hát azt a szép leányt is ösmered?</p>
            <p>A legényke csodálkozó szemeket meresztett:</p>
            <p>- Nincs ott más, csak egy gazdasszony, de az csúnya, ráncos.</p>
            <p>- Tudom, tudom, hallottam róla, valami Rozsákné, de azonfelül…</p>
            <p>- Ej no, a Rozsákné régen letette már a kanalat.</p>
            <p>- Mit értesz ezalatt?</p>
            <p>- Hogy már nem eszik többet. - Ámbátor akkor se evett őkelme, isten nyugosztalja,
               amikor még élt.</p>
            <p>- Hát meghalt?</p>
            <p>- Hiszen váltig azt beszélem. Alkalmasint azért halt meg szegény, hogy nem evett.</p>
            <p>- Hát miért nem evett?</p>
            <p>- No, mert nem adtak neki a bárók.</p>
            <p>- És miért nem adtak?</p>
            <p>- No, mert maguknak se volt.</p>
            <p>- Úgy? És most új gazdasszony van?</p>
            <p>- Az van.</p>
            <p>- Más nő nincs a háznál?</p>
            <p>- Nincs.</p>
            <p>Tarnóczy kedvetlenül harapdálta a kis szőke bajszát, s nyakazta egyre-másra botjával
               a dér­csípte fonnyadt növényeket az út két szélén.</p>
            <p>- Az új gazdasszonyt hogyan hívják?</p>
            <p>- Estellának.</p>
            <p>- Akkor hát siessünk isten nevében.</p>
            <p>S vígan, ruganyosan kettőztette meg lépteit, fel a »Kokol« hegyre. Innen már meg
               tudta mutatni a suhanc a kinyújtott kezével, hogy merre van a Behenczy-kastély.</p>
            <p>- Ott, ahol az a füst látszik?</p>
            <p>- Idébb. A kastélyban ritkán van füst. Az pásztortűzből való.</p>
            <p>Kis negyedóra múlva elérték a »Blato« nevű fenyőerdőcskét, ahol egy kanyarodónál
               előbuk­kant egy torzonborz ember nagy csizmákban, kopottas télikabátban, a
               báránybőrsapka egészen le volt húzva a tarkójára.</p>
            <p>A suhanc megdöfte az ügyvédet.</p>
            <p>- Ni, az öreg báró!</p>
            <p>Tarnóczy ösmerte az öreget, látta egypárszor Zsolnán, de esze ágába se jutott, hogy
               ez legyen az az elegáns, finom monoklis alak, ezzel az elhanyagolt hajjal és
               szakállal. De amint közelebb jött és jobban megnézte, kezdett apródonkint
               ráösmergetni. Hm, persze, itt nincs kéznél se fodrász, se divatkereskedés.</p>
            <p>- Jó napot, báró úr! - üdvözölte kalapját leemelve.</p>
            <p>- Pszt, pszt! - sziszegett a báró és a kezeivel mutogatott, hogy menjenek odább.</p>
            <p>Tarnóczy és a suhanc szót fogadtak, mire Behenczy is követte őket vagy negyven
               lépésnyire, ahol nyájas mosollyal tette kezét a fiatal ügyvédébe:</p>
            <p>- Kihez van szerencsém?</p>
            <p>- Én Tarnóczy Emil zsolnai ügyvéd vagyok, azt reméltem, ösmer a báró úr.</p>
            <p>- Hogyne, hogyne! - szólt örvendezve, bár látszott rajta, hogy nem emlékszik rá -
               isten hozta, isten hozta! Milyen szerencse, kutyamája! (És a kezeit dörzsölte.)
               Bocsássa meg, hogy olyan udvariatlan voltam… de féltem, hogy elhessenti a
               fenyvesmadarakat… pedig nagy fogás lesz, nagy fogás…</p>
            <p>- Ah igen, a báró úr…</p>
            <p>- Nos, igen, igen, féltem, hogy belelép a hurkokba, hogy elrontja a vesszőimet…</p>
            <p>- A vesszőit?</p>
            <p>- Ej, én istenem. Annyi az üres időm itt a birtokon. És valami sportot csak kell
               csinálni. Végre is nem vadászhatok oroszlánokra. Egyszerűen abból az okból…</p>
            <p>Végigtekintett piszkos kabátján, s ez megzavarta némileg, szórakozottan egészíté ki a
               mondatot:</p>
            <p>- Abból az okból, mert puskaporom nincs. Azaz, hogy ez nem volna elég ok… ámbátor az
               is elég ok volna, de az ördög vigyen el, ha nem azt akarom mondani, hogy azért, mert
               oroszlánok nincsenek.</p>
            <p>- Hát persze.</p>
            <p>- Azért hát csak a fenyvesmadarakra vetem magam. De az is igen szép mulatság. Az
               ember nem öl, nem ont vért. Ez a humánus század sportja. A madarak maguktól mennek be
               a hurokba. A többi főurak is az ilyen sportot csinálják Budapesten, a bankok,
               pénzintézetek élére állva. Hát nincs igazam, spektábilis?… De ne beszéljünk erről,
               mondja inkább, hol veszi itt magát, ahol csak a madár jár?</p>
            <p>- Éppen a báró urat keresem, azaz hogy inkább a fiatal bárót.</p>
            <p>- No, no - szólt gyanakodva -, valami adósság?</p>
            <p>- Oh nem, egészen más természetű ügy.</p>
            <p>- Titok?</p>
            <p>- Nem.</p>
            <p>Behenczy a fiatal ügyvéd karjába fűzte a magáét, olyan bizalmasan, melegen, mintha
               örökké ismerték volna egymást.</p>
            <p>- Hát halljuk. Hozott nekünk valamit? - unszolá finom mosollyal.</p>
            <p>- Nem. Vinni akarok valamit.</p>
            <p>De már erre meghökkent Behenczy, ez megzavarta; kereste elméjében, hogy mit vehetne
               ...ez el... tőlük, de nem talált semmit.</p>
            <p>- Az Estellát akarom elvinni.</p>
            <p>A báró szája nyitva maradt bámészkodásában. Az Estellát? Mintha azt mondta volna,
               hogy a mohot jött leszedni a kastély fedeléről, hogy elvigye. Azon gondolkozott, hogy
               mire való lehet az Estella valakinek?</p>
            <p>- Az Estellát? - szólt és még egyszer a szeme közé nézett. - Igazán?</p>
            <p>- Azért jöttem.</p>
            <p>- Hm. És minek önnek az Estella?</p>
            <p>- Boldogságom függ tőle.</p>
            <p>A báró akaratlanul elmosolyodott, hajlandó lett volna a fejét csóválni, de csak mégis
               tartóztatta magát, végre is de gustibus non est disputandum. Vannak különös
               szenvedélyek a világon. Flugentius Artos a maga nagyanyjába volt szerelmes, James
               Clartont egy csonka lábú asszony gerjeszté gyöngéd érzelmekre, még talán Miss
               Pastrana is tetszett valakinek. És ami fő, a dologból valami jó is cseppenhet.
               Bizony, rájuk férne most egy »véletlen«, mert nagyon »gyengén« vannak. Sőt napok óta
               várt valami ilyen égi mannát, de mégis a kétely és félelem egy nemével kérdé:</p>
            <p>- És mikor látta ön Estellát utoljára?</p>
            <p>- Sohasem láttam.</p>
            <p>- Akkor egyszerűen nem értek egy szót sem azokból, amiket ön mond, fiatalember -
               jelenté ki kesernyés, csalódott hangon.</p>
            <p>- Majd elbeszélem útközben.</p>
            <p>Intett a suhancnak, hogy maradjon el és csak messziről kövesse őket.</p>
            <p>Így mentek karonfogva, le a völgynek, a borókaillatos erdei úton, miközben Tarnóczy
               elmon­dott őszintén mindent, miként került az ő menyasszonya a Beszterce ellen induló
               Pongrácz István kezébe túsz gyanánt, Estella helyett - s hogy az egyedüli mód
               hozzájutni, az Estella visszavitele.</p>
            <p>Pál báró egészen nekiderült arccal helyeselte tervét és így szólt:</p>
            <p>- Valóban, igen praktikus gondolat, de félek, hogy a fiam nehézségeket fog csinálni.
               Ő, tetszik tudni, nagyon megszokta a szegény teremtést annyi év óta… Ah, ők
               meglehetősen össze vannak fűződve.</p>
            <p>- Tehát azt hiszi a báró, hogy hasztalanul jöttem?</p>
            <p>- No, no, azt éppen nem mondanám, hanem hogy…</p>
            <p>- Legyen, kérem, őszinte hozzám.</p>
            <p>- Hogy lesznek különféle akadályok.</p>
            <p>- Például?</p>
            <p>- Hát teszem azt, hogy csak egyet említsek, Estella ez idő szerint a házvezetőné
               tisztét teljesíti. Mit csináljunk mi egy ilyen ügyes, kipróbált házvezetőné nélkül,
               ha ön elviszi? Hol kapunk helyette másikat? Mi szegény emberek vagyunk, uram, nekünk
               Estella sokat ér, ki kárpótol érte?</p>
            <p>- Ha csak a pénzbeli kárpótlásról van szó, báró úr, arra én kész vagyok.</p>
            <p>Az idősebb Behenczy a kezeit dörzsölte, de amellett méltatlankodó arcot vágott.</p>
            <p>- Oh nem, uram. Nem a hitvány materiális szempontot veszem, oh nem; de veszem azt a
               szeretet­teljes ragaszkodást, mely melegített, azt a lelkiekben esett rövidséget,
               mely távozásával érne. Ami a pénzt illeti, pokolba a pénzzel! Sem én, sem a fiam el
               nem fogadnánk egy garast sem. Csak még az kellene, uram! Nem mondom azonban, hogy
               pillanatnyi helyzetünkben egy kis kölcsönt visszautasítanánk, ha jó baráttól jön.</p>
            <p>- Parancsoljon velem.</p>
            <p>- Nos, kedves barátom, én rajta leszek - szólt a báró, s hirtelen elhatározással
               kezét a Tar­nóczyé­ba csapta -, én megvallom, rokonszenvet érzek ön iránt, s ahol egy
               jó tettre nyílik kilátás, ott én sohasem hozakodom elő az önérdekkel. Mindig a
               fiatalság barátja voltam, s az is maradok, kutyamája…</p>
            <p>- Köszönöm, báró úr. Eszerint lesz kegyes pártfogolni kérésemet a fiatal bárónál…</p>
            <p>- Itt a szavam rá, s még ma, vagy legkésőbb holnap, megkapja Estellát. Hova vigyem
               önnek?</p>
            <p>- Nem mehetek most mindjárt érte?</p>
            <p>- No persze! Ne legyen annyira türelmetlen. Juventus ventus. Minden legyen s mindjárt
               legyen. Türelem, édes fiam. Azt tartja a tót közmondás: Nye kazal sa Pan Boch
               blaznit. (Az isten nem ajánlotta a bolondozást.) Lassúság és okosság. Idő kell és
               rábeszélés kell. Csak bízza ön rám és menjen vissza nyugodtan a szállására. Hol van
               szállva?</p>
            <p>- A krivánkai korcsmában.</p>
            <p>- Hát ott lesz az Estella ma vagy holnap, punktum.</p>
            <p>A fiatal prókátor boldogan hálálkodott az öregnek, mire meleg kézszorongatások között
               elváltak a Palugyai-féle akolnál, ahol nagy csatarával csörtettek eleibök az ugató
               juhászkutyák; Tarnóczy visszafordult Krivánka felé, a báró pedig a kastélyba indult,
               de alig tett pár lépést, mintha véletlenül ötlene eszébe, rákiáltott a
               fiatalemberre:</p>
            <p>- Hophó! Vissza csak egy kicsit, kis spektábilis! Elfelejtettem valamit.</p>
            <p>Tarnóczy készségesen fordult vissza és futott feléje.</p>
            <p>- Parancsoljon kérem!</p>
            <p>- Nos, igen - szólt kissé zavartan -, kényes ügy, kellemetlen ügy, de túl kell esni
               rajta… azt gondolom, jobb lesz, ha túlesünk… A kölcsönkéről van szó… (s fitymálva
               biggyeszgette az ajkait.) A fiú könnyelmű egy kicsit, könnyelműen van nevelve, az én
               hibám is, de az övé is. Egyébiránt ezen most már nem lehet segíteni. A kölcsönt
               okvetlenül meg kell neki említenem. Én istenem, ez már a század, ez az átkozott
               század! A legszebb tettekhez is hozzá kell tapadnia egy kis prózának. Az isten verje
               meg ezt a XIX-ik századot! Hát hány forintot mondhatok neki?</p>
            <p>Tarnóczy habozva felelt:</p>
            <p>- Nem tudom. Igazán nem tudom. Talán kétszáz forintot.</p>
            <p>Behenczy Pál gúnyosan felkacagott:</p>
            <p>- Bagatelle! Kétszáz forint! Az egy napra való a kölyöknek. Oh, istenem, önnek
               nincsen fogalma, hogy mennyire rosszul van nevelve ez a fiú. Aztán tessék
               meggondolni, hogy az Estellát már maga Pongrácz István hatszáz forintért vette
               Zsolnán. És kitől? Egy közönséges komédiástól! Nem, nem, ön túlságosan fösvény, édes
               fiam, egy Behenczy báróval szemben. Ön egy igazi Harpagon (s tréfásan veregette meg
               az ügyvéd vállait). Kutyamája, ön egy hatszáz forintos jószágért kétszázat akar
               ígérni.</p>
            <p>- Igen, de akkor még valószínűleg szebb volt - jegyzé meg az ügyvéd kedélyesen.</p>
            <p>- Bah - pattant fel Pál báró -, de ön nem a szépségéért akarja bírni. Mert igaz, hogy
               szebb volt akkor, de most okosabb, kövérebb.</p>
            <p>Ez a tónus felbőszíté kissé az ügyvédet, akaratlanul is csípős lett:</p>
            <p>- Csak talán nem akarják font számra eladni?</p>
            <p>- No, no, fiatalember. No, no. Nem az eladásról van szó, de egy kölcsönös
               szívességről. Becsü­letemre mondom, semmi másról. Mikor én a walesi herceggel
               vadásztam, ezelőtt egypár évvel, akkor így szólt hozzám a walesi: »Egy róka, kedves
               Behenczy, amelyiknek a farka még nincs a kezünkben, senkié.« A dolog még szétmehet.
               Tegyünk úgy, mintha semmit se beszéltünk volna.</p>
            <p>- Hát jól van - kiáltott fel az ügyvéd -, szívesen szolgálok a hatszáz forinttal.</p>
            <p>- Top - mondá hirtelen a báró s újra belecsapott az ügyvéd tenyerébe.</p>
            <p>Ezzel ismét az előbbihez hasonló meleg kézszorítgatások közt váltak el, s Pál báró
               meg sem állt többé, csak otthon, a kastély gyommal, labodával benőtt udvarán, ahol
               Estella tinora-gombát terítgetett egy szalmagyékényre.</p>
            <p>Hanem bizony nagyon beleharapott az idő a fizimiskájába, petyhüdt volt az arcbőre, a
               festék látható marásaival, ráncon ránc: a termete is összeesett, úgy nézett ki, mint
               egy csutak. Csak a hajdan szép álla viselte magát derekasan, eresztvén magából egy
               vice-állat. Talán hogy az egyiket a Pál báró csipkedje, a másikat pedig a Károly
               báró.</p>
            <p>- No, hol a madarak? - kérdé a betoppanó Behenczytől.</p>
            <p>- Nincs kincs! - felelte jókedvűen, majdnem sugárzó arccal.</p>
            <p>Estella kedvetlen képet vágott s erre még csúnyább lett, az orra lefittyedt, mint a
               pulykáé, mialatt a két tenyerével (de milyen kérgesek voltak már azok is) rácsapott a
               cafatos, foszlányos szoknyáira.</p>
            <p>- Hát azt hiszi, hogy ezeket a rongyokat adom el húsért a zsidó mészárosnak, hogy
               maguknak vacsorát főzzek? Hát elfelejtette, hogy ma gombát és fenyvesmadarat kell
               vinnem neki Krivánkára?</p>
            <p>- Ugyan ne hápogj. Ma úgysem mehetnél Krivánkára. Hol a kis báró?</p>
            <p>Estella mély alázattal hajtotta meg magát, ahogy a nevelőbeli lányok szoktak a madame
               előtt s gúnyos pátosszal felelte:</p>
            <p>- A báró úr őméltósága bent az ebédlőben zsákot foltoz, amiben a gombát és a
               madarakat kellene elvinnem. Nagyon meg fog örülni az uraatyjának.</p>
            <p>Valóban ott ült a kis báró az ebédlőben. A gonosz Estella
               gúnyosan nyomta meg előbb ezt a szót, mert inkább a denevérek tanyája volt ez, mint a
               báróké, s a denevérek se ebédlőnek hasz­nálták, hanem hálószobának. Károly úr még
               törékenyebb, véznább volt, mint mikor utoljára láttuk, s csakugyan egy lyukas zsákon
               öltögetett egy szögnyi vastagságú tűbe szúrt fonállal.</p>
            <p>- Hozol-e madarakat, öreg? - kérdé mogorván a belépőt.</p>
            <p>- Nem igen - felelte az öreg hősies nyugalommal, s ez önérzetes egykedvűségében volt
               valami rejtélyes, amit Károly úr rögtön észrevett.</p>
            <p>- Egyet sem?</p>
            <p>- Egyet sem - ismétlé vidor tekintettel. - Ki az ördög bíbelődnék efféle madarakkal?
               Már a szagukat is utálom.</p>
            <p>- Hm. Hát mit hoztál akkor? - és kíváncsian tette le a tűt.</p>
            <p>- Hahaha, hogy mit? Hát minek is nevezzem? Egy elefántot hoztam, legalább is egy
               elefántot. Nem, egy rinoceroszt!</p>
            <p>- Te be vagy csípve, apuskám!</p>
            <p>Az öreg fáradtan ereszkedett le egy vén karszékbe, melynek hepehupás talajából
               kíváncsian kandikált ki itt-ott egy lószőr.</p>
            <p>- Ugorj fel, fiú, és csukd be legelőbb is az ajtót, hogy a leány ne hallja, töltsd
               meg a pipámat és hozd ide, aztán nyisd ki a füleidet.</p>
            <p>- Hát miből töltsem meg? - szólt a kis báró habozva.</p>
            <p>- Van dohányod.</p>
            <p>- Egy csöpp sincs. Ugyan hol venném?</p>
            <p>- Eltagadod előttem, gazember!</p>
            <p>- Nincs, ha mondom.</p>
            <p>- Így görbülj meg? (karikába hajlította a mutatóujját.)</p>
            <p>Erre aztán elnevette magát a kis báró és megadta magát.</p>
            <p>- Az utolsót is kicsalod tőlem. Igazán rossz apa vagy. Visszaélsz a puha fiúi
               szívemmel.</p>
            <p>Kihúzott egy disznóhólyagot, akkor csimbókkal, mint egy pogácsaalma, a padlózat alúl,
               mert a padlózat redves volt és hiányos, itt-ott a puszta föld látszott, s alája
               lehetett nyúlni a felszakadozott deszkának.</p>
            <p>- Ej, hát oda szoktad dugni?</p>
            <p>- Hát nem jó hely? Nyirkosan tartja a dohányt.</p>
            <p>Megtöltötte az öreg úr cseréppipáját, melynek meggyfaszára egy lúdtollban végződött,
               odavitte neki, a szájába dugta, kedveskedően, mint ahogy illik egy jó fiúhoz, még
               fidibuszt is csinált az asztalon heverő számlák egyikéből:</p>
            <p>- No, tata, most már hallgatlak.</p>
            <p>Az öreg megvárta előbb, míg jól lélegzik a szerszám, aztán fontoskodva kezdé mese
               alakjában:</p>
            <p>- Hol volt, hol nem volt, volt egyszer egy ember, akinek a menyasszonyát egy várban
               őrizte egy bolond ember és semmiképpen se akarta kiadni, hacsak úgy nem, hogy
               visszaviszik a bolond embernek egy elszökött kedvenc majmát. Erre elindult a
               vőlegény. Nyakába vette a világot, a majmot feltalálni. Hát amint megy, mendegél,
               találkozik egy másik bolond emberrel, aki fenyvesmadarakat fogdos egy erdőben.
               Kérdezi a bolond ember az utastól, mi járatban lenne; elmondja az utas a szándékát,
               hogy egy majmot keres, amely ilyen és ilyen embernél van. Feleli erre a bolond ember:
               »Jó helyen jársz, hékás, mert az az ember az én fiam!«</p>
            <p>Behenczy Károly élénken ugrott fel:</p>
            <p>- Az Estelláról van szó?</p>
            <p>- Őróla.</p>
            <p>- Teringettét! Ugye a Pongrácznak keresik? Hallottam valamit arról a zsolnai lányról.
               Pompás egy komédia volt.</p>
            <p>- Igen, a leány visszavétele miatt kell a mi Estellánk.</p>
            <p>- De csak nem ígérted oda?</p>
            <p>- Már hogyne ígértem volna! Hát minek nekünk? Hiszen már úgyis ráuntál, el akartad
               kergetni. Gondold meg, milyen szerencse? Hatszáz forint kölcsönt ad az amice.
               Szerelmes a szamár. Egy olyan üzlet ez, Karcsi fiam, amely föltétlen becsületes, mert
               mindenki jól jár mellette. Jól jár a zsolnai ügyvéd, mert a menyasszonyához jut, jól
               járunk mi, mert egy kis pénzmag csordul, és végül jól jár Estella, mert olyan helyre
               kerül, ahol élhet, úszkálhat tejben-vajban, ahova úgyis egyre visszavágyik.</p>
            <p>- És hol van az az ügyvéd? - kérdé Behenczy tompán.</p>
            <p>- Krivánkán van a korcsmában, és amint odavisszük a leányt, rögtön kész…</p>
            <p>De nem végezhette be a mondatot a meglepetéstől, mert a kis báró villámgyorsan
               felugrott, és leakasztván a falról egy vén karabélyt, az egyetlent, mely a megfakult
               zöld rámán lógott, ádáz haraggal fölordított:</p>
            <p>- Lelövöm azt a gazembert, felnyársalom, huh, megeszem!</p>
            <p>- Az egyetlen jóltevőnket, Károly! - csillapítá az öreg. - Ilyet egy kannibál se
               tenne.</p>
            <p>S megfogta a fia kezét szelíden, szeretetteljesen.</p>
            <p>- Károly, Károly, legyen eszed!</p>
            <p>De Károly kiszakította magát dühösen, a hangja reszketett a felindulástól, közbe a
               fogait is csikorgatta.</p>
            <p>- Menj, hagyj engem! Csodállak, hogy nincsen érzéked az ilyesmihez. Ez a fickó
               meggyalázott, azt tételezve föl, hogy egy Behenczy pénzért adja el a megunt
               szeretőjét. De teneked semmi a fiad becsülete. Ilyen mocskot nem tűrök, nem, soha!
               Meg kell halnia a kutyának.</p>
            <p>S fogván a kalapját, kirohant s futott, futott tüskön-bokron keresztül, Krivánka
               felé.</p>
            <p>Az öreg utána iramodék, de utolérni nem bírta, hát inkább elmaradt, kétségbeesve
               kiáltozván:</p>
            <p>- Fordulj vissza, fiacskám, ne okoskodj. Károly! Károly!</p>
            <p>Estella pedig ezalatt még egyre terítgette a gombákat a gyékényre s egykedvűen
               mondá:</p>
            <p>- Már megint össze méltóztattak veszni?</p>
            <p>*</p>
            <p>A kis báró elérvén Krivánkára, megtalálta Tarnóczyt a korcsmában, udvariasan
               köszöntötték egymást, bemutatkoztak, mire Behenczy félrehítta egy szögletbe és így
               szólt:</p>
            <p>- Ma este megkapja ön Estellát, de rögtön menjünk el innen Privodára (Privoda volt a
               szomszéd falu), ott különben is jobb korcsma van.</p>
            <p>Tarnóczy befogatott s átmentek együtt Privodára, de a Klopanka felé vezető úton, a
               mezőkön fordulván el ellenkező irányba. Privodán volt Behenczynek egy bizalmas
               vénasszonya, aki dajkálta valamikor, bizonyos Zubek Andrásné, azt elküldte nyomban
               titkos megbízásban két sornyi írással Estellához, hogy azonnal jöjjön és az öregnek
               ne szóljon, ha otthon volna.</p>
            <p>Dehogy volt azonban otthon az öreg Pál, az anyóka egyedül találta már Estellát, az
               öreget elűzte a belső nyugtalanság Krivánkára, hogy ott nyélbe üsse a dolgokat, de
               miután Krivánkán hűlt helye volt az utasnak is, Károlynak is, rosszat sejtve,
               ballagott át a falusiak beszédje nyomán a pléhtornyú Klopankára, csak mikor ott se
               találta az embereit, tért vissza késő éjjel, a csudálatos rejtélyen tűnődve, a
               Behenczy-kastélyba.</p>
            <p>Csendes és szomorú volt: kapuja, minden ajtaja nyitva-tárva. Csak a denevérek
               röpdöstek pajzánan és a bagoly huhogott kísértetiesen.</p>
            <p>- Estella! - kiáltá az öreg. - Hol vagy, Estella? Fiacskám, Estellácska!</p>
            <p>De senki sem felelt.</p>
            <p>Benyitott a hálószobájába, üres volt a szegényes vacka, keresztülszaladt a szobákon,
               de sehol sem volt az Estellácska. Szuroksötétség volt, de az elméjében világosság
               kezdett derengeni.</p>
            <p>»Kutyamája, az az átkozott kölyök kijátszott a hatszáz forinttal.«</p>
            <p>- Tolvaj, tolvaj! - bömbölte dühösen, ide-oda száguldva a szobákban, ahol nem kellett
               félnie, hogy megbotlik a fölösleges bútorokban.</p>
            <p>Privodáról egyenest Zsolnára vitte Estellát Tarnóczy. (Behenczy Károly pedig meg sem
               állt a hatszáz forinttal Budapestig.)</p>
            <p>A polgármester annyira megörült a fonnyadt komédiásnőnek, hogy maga emelte le a
               kocsiról.</p>
            <p>- No, ez derék dolog, öcskös, hogy elhoztad, de még nem elég. Mert olyanforma ez,
               mint a régi kolostorok pecsétje, hogy két részre volt szedhető, az egyik része
               Lengeffy. Hát most már eredj Losoncra Lengeffyért. Addig én vigyázok az izére… hogy
               is mondjam csak, mert nem egészen merem kisasszonynak szólítani.</p>
            <p>- Pedig bátran szólíthat - szólt Estella tréfás hahotával.</p>
            <p>- Hm - morogta a polgármester -, hm - és még egyszer megnézte a »kisasszonyt«.</p>
            <p>Tarnóczy nem akart időt veszteni, rögtön indult Losoncra; azalatt a polgármester
               hozzáfogott az Estella kiruházásához, hogy illő módon vihessék Nedecre. Szép májszín
               selyemruhát varratott neki, s minthogy soha életében nem látott divatképet, odavitt a
               női szabóhoz, Limpa Valeriushoz egy amerikai Kossuth-bankót, azon volt egy női kép, a
               legszebb asszony az ő fantáziájában és az egyetlen, akiért szenvedett. Két esztendeig
               ült érte Kufsteinban.</p>
            <p>- Ilyent varrjon - rendelé s még a frígiai sapkát is megcsináltatta, hogy tökéletesen
               olyan legyen. Bizonyára vegyült egy kis hiúság is a polgármester úr cselekményébe,
               egyrészt meg­mutatni, hogy milyen nemes ízlése volna, ha ő akarná, másrészt hadd
               lássák az asszonyok, hogy milyen férj lett volna őbelőle.</p>
            <p>Limpa mester megnézvén és megmérvén Estellát, nagyon kedvezőtlenül nyilatkozott a
               délelőtti sör mellett, mondván a polgármesternek:</p>
            <p>- Nehéz belőle valamit csinálni!</p>
            <p>Míg a ruhát varrták, azalatt levél jött Tarnóczytól, hogy Lengeffyvel megalkudott. A
               jövő pénteken Zsolnára jön a »szenátorokkal« egyetemben úgyhogy szombaton
               megtörténhetik a »nagy eset«. U. i. »Az akasztófára való Lengeffy nagyon meghúzott az
               árra nézve s addig is az egész truppot traktálnom kell, de semmi, csak aztán
               foganatját lássuk.«</p>
            <p>Erre a jó hírre mindjárt pennát fogott Blázy is, értesítvén gróf Pongrácz Istvánt,
               hogy minek­utána őméltósága túszul tekinti Trnowszky Apollóniát, ezen kijelentésének
               mindenki meg­hódol, s akarata szerint a jövő szombaton hazaviszik neki a beszterceiek
               Estellát, akit sikerült immár előkeríteniök.</p>
            <p>István gróf éppen kártyázott (valószínűleg az istennel) a szoba szőnyegén guggolva,
               mikor a kapuőr felhozta a levelet, nem eresztvén be a levelet hozó lovast, mert
               Pamutkay szigorúan eltiltá idegen embernek a várba lépni.</p>
            <p>A várúr feltörte a levelet, elolvasta, sokáig belebámult, aztán falhoz csapta a
               kártyákat és felkiáltott:</p>
            <p>- Vesztettem. Fizetek.</p>
            <p>Az őr ott állott, mint a cövek, várta a feleletet, de a gróf észre sem vette,
               fáradtan dőlt végig a díványon, üstöke izzadt, szemgolyói elborulva bebújni
               látszottak az üregeikbe, halántékán kidagadtak az erek vastagon, olyan volt az arca,
               mint egy mappa, csupa kék folyamokkal.</p>
            <p>- Elmehetek? - kérdé félénken az őr.</p>
            <p>- Állj! - rivallt rá Pongrácz. Megnézte figyelmesen és megdicsérte: - Jól tudsz
               állni, fiam, szép, egyenes tartásod van, hát csak állj.</p>
            <p>Ezzel ő maga elhagyta a termet és a folyosón keresztül az Apolka lakosztályába lépett
               várat­lanul. Egy nagy asztalnál ült Apolka, éppen uzsonnánál a tizenkét apró
               hölgyével. Valóságos pendantja volt a híres úrvacsora képnek, csakhogy ez a Mária
               udvara volt. A szakállas apos­tolok helyén tizenkét sima pofácska tündökölt, tizenkét
               virágbimbó ült. Nevettek, viháncoltak, Apolka felgyűrvén smaragdszínű bársony
               köntöskéje ujját, nehogy bepiszkítsa, ujjaival a tejes tepsi kormát kapargatta,
               mivelhogy éppen abban fáradozott, hogy bajuszt pingáljon az udvar­hölgyeinek. Kész is
               volt már kettőnek s ez okozta a csattogó jókedvet, derültséget.</p>
            <p>Galambok rebbennek úgy szét, ha a héja lecsap, ahogy rémült sikoltozással
               szétfutottak a gyermekek István gróf váratlan beléptére, csak Apolka sietett eléje
               nyájasan, kedvesen, ragyogó mosollyal, mint egy édes hajnal.</p>
            <p>- Ah, ezek az én kicsikéim - szólt az ő természetes naivságával -, hogy óhajtották
               előbb a festett bajuszt és most hogy megijedtek egy igazi bajusztól.</p>
            <p>István mogorván nézett maga elé, lesütött szemekkel, de Apolka fürkésző tekintete
               mégse vett észre semmi közvetlen veszélyt. Valami nyugodt határozottság látszott a
               vonásaiban; szinte olyan volt, mint egy normális ember.</p>
            <p>- Apolka - szólt sajátos melankóliával -, egypár nap múlva eljönnek érted és
               elvisznek tőlem.</p>
            <p>- Kik? - kérdé a leányka fojtott hangon.</p>
            <p>- Gonosz emberek. Ő, az az ügyvéd, hiszen tudod. Hogy elvörösödtél, Apolka! De szép
               vagy most, mint egy piros szegfű. Vagy mások visznek el, mit tudom én. Jövő szombaton
               eljönnek érted és én odaadlak.</p>
            <p>Olyan hangosan vert az Apolka szíve, hogy szinte hallani lehetett.</p>
            <p>- Odaadlak, mert tudod, a hadi regula kívánja. Egyszóval, a hadi regula. A hadi
               regula nagy dolog.</p>
            <p>Valami különös keménység ropogott ki a szavaiból. A kezeit hátratette egymáson
               keresztbe, a nyakát kinyújtotta, a mellét kidüllesztette, mint aki érzi, hogy
               bámulatra méltó nagy dolgot végez.</p>
            <p>- Hát készülj! Szedd össze minden holmidat, rakd be az összes Pongrácz-ékszereket a
               ládádba. Minden a tied, kis »hadizsákmánykám«.</p>
            <p>A leányka szemeiből kibuggyantak a könnyek, s midőn hozzálépett, a bolond ember
               odavonta szép fejét a mellére és érezte, amint átnedvesedik az inge a könnyektől,
               meglobban szemeiben az értelmi fény még egyszer, meglehet utoljára, valami delejes
               meleg futott keresztül az erein, s lázas, remegő hangon kérdé:</p>
            <p>- Maradni akarsz, Apolka?</p>
            <p>A leányka még csak mélyebben bújt a kosztros fejével (mert a gróf gépiesen
               szétbontotta szöszke hajfonatait) a testéhez, a kabátja két szárnyát a fejére vonván,
               onnan mondotta halkan, szégyenlősen:</p>
            <p>- Sokszor fogom önt meglátogatni. Sokszor, sokszor. Minden héten egyszer. Jó
               lesz-e?</p>
            <p>A Pongrácz István karjai, amelyek a hónyak körül fonódtak, letörve hulltak alá.
               Valami végzetes erő egyszerre rájuk ütött.</p>
            <p>- Hát mégis el akarsz menni? - hörgé.</p>
            <p>Újra bárgyún nézett maga elé, a lélek elröpült szemeiből, arcából, megfordult és
               kisompo­lyodott a szobából, mint egy megforrázott kutya.</p>
            <p>Apolka utána kiáltott:</p>
            <p>- No, hát ne haragudjon, István gróf, hiszen eljövök én kétszer is hetenkint. Kétszer
               meg maga jöhet hozzánk. Mindig együtt leszünk. Csak úgy fogom szeretni azután is.</p>
            <p>Ment, ment a folyosón, mintha nem is hallotta volna, mellére csüggesztett fejjel,
               tétova lép­tekkel, dühösen kalimpálva kezeivel a levegőben.</p>
            <p>Az őr még akkor is ott állt rendületlenül a szobájában.</p>
            <p>- Mit vársz? - kérdé tőle.</p>
            <p>- Az üzenetet, méltóságos uram.</p>
            <p>- Milyen üzenetet?</p>
            <p>- A lovasnak, aki a levelet hozta.</p>
            <p>- Igaz, igaz. Küldd föl azt az embert.</p>
            <p>A vén Rebernyik János lépett be (az a hajdú, aki egyszer a Vág mellett szedte föl
               Apolkát.)</p>
            <p>- Mondd meg az uradnak, hogy amit Pongrácz István megmond, nem üres levegő.
               Meg­kapjátok szombaton a leányt.</p>
            <p>Aztán fölvett az íróasztalról két szép művű pisztolyt és odaajándékozta
               Rebernyiknek:</p>
            <p>- Nálam vagy huszonöt botot lehet kapni, vagy egyebet. Menj isten hírével, öreg!</p>
            <p>Szinte megkönnyebbült, ahogy a Blázy embere távozott. Egész délután dúdorászott, még
               fütyült is. A várbeliek egyre mondogatták: »Valami víg dolog lehetett abban a
               levélben, amit az urunk kapott.« Senkinek se beszélt róla, még Pruzsinszky előtt is
               titkolta, pedig, ami már régen nem történt, azzal hívatta Pruzsinszkyt, hogy »ma egy
               kis víg napot csapunk, cimbora«. Ittak egész estig, a nagy ezüst billikomokból, az
               apród nem győzte hordani a bort a pincéből, István gróf, mint hajdan, széles kedvbe
               gurult, behívatta este a papot, Bakrát és Pamutkayt s mindnyájuknak kórusban kellett
               énekelniök:</p>
            <p>
               Jó a bor reggel, jó a bor délben, Jó a bor este, jó a bor mindig;
                  Hétfőn, kedden, csütörtökön, Jó pénteken, jó szombaton, És az egész
                  vasárnapon.
            </p>
            <p>Maga István gróf is dalolt és verte a taktust a dallamtalan, groteszk nótához…
               Bizony, még meg találja hozni az eszét ez a pompás nedű!</p>
            <p>Egyszerre aztán, mintha valami húr pattant volna meg benne, a legjobb kedvéből sírni
               kezdett, megölelgette az embereit egyenként, összecsókolgatta s kiosztogatván
               közöttük az ezüst serlegeket emlékül, leszaladt az udvarba, onnan a várkertbe és
               leült a méhesbe az ott felállított köpűk közé, mintha maga is köpű lenne, s ott ült
               egész kivirradtig, merev szemekkel bámulva a holdat, a Göncölszekérnek fénylő,
               sziporkázó kerekeit.</p>
            <p>Egy csöppet sem aludt s mégse volt álmos, sokat ivott s mégse volt részeg. Korán
               reggel elküldte Sztercsót Lapusnyára, hogy hívja el az odavaló asztalost, Matyej
               Görgyöt. Hozza el magával az összes szerszámait.</p>
            <p>Jött Matyej György nyomban, még a reggelijét is otthagyta, szokva volt a főúr
               szeszélyeihez.</p>
            <p>István gróf nyájasan fogadta, megkínálta tokaji borral, éppen azt ivott ő maga is.
               »Jó-e?« kérdé az asztalostól. »Jó lehet - felelte -, mert kicsivel adják.« Erre aztán
               földhöz vágta a kis szilvóriumos poharat István gróf és egy öblös ezüst serleget
               töltött meg, azt nyújtotta oda.</p>
            <p>- Hát miért hívatott a méltóságos úr?</p>
            <p>- Nem kicsi dolog az, Matyej György. Olyat még te nem is csináltál.</p>
            <p>- Csináltam már én mindent a világon, még kalodát is.</p>
            <p>- No hát csinálj nekem, Matyej György, egy diófa koporsót, másfél öl széleset, másfél
               öl magasat.</p>
            <p>Matyej György elbámult, a szája nyitva maradt.</p>
            <p>- Hiszen az olyan lenne, mint egy hombár, mint a Noé bárkája.</p>
            <p>- Semmi közöd hozzá. Te jó mester vagy, hát megcsinálod. A diófa megvan hozzá, minden
               megvan hozzá. Addig el nem mozdulsz egy tapodtat sem, míg meg nem csinálod.</p>
            <p>Matyej hozzálátott a munkához, szakadatlanul faragott, gyalult a kocsiszínben, senki
               sem bírta eltalálni, mire rontja azokat a pompás diófadeszkákat. A várúr hol-hol
               lement megnézni, mennyire haladt már, látszott, hogy érdekli, amit csináltat.</p>
            <p>A többi idő alatt hallgatag volt, fel s alá járt a szobában, vagy kikönyökölt az
               ablakon s minden arra menőt felhívott a palotatermekbe s megajándékozta valamivel; a
               vásárosokat, ismeretlen utasokat, neki az mindegy volt. Szétosztogatta a fegyvereit,
               tőreit, kardjait, a kedves csecsebecséit. Pruzsinszky nem győzte
               szemrehányásokkal:</p>
            <p>- Az isten szerelméért, István, mit csinálsz? Nem értem a dolgot.</p>
            <p>Ravaszul mosolygott, de ebben a mosolyban volt valami titkolódzás, valami elrettentő
               utógondolat.</p>
            <p>- Hej, sokat nem értesz te a világon, Pruzsinszky.</p>
            <p>Utoljára is úgy segített a dolgon Pruzsinszky, hogy őröket állított fel egy-két
               puskalövésnyire a vártól, akik irgalmatlanul elkergessék a közeledőket.</p>
            <p>A harmadik napon azok, akik benéztek a kocsiszín hasadékain, elborzadva kezdték
               suttogni, hogy egy óriási koporsó készül odabent, amelyikbe belefér az összes várnép.
               Már össze is van állítva, most politúrozza Matyej György. Megfagy a vér az emberben,
               ha rátekint. No, gyerekek, már ez félig sem tréfa, ebből ez egyszer nem jó lesz.</p>
            <p>A Pruzsinszky fülét jókor megütötte a koporsó híre, lement leselkedni, s amint
               meggyőződött a valóságról, egy mukkot se szólt többé, csak elsápadt, felment a
               szobájába, összecsomagolta a könyveit, ruháit, minden holmiját, aztán benyitott
               István grófhoz, azzal a jelentéssel, hogy a testvéröccse halt meg Lembergben, hát el
               kell utaznia azonnal.</p>
            <p>- Jobb volna, ha üzennél neki.</p>
            <p>- De hiszen meghalt.</p>
            <p>- Nem tesz semmit - szólt kurtán a főúr és megint fölvette a rejtélyes, megdöbbentő
               mosoly­gását.</p>
            <p>Pruzsinszky egy kis kölcsönt kért az útra, István kikeresett minden fiókot,
               kifordította minden zsebét és végre felajánlotta neki a pókot, ami most már az ötödik
               numerus kihúzásán dolgozik. Ezzel bizony lehet pénzt csinálni, kivált Lembergben (ott
               van a legjobb lutri), csak egy kis szerencse kell hozzá.</p>
            <p>De Pruzsinszky nem fektetett a pókra valami különös súlyt, inkább arra kérte
               Pongráczot, adja oda neki a zafirokkal, rubintokkal kirakott menteláncot, amit a
               cseresznyefa-szekrényben látott egyszer, ami a híres Pongrácz Péteré volt.</p>
            <p>- Hát jól van - szólt egy megvető kézlegyintéssel, mintha a naivsága miatt nézné le
               -, hát jól van, te csacsi, ha te azt többre becsülöd a póknál.</p>
            <p>S odaadta neki a láncot, aztán megveregette a vállát és így szólt:</p>
            <p>- Mikor jössz vissza?</p>
            <p>- Egy pár nap múlva.</p>
            <p>Hogy ím, Pruzsinszky odébb állt, nagy bolhát eresztett a többiek fejébe. Hm, a
               patkány menekül. A lengyelnek esze van és orra van. A lengyel megérzi a veszedelmet,
               mint béka az esőt. S az a koporsó, jaj, az a koporsó aligha van hiába
               megrendelve.</p>
            <p>A következő éjjel elpárolgott Bakra, s a vár katonái, cselédei közül is kereket
               oldottak néhányan. Valami rejtélyes veszedelem lógott a levegőben. A környék összes
               kuvikjai odajártak éjjelenként a kastély előtti jegenyefákra; péntekre való éjjel,
               éjfélkor az anyatyúkok elkezdtek kukorékolni (minden jó lélek vessen ilyenkor magára
               keresztet), a Waterloo kanca ugyancsak azon az éjszakán egy gödröt kapart maga alatt
               az istállóban, első ballábával. Jaj, fusson innen, aki futhat!…</p>
            <p>Pénteken reggelre azt parancsolta a várúr, hogy nyergeljék fel neki Waterloot,
               látogatásokat akar tenni a környéken. Mindenki csodálkozott. Már másfél éve nem
               mozdult otthonról. Sápadt volt, beteg volt, s úgy jött ki a beszédje tompán,
               fahangon, mintha egy pincéből szólana ki, mintha valaki más volna az ő földi
               hüvelyébe elbújtatva. Pamutkay, aki látta a gödröt, amit a Waterloo ásott, sírva
               intette, óvta: »Ne üljön fel, uram, arra a kancára, mert nem jó vége lesz, ne tegye,
               ne tegye.« De csak mégis felült, mintha nem is hallaná, amit körülötte beszélnek;
               intett Makovnyiknak, hogy kövesse a másik lovon, aztán sarkantyúba kapta a Waterloot
               s elszáguldott, mint a nyíl; a gyönyörű kanca negédesen hányta-vetette a hosszúkás
               fejét, szemkáprázón rakta a négy vékony lábát.</p>
            <p>- Ezt se látjuk többet - sóhajtott utána Pamutkay. - Üres nyereggel jő haza a paripa,
               fogadni mernék rá. Úgy nyom, úgy fojtogat valami rossz előérzet.</p>
            <p>Legelőbb Gbelára nyargalt Pongrácz István, ahol Forget őrnagy lakott, a hajdani
               csata­játékok­ból a kommenciós ellenfél. Az öreg őrnagy el nem bírta képzelni, miért
               jött. Honnan ez a nagy szerencse?</p>
            <p>- Hát búcsúzni jöttem önhöz, őrnagy, ahogy illik egy gentlemanhoz, mikor messze útra
               indul, még egyszer kezet fog a régi fickókkal, szomszédokkal, akikkel együtt élt.</p>
            <p>- Ej, ugyan van jó dolga, hogy utazik? És hová utazik?</p>
            <p>- Sehova. Csak éppen hogy egy kicsit meghalok.</p>
            <p>- Mikor lesz az még!</p>
            <p>- Az holnap lesz.</p>
            <p>Az őrnagy nevetett, belenézett az arcába és jól oldalba ütötte:</p>
            <p>- Nem látszik meg magán a facies hippocratica. Nem szép, hogy így megijesztgeti a jó
               embereit, valami jobb tréfát is faraghatott volna a megpihent eszével azóta, ahogy
               látott. Ezer esztendeje, hogy nem beszéltünk együtt.</p>
            <p>- No, vagy négyezerig ezután se igen beszélünk.</p>
            <p>Ezzel választ se várva, megrázta Forget kezét melegen és újra felült lovára, hogy
               útba vegye Podzameket, ahol Starvich báró lakott az év ezen szakában; a nyár egy nagy
               részét Morva­országban szokta tölteni az osztrák birtokán.</p>
            <p>Starvichtól éppen úgy búcsúzott, mint Forgettől, de e nagyfejű, hirtelenszőke emberke
               is csak az István gróf egyik új hóbortjának vette a látogatási ürügyet, s még ő
               panaszkodott, hogy ezt az életet már nem képes tovább kiállni ezzel a két különböző
               birtokával.</p>
            <p>- Ha Morvaországban vagyok, ott Kossuth-kutyának neveznek, ha itt vagyok, »vörös
               német«-nek csúfolnak.</p>
            <p>Starvichtól átlovagolt az Ordódyakhoz, Motesiczkyakhoz, ez utóbbiak megmarasztották
               ebéden, s ott olyan csendesen viselte magát, olyan összefüggésben beszélt, hogy ezt
               jegyezte meg róla Motesiczky Erzsébet, Vereczkey Pálné: »Ez az ember csak néha
               bolond«. Igaz, hogy vissza is vonta elváláskor, mert István itt is így szólott:</p>
            <p>- Az isten áldjon meg benneteket. Azért jöttem, hogy még lássalak egyszer. Holnap már
               üt az én órám.</p>
            <p>Babonás fantaszta Pamutkay uram, mert ló, lovas ép-egészségesen tértek haza estefelé.
               Itthon sürgöny várta: arról értesítik pesti rokonai, hogy a főrendiház bizottsága
               kiadta személyét a kopogtató törvénynek: minthogy nemsokára bíróság elé fog állani,
               küldenek neki egy kitűnő ügyvédet, aki már holnapután ott lesz Nedecen.</p>
            <p>István gróf egykedvűen gyűrte össze a sürgönyt és legott megírta ceruzával a választ:
               »Van nekem kitűnőbb ügyvédem annál, aki már holnap itt lesz Nedecen.«</p>
            <p>Átadta Pamutkaynak:</p>
            <p>- Küldje el, ezredes, korán reggel a távirdára, hogy ne fáradjon a prókátor, akit rám
               akarnak sózni. Az ördög pörlekedjék a holta után…</p>
            <p>Egész jó kedvvel ültek vacsorához. Pongrácz beszédes volt, tréfálgatott, politizált,
               mint ahogy minden közönséges eszű magyar ember teszi borközi állapotban a világ eleje
               óta. S voltak helyes, találó megjegyzései, például, hogy teljes paritás csak akkor
               lenne, ha »azok« is fel­akasz­tanának tizenhárom tábornokot a magukéból. Pamutkay,
               Kovács nem győztek csodál­koz­ni. Nem látszik ezen annyi elmezavar sem, mint a
               körömfeketéje. Isten különös csodát mívelt vele, világosságot öntvén a közelgő
               homályba. Mondták is odakünn egymásnak: »Bizony, bizony, még ember lehet az
               urunkból.«</p>
            <p>Bár lefeküdni küldé kíséretét, ő maga alkalmasint nem aludt, be sem hunyta szemeit
               azon éjjel. A kulcsárné, aki alatta lakott, legalább azt beszéli, hogy egész hajnalig
               hallotta a lépéseit.</p>
            <p>Már hajnalban talpon volt, bezárkózott Matyejjal a kocsiszínbe és felszegezték a
               koporsóra a Pestről érkezett betűket. Sokáig kopogott kísértetiesen a kalapács.
               Rettenetes volt azt hallani. Oh, istenem, kinek a nevét verik rá!?</p>
            <p>A roppant szepegés csak akkor lohadt le egy kicsit, mikor kijött Pongrácz István a
               színből egykedvűen, majdnem vidáman s elrendelé, hogy a Waterloot fel kell nyergelni.
               Adják rá a legszebb szerszámot a régiek közül, amik fenn vannak a fegyvertárban,
               gyöngyvarrottas kantárt, színezüst zablával, meggyszín bársonynyerget brokát
               takaróval.</p>
            <p>Míg a paripát nyergelték künn az udvaron, ki okos szemeivel gyöngéden, engedelmesen
               néze­ge­tett a gazdájára, felszólt Pongrácz István a kedélyesen pipázgató
               toronyőrhöz.</p>
            <p>- Fújd meg a kürtödet: gyülekezzék a nép! Lesz még ma itt látni és hallani való.</p>
            <p>Ahogy aztán kész volt a paripa, hozzáment, megsimogatta, saját kezeivel nemzetiszín
               pántlikát font a sörényébe, megcsókolta a lámpásos homlokát. »A viszontlátásig,
               pajtáskám!« s odain­tette a vártán álló őröket, akiknek a puskája mindig meg van
               töltve:</p>
            <p>- Lőjétek le! Egy, kettő, három!</p>
            <p>Két lövés eldördült, a kanca felágaskodott, fájdalmas vihogást hallatva, aztán
               összeesett vonag­ló teste, s két patakban kezdett folydogálni piros vére, az a sokat
               érő nemes angol vér, betöltvén apránkint nagy darabon a kikövezett udvar
               mélyedéseit.</p>
            <p>A lövések zajára rémülten futottak szét a várbeli fehérnépek, a szolgálók, az Apolka
               hölgyei bebújtak az ágyak alá, zugokba, kuckókba, csak Apolka maga mert előjönni
               hófehér reggeli ruhában, s még a nagy vértócsától sem ijedt meg, mely karmin-pirosból
               át kezdett változni granátszínbe, odalépett a grófhoz vakmerően, megfogta a
               kezét.</p>
            <p>- Már megint mit csinál, IV. István! Ej, mit csinál. No, jöjjön fel hamar, jöjjön,
               úgy akarom.</p>
            <p>Szelídség, édesség volt a hangjában most is, vadakat megfékező varázs, még a
               lábacskájával is toppantott, hogy úgy akarja, de István grófra nem hatott most,
               rárivallt majdnem durván:</p>
            <p>- Menjen fel a szobájába, kisasszony, azonnal. Össze vannak-e már csomagolva a
               holmijai? Vezesd fel, Makovnyik!</p>
            <p>Apolka elpityeredett erre a hangra, hisz azelőtt mindig csak gyöngéden szólt hozzá,
               először életében magázta most; szép piros ajkait összeszorította, érezte, hogy a
               hatalma elveszett az ember fölött, most először kezdett félni tőle, úgy elszorult a
               szíve, úgy megkábult a feje, hogy ha Makovnyik nem támogatja, útközben összeesik.
               Pedig inkább örülnie kellene. Hisz ma van a szabadulás napja. Várta és mégis fázott
               tőle. Pedig ugyancsak ragyogó pompában bukkant ki a naptenger a »Semiramis« mögül.
               Aranyból van a tányér, de mi lesz rajta szervírozva?</p>
            <p>- Hozzátok elő most a koporsót! - parancsolá Nedec ura.</p>
            <p>Négy kozák cipelte ki rudakon a Matyej művét; hátborzongató volt arra csak nézni is;
               félel­metes alkotmány, nagy, mint egy óriási szuszék, felül egy fekete kereszttel, az
               oldalán faragott koponyákkal, közbül ezüstös betűkkel kiverve ragyogott:</p>
            <p>ITT ÜL ÓVÁRI ÉS SZENTMIKLÓSI</p>
            <p>
               GR. PONGRÁCZ ISTVÁNWATERLOO NEVŰ LOVÁN,</p>
            <p> BÉKE PORAIKRA!</p>
            <p>Monstrum egy gondolat. Az öreg Kovács elájult, mikor megpillantotta és elolvasta a
               feliratot. Csak Matyej dörzsölte a kezeit megelégedetten. Tetszett neki, hogy
               bámulják az alkotását.</p>
            <p>- Emeljétek bele a lovat, ha majd végképp lefut a véréből.</p>
            <p>A várúr arcán volt bizonyos kifejezetlen gyönyör, szinte szürcsölte lelkével az őt
               körülálló közön­séges emberi lények meghökkenését. Átszellemült, valami magasztos
               pátosz dolgozott benne, egy jóleső, tüdőt tágító érzés, mint a költőben, mikor
               megfogamzott gondolatait formá­ba önti. Talán arra gondolt, hogy milyen legenda lesz
               ebből valamikor… az unokáiknak fogják mesélni az aggastyánok.</p>
            <p>Mikor beemelték a szegény állatot, hat ember is alig bírta, alázatosan kérdé Sztercso
               Miklós, hogy rászegezhetik-e a fedelet?</p>
            <p>- No persze, te marha! - szólt bosszúsan. - Hát még a lovas?…</p>
            <p>Azzal megfordult, s kevély, katonás léptekkel sietett fel a szobáiba, magára vette a
               legszebb díszruháját, olivazöld dolmányát a mogyoró alakú aranygombokkal, sáfrányszín
               nadrágját ezüst paszománttal, sárga szattyáncsizmát aranysarkantyúval. Ujjára húzta a
               nagy családi pecsét­gyűrűt, amit eddig az óraláncán viselt. Az órát kicsapta a
               zsebéből. Ki az ördög méricskélje ott az időt, ahova ő most megy - annyi van ott
               abból!…</p>
            <p>Amint öltözködött, valami neszt hallott. Összerezzent. Ki jár itt? Csak nem a halál?
               »Ej, csak akkor jön az, mikorra én rendelem.« Bizony nem a halál volt, hanem az
               Apolka egyik leánykája, ki éppen ide menekült félelmében a lövés után és az István
               gróf közelgő lépteire a dívány mögé bújt. Ott kuksolt szegényke reszketve, dobogó
               szívvel, sápadtan. Látta, hogy öltözik, haját megfésüli, bajuszát kifeni, azután
               kinyitja átellenben a fekete szekrényt (»Patiká­nak« nevezték a várbeliek), ahol
               mindenféle alakú üvegek álltak, mindenféle folyadékokkal megtöltve, abból kivesz
               egyet és kiissza. Uram, én teremtőm, ha most benézne a dívány alá…</p>
            <p>De nem nézett be, hanem jó szerencse, elhagyta az öltözőszobát, átment a nagytermen,
               hálószobájába és becsöngette az apródját.</p>
            <p>- Hídd ide Pamutkayt, Kovácsot, Apolkát, a kulcsárnét, Makovnyikot, a káplánt és a
               nőcselé­deket.</p>
            <p>Csakhamar összejöttek valamennyien.</p>
            <p>- Húzzátok az ágyamat egészen az ablakhoz, hogy lássam, mi történik odakünn.</p>
            <p>Mindnyájan bámulták, ragyogó öltözékében még szinte csinos, daliás volt, összedúlt
               vonásain elszántság és dac ült, szemei csodálatos tiszta fényben ragyogtak, homloka
               égi nyugalmat lehelt.</p>
            <p>- Csak nem akar a méltóságos úr lefeküdni?</p>
            <p>- De igen. Meg fogok halni.</p>
            <p>- Hiszen nem is beteg méltóságod.</p>
            <p>- Azt én jobban tudom.</p>
            <p>Az ágyat az ablakhoz húzták, Pongrácz belefeküdt, de előbb az agátköves kardját is
               felkötötte, csak a kalpagot helyezte maga mellé egy kis szekrényre.</p>
            <p>- No így, most jó lesz. Húzd ide a székedet, Apolka, és meséld el, mit álmodtál az
               éjjel. Te pedig, kis apródom, mondd meg a toronyőrnek, jelezze, ha porfelhőt lát a
               Nedec felé vezető úton.</p>
            <p>- Jelezte már.</p>
            <p>- No, annál jobb.</p>
            <p>- Kegyelmed pedig, Kovács uram, nézze meg, hogy megjött-e már a lapusnyai banda.</p>
            <p>- Megjött.</p>
            <p>- Rendelje őket ide a szomszéd szobába, hogy kéznél legyenek.</p>
            <p>Kovács uram kiment, kocogtak a szegénynek a térdei ijedtében.</p>
            <p>Pedig senki sem hitte, hogy beteg a gróf, mindenki szeszélynek tartotta. Egy új
               változata eszelős­sé­geinek, hogy most halni készül. Hiszen éppen az a borzasztó,
               hogy mikor ilyen csendes őrültnek kitanulják a szokott hóbortjait, egészen újakat,
               frisseket csinál.</p>
            <p>Hanem amint aztán látták, hogy elkezd az arca lassan-lassan átváltozni, ónszínűvé,
               szederjessé, azután olyanná, mint a föld, koronkint vonaglik a belső kíntól,
               egyszerre megszállt mindenkit a rémület, és Apolka elfakadt sírva.</p>
            <p>- Ne sírj, kis hadizsákmánykám. Ne okoskodj. Nézz ki csak az ablakon! Látod-e, kik
               jönnek?</p>
            <p>Maga is félkönyökére emelkedett s úgy nézte az érkező három kocsit. Az egyikben
               Estella ült Lengeffyvel, a másikon a szenátorok, a harmadikon Blázy és Tarnóczy.
               Egyenkint meg lehetett őket ösmerni.</p>
            <p>- Ki kell nyitni a kaput előttük! - mondá síri hangon Pamutkayhoz.</p>
            <p>Apolka semmit se látott, el voltak borulva a szemei könnyekkel, csak azt az egyet
               látta, hogy István gróf csakugyan rosszul van.</p>
            <p>- Fáj valamije?</p>
            <p>- Nagyon fáj - hörgé.</p>
            <p>- Hamar, hamar orvosért! - kiáltá Apolka.</p>
            <p>Nem felelt, csak a fejét rázta; ugyancsak azt tette, mikor a káplán hozzálépett:</p>
            <p>- Feladjam a halotti szentséget?</p>
            <p>- Nem szükséges, nincs semmi bűnöm. Amit én kívántam az istentől, abból ő nem
               teljesített semmit, amit ő kívánt tőlem, azt én mind teljesítettem.</p>
            <p>Összerázkódott és arccal a párnákba feküdt, mialatt az egész teste rángatózott.
               Hosszabb idő múlva, mintha csillapodnék szenvedése, fölemelte fejét, szemei
               megnyíltak, de már hólyagosan, befelé fordulva a kék karikáikkal.</p>
            <p>- Hadd szóljon a lapusnyai banda! - mondá.</p>
            <p>A lapusnyai banda rázendítette halkan a Rákóczi-nótát, mire a fejével integetett,
               hogy igen szép; egy fél percig figyelmesen hallgatta, majd odainté Pamutkayt:</p>
            <p>- Lóháton akarok lenni a másvilágon, Pamutkay, tegyenek egy koporsóba a lovamra.
               Tudom, hogy úgy egyenesen nem lehet, de nem tesz semmit, ha rézsút is. Megértette,
               ezredes?</p>
            <p>Pamutkay intett a fejével, hogy megértette, a könnyek végigfolydogáltak a hosszú
               szakállán.</p>
            <p>- Nagy gyerek maga, Pamutkay!</p>
            <p>Teljesen az eszénél volt, mindent látott, mindenre figyelt. Homlokáról csurgott a
               verejték. Apolka törülgette a keszkenőjével.</p>
            <p>- Te jó vagy, hadizsákmánykám - susogta szelíden.</p>
            <p>És újra behunyta a szemeit. Percekig feküdt nyugodtan, csendesen, mintha semmije se
               fájna, mintha álmodnék. Azonban hirtelen felriadt s bizonyos mohósággal kiáltott a
               kulcsárné háta mögött álló nőcselédekre, béres asszonyokra:</p>
            <p>- Gyertek ide, vénasszonyok s igazítsátok el kezemet, lábamat, ahogy lenniök kell. Ti
               már értitek ezt. Hamar, hamar, mert nem akarom, hogy holtom után babráljatok rajtam a
               piszkos kezeitekkel.</p>
            <p>Azok odasiettek és gyöngéden tették össze kezeit a mellén; aminthogy aztán úgy is
               maradtak örökké.</p>
            <p>Egyet se mozdult többé. A szemeit még kinyitotta egyszer, halkan, elhalón
               susogta:</p>
            <p>- Tedd össze te is a kezeidet, Apolka, és imádkozz!</p>
            <p>A zenét elhallgattatták künn, Apolka összetette kis kezeit és imádkozni kezdett:
               »Miatyánk, ki vagy a mennyekben…«</p>
            <p>- Megfúlok - hörgé -, nyissátok ki az ablakot.</p>
            <p>Az ablakot hirtelen föltépték. Szűzies napfény ömlött be akácfa-illattal, s velök egy
               alamuszi darázs osont be szemérmetlenül röpdösve az ágy fölött, rejtélyes, méla
               döngéssel.</p>
            <p>Még egy fél mondat az imából, midőn egy mélyet sóhajtott a gróf, feje leesett, szemei
               fölfor­dultak. A sóhaj belevegyült az ima halk szavába és együtt összefonódva
               szálltak az égbe mind a hárman: az ima, a sóhaj és Pongrácz István lelke.</p>
            <p>Pamutkay föléje hajolt, kezét a szívére tette. Az nem dobogott többé.</p>
            <p>- Az utolsó várúr meghalt! - mondá tompán, ünnepélyesen.</p>
            <p>A jelenlevők mélyen megilletődve térdepeltek az ágyhoz, a káplán imádkozott az
               áhítatos csöndben. Csak az Apolka fájdalma tört ki zavaró szavakban, míg a halott
               kezét egyre csókolgatta, őt magát életre hítta erőszakkal:</p>
            <p>- Csakugyan meghaltál? Igazán nem élnél, apám helyett nekem aki apám voltál. Oh, nézz
               rám még egyszer! Szólj hozzám valamit! Lehetetlen az, hogy többé ne szólanál.</p>
            <p>Hiába csoszogtak-kopogtak ezalatt künn idegenek, senki sem vetett reájok ügyet, senki
               sem kiáltott szabadot, pedig ugyancsak türelmetlenkedtek már, kivált Lengeffy uram.
               Végre is rácsábította a vele született kíváncsiság, kinyitá az ajtót csikorgás
               nélkül, nagy óvatosan, s látván, hogy bent sokan vannak, belépett méltóságteljesen,
               mint egy Bánk bán, kezén vezetve Estellát, nyomukban a szenátorok, Blázy és
               Tarnóczy.</p>
            <p>Senki sem vette tekintetbe a bejövőket, amin felette megütközék Blázy, gyöngéden
               megérintve a Kovács uram vállát:</p>
            <p>- Mi történik itt? Hol találjuk a méltóságos grófot?</p>
            <p>Kovács gépiesen mutatott az ágyra.</p>
            <p>- Ott fekszik.</p>
            <p>- Csak nincs valami baja?</p>
            <p>- Nincs. Meghalt.</p>
            <p>Blázy az ajtónak tántorodott a meglepetéstől és olyan fehér lett, mint a fal.
               Tarnóczy azonban se nem látott, se nem hallott, szelesen rohant Apolkához,
               szenvedélyesen átölelte és meg akarta csókolni.</p>
            <p>Az kifejtette magát a karjaiból, ránézett tiltón, de mégis gyengéden, bánatosan:</p>
            <p>- Nem, nem most, Miloszláv. Ez a nap nem az örömé. Egy halottat csókoltam. Hátha
               sértené őt most mindjárt az élőtől kapott csók…</p>
            <p>Csak Lengeffy nézte Nedec mozdulatlan urát közömbösen, ily szavakat ejtvén:</p>
            <p>- Oh, mily rettentő a halál keze.</p>
            <p> Mylordok, ladyk, im okuljatok,</p>
            <p> E por tegnap még parancsolt…</p>
            <p>Mylordok és ladyk nem lévén jelen, hogy okulhattak volna, csak Estella tette a
               következő észrevételt:</p>
            <p>- Jó, jó, de mi lesz mármost énvelem?</p>
            <p>*</p>
            <p>Pongrácz Istvánt eltemették, nem úgy, amint ő kívánta, híres fekete kancáján ülve -
               hanem csak gyalogosan és egyedül, ahogy a többi ősök feküsznek a csöndes varini
               sírboltban.</p>
            <p>A temetésen, sőt már előbb is, azt sugdosták az emberek, hogy mérget ivott volna,
               hogy az egyik kisleányka látta is, de a család nem óhajtotta a boncolást. Nem
               okvetlenül szükséges mindent megérteni. »István különben is mindig érthetetlen
               marad.«</p>
            <p>Bolond volt-e valóban, vagy csak játszotta néha a bolondot, azt magam sem óhajtottam
               teljesen eldönteni. Hadd maradjon ez is titoknak. Elfér a többi között.</p>
            <p>Egyébiránt meglehetős hűséggel beszéltem el, amit róla hallottam. A mese folyása nem
               az én érdemem. Alig komponáltam valamit közé. Hanem hogy hozzá mertem nyúlni e
               szokatlan, groteszk tárgyhoz, az teljesen az én hibám. Tudom, hogy különös az, de
               szeretem a különöset…</p>
            <p>És most már, midőn olvasóimtól búcsút veszek, még csak azon tépelődöm, nem
               felejtettem-e ki egyet-mást? Talán a Tarnóczy esküvőjéről kellene még szólanom
               valamit?</p>
            <p>…Ej, hiszen benne volt akkor egész terjedelmében a »Vágvölgyi Lap«-ban. Még az Apolka
               öltözékét is leírták. Ha jól emlékszem, szürke útiruhát viselt, orgonavirágos
               szalmakalappal.</p>
            <p> </p>
         </div>
         <div type="chapter">
            <head>FÜGGELÉK</head>
            <head>
               NYÍLT LEVÉL NAGY MIKLÓSHOZ, A »VASÁRNAPI UJSÁG« SZERKESZTŐJÉHEZ
            </head>
            <p>
               1896
            </p>
            <p>Kedves barátom!</p>
            <p>Jókait a minap vacsorára híttam az »István«-ba. Azt mondja a nagy öreg úr:</p>
            <p>- Elmegyek, legalább ott nem talál rám a Nagy Miklós.</p>
            <p>- Dehogynem - feleltem. - Hiszen ha én olyan helyet tudnék a világon, ahol a Nagy
               Miklós nem talál meg, mikor kéziratot ígértem neki.</p>
            <p>Látod, ilyen rossz híred van teneked. De még ez hagyján, most még mivel tetézed meg
               szerkesztői voltodnak rettenetességét.</p>
            <p>Elkezded, mint hallom, kutatni, hogy a »Beszterce ostroma« című regényemből mi az
               igaz, mi a nem igaz. Exhumáltatod sírjából Pongrácz István grófot, a regényhősömet, s
               tanúkat állítasz fel (pajtásaiból, ösmerőseiből), akik elmondják, milyen volt, mit
               tett, megállapítsák karakterét, életfolyását, elmeséljék bolondságait,
               kalandjait.</p>
            <p>Ej, ej, Miklós! Sohasem hittem volna, hogy te is hozzájárulj a világ
               felfordításához.</p>
            <p>Azelőtt nem volt szabad hazudni se papnak, se mesterembernek, se újságírónak, se
               politikus­nak, senkinek sem, de a regényírónak szabad volt. (Igaz, hogy ezenkívül még
               a fiskális is tette, de már azt megszólták érte.)</p>
            <p>Most aztán, mikor mindenki fel van szabadítva beszélni, amit neki tetszik, akár igaz,
               akár nem igaz, annak a kutatásába vágtál bele, hogy mi a nem igaz a »Beszterce
               ostromá«-ban. Hát mi akar ez lenni? Hát már nekünk, elbeszélő íróknak se szabad
               kigondolni egyet-mást? Még bizony rámondjátok egyszer például a »Szent Péter
               esernyőjé«-re, hogy »aljas koholmány«, mert a Wibra György ügyvéd neve egyetlen
               ügyvédi kamara lajstromában sem fordul elő - Glogova pedig nincs bent a helységek
               névtárában.</p>
            <p>De mindegy. Jól tudom én, te ezt csak azért teszed, hogy üres idődben még a
               személyeimet is zaklathasd, hogy azoknak se legyen nyugodalmuk. Ösmerlek, Miklós!
               Ilyen vagy.</p>
            <p>De ez egyszer szinte örülök rajta, mert a kritika részéről is, mely bár érdemen felül
               magasztalta »Beszterce ostromá«-t, hallatszott imitt-amott egy-egy észrevétel, hogy
               az vagy emez a rész, például a katonamenetelés Zsolnáig, - vagy István gróf leírt
               garázdálkodásai lehetők-e a XIX. század második felében, a mai jogállamban? Érdekes
               volna - mondák -, ha az író magyarázó jegyzeteket csinált volna a történetéhez némely
               részekről, miután a középkori mesét különös módon szőtte be egész napjainkba.</p>
            <p>Hát, mondom, örülök puhatolódzásaidnak, sőt ha meg nem előztél volna, talán magam
               kértem volna vizsgálatot a szereplő személyzetem ellen.</p>
            <p>*</p>
            <p>Egyetlen egy eleven emberrel beszéltem, akiről regényt írtak. A »Kaméliás hölgy«
               Armandjá­val, egy öreg kalandorral, aki a Gleichenberg melletti Bertholdstein nevű
               tündérvárában lakott mesés kincsei közt.</p>
            <p>E meggörnyedt hátú, villogó fekete szemű öreg urat Seffert pasának hítták.
               Származására lengyel gróf volt, sokat tartózkodott itt Pesten is régibb időkben,
               fiatalkorát azonban Párisban töltötte s Gautier Margittal való viszonyát (a leányt
               persze nem így hítták) maga beszélte el ifj. Dumasnak.</p>
            <p>Egy ízben kérdezősködtem tőle a világhírű regény fundamentuma felől.</p>
            <p>Kedvetlenül rágicsálta nagy, tömött fehér bajuszát.</p>
            <p>- Ah, hagyja, kérem. Dumas egészen tönkretette a témát. Sohasem bocsátom meg
               neki!</p>
            <p>Hát bizonyosan én is tönkretettem a témát. De nem erről van most szó, hogy mi igaz,
               mi nem, s ha már kihallgatod erre nézve, kedves Miklós, a tanúkat, engedj előbb szót
               a vádlottnak. Hiszen magamtól is bevallok mindent töredelmesen.</p>
            <p>Ami a »Beszterce ostromá«-ban igaz, az mind nem valószínű. Csak az a valószínű benne,
               amit én gondoltam bele, azaz, ami meg nem történt.</p>
            <p>Igaz benne a leghihetetlenebb, az t. i., hogy Pongrácz István úgy élt, ahogy élt,
               hogy katona­köte­lezettségre szorította a környékbeli parasztokat, akik azt a feles
               földekért uruknak szívesen teljesítették.</p>
            <p>- Még talán hitték is, hogy tartoznak vele.</p>
            <p>Hogy a vármegye mért nem szólt bele e játékba? Hát mért szólt volna bele? Kinek volt
               az ártalmas? (Persze Burkusországban nem volna ilyesmi lehetséges, - de nem is
               Burkusországban játszik az én regényem.)</p>
            <p>Annyira nem bánta ezt a hatóság, hogy a budetini honvédség is Mayer parancsnoksága
               alatt a szokott éjenkénti hadgyakorlatait István gróf hadi népe ellen végezte.
               (Olcsóbb volt így az aerariumnak.) Forget őrnagy élő személy (a nevet se változtattam
               meg). E Forget egy szomszéd faluban élt, mint nyugalmazott császári kir. őrnagy, s
               István gróf fizetést adott neki, hogy a háborúiban (többnyire mint ellenfél) vezesse
               seregének egy részét.</p>
            <p>Ami mármost a mesét illeti - abból teljesen igaz, hogy Pongrácz Zsolnán 600 forintért
               egy kötéltáncosnét vett, azt házához vitte, s midőn egy idő múlva onnan megszökött
               valami fiatal­emberrel és Besztercére menekült, István gróf utána ment, de a vasúton
               oly különös zagyva dolgokat beszélt egy szinte Besztercebányára utazó úrnak, mutatván
               a helyet a kupé ablakából, ahol a jövendő kor legnagyobb háborúja fog megvívatni,
               hogy az idegen utas, kivel egy vendéglőbe szálltak, figyelmeztette a vendéglőst a
               vele jött úrra, mint őrültre. »Jó lesz egy kicsit vigyázni rá.«</p>
            <p>István gróffal most már furcsán kezdtek bánni a pincérek, amit ő is észrevett s
               valóságosan rabiátus lett. Erre a rendőrséghez fordultak, amely letartóztatta a
               grófot, mint őrültet. Csak nagy üggyel-bajjal bírta kiszabadítani másnap az ottani
               honvédparancsnok, gróf Pongrácz Károly, a mostani képviselő.</p>
            <p>Ez volt a casus belli. Már ekkor megfenyegette a várost:</p>
            <p>- A földdel teszem egyenlővé!</p>
            <p>S hazaérvén, összegyűjté hadinépét, fölrakta ágyúit szekerekre és megindult a
               bányaváros elpusztítására, mely violenciát követett el személyén és a leányt is
               visszatartja.</p>
            <p>A Böszörményi által szerkesztett »Magyar Ujság« egyik újdonsága emlékezik meg e
               menete­lés­ről, de hiszen sok élő tanú van erre. A hadak (több mint száz fegyveres)
               egész Zsol­náig értek, ahol is az »Urak Háza« nevű vendéglő előtt István grófnak több
               ismerőse sörözött, kiknek a kedvéért megállott és végigmulatott velök egy éjszakát.
               Ez urak, kik közt jelen volt a budetini m. kir. honvédparancsnok is, rávették a
               visszafordulásra.</p>
            <p>Hogy mivel vették rá, azt nem tudom. Ezt már egészen nekem kellett kigondolni, s így
               szőttem bele az Apolka alakját, a Trnowszky testvérek villongását, Lengeffy színész
               truppját. A magas arisztokráciát is én ajándékoztam meg a Behenczy bárókkal. (Azóta
               egyébiránt közönségessé vált már a bárócsinálás.)</p>
            <p>István gróf tényleg olyanformán halt meg, ahogy én leírtam; halála előtt
               búcsúlátogatásokat tett ösmerőseinél, a nevezett Forget őrnagynál is, elmondván, hogy
               nagy útra megy az őseihez. Aztán lefeküdt ágyába, maga mellé vevén karikás ostorát,
               mellyel a bejövő cselédeket onnan az ágyból regulázta nagy ügyességgel. Két, három
               napig feküdt így látszólag egészségesen; harmadnap oda hítta a várbeli vénasszonyokat
               s így szólt hozzájuk:</p>
            <p>- Öltöztessetek fel, aztán igazítsátok el úgy a lábamat, kezemet, vén banyák, ahogy a
               halottak szoktak feküdni, ti már tudjátok, - mert nem szeretném, hogy holtom után
               babráljatok rajtam a piszkos kezeitekkel!</p>
            <p>Megigazították, ahogy parancsolta, mire kiküldte őket, behunyta a szemeit és meghalt
               - mintha az is csak az ő kívánságára történt volna.</p>
            <p>Abban a percben, mikor meghalt, a vár egyik legrégibb részében a boltozat
               leszakadt.</p>
            <p>Szóval sok mindent tudtam még, amit fel nem használhattam: nem minden téglát raktam
               be az épületbe, amim volt; soknak, amit beraktam, lekalapácsoltam a végét, és sok
               újat a magam tégláiból tettem hozzá; - a malter persze mind az enyim.</p>
            <p>Hogy mi az igaz, mi a nem igaz a könyvben, ezt most már magamnak is nehéz a malteren
               keresztül konstatálni, s te magad is olyan súlyos feladatra szabadítottad fel
               Pongrácz István ismerőseit, mint Hatvani professzor az ördögöket, mondván nekik:</p>
            <p>- Válogassátok ki ebből az egy véka összekevert mákból és kölesből külön a kölest,
               külön a mákot.</p>
            <p>Igaz barátod</p>
            <p> Mikszáth Kálmán.</p>
            <p> </p>
            <p>.oOo.</p>
            <p> </p>
            <p>
               [1] Gleditschia.</p>
            <p>
               [2] Botanikus nevén Plantago lanceolata és Lyceum
               barbarum.</p>
         </div>
      </body>
  </text>
</TEI>
