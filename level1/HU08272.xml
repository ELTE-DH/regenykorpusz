<?xml version="1.0" encoding="UTF-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xmlns="http://www.tei-c.org/ns/1.0" xml:id="HU08272" xml:lang="hu">
    <teiHeader>
        <fileDesc>
            <titleStmt>
                <title>Pataki diákok</title>
                <author ref="viaf:58665425">Komáromi János (1890-1937)</author>
                <respStmt>
                    <resp>ELTeC conversion</resp>
                    <name>Palkó Gábor<ref target="https://viaf.org/viaf/65989506"/>
                    </name>
                    <name>Fellegi Zsófia</name>
                    <name>Bajzát Tímea Borbála</name>
                </respStmt>
            </titleStmt>
            <extent>
                <measure unit="words">42226</measure>
                <measure unit="pages">95</measure>
                <measure unit="vols">1</measure>
            </extent>
            <publicationStmt>
                <p>Published as part of ELTeC</p>
            </publicationStmt>
            <sourceDesc>
                <bibl type="digitalSource">
                    <title>Pataki diákok</title>
                    <date>2010-06-28</date>
                    <publisher>Magyar Elektronikus Könyvtárért Egyesület</publisher>
                    <ref target="https://mek.oszk.hu/08200/08272"/>
                    
                    <respStmt>
                        <resp>Original Electronic Edition</resp>     
                        <name>Csorba Dániel</name>
                        <name>Sápi Sándor</name>
                        <name>Kiss András</name>
                    </respStmt>
                </bibl>
                <bibl type="printSource">
                    <title>Pataki diákok</title>
                    <author>Komáromi János</author>
                    <pubPlace>Budapest</pubPlace>
                    <publisher>Genius</publisher>
                    <date>1933</date>
                    
                    <ref target="https://mek.oszk.hu/08200/08267"/>
                </bibl>
                <bibl type="firstEdition">
                    <title>Pataki diákok</title>
                    <author>Komáromi János</author>
                    <date>1926</date>
                </bibl>
            </sourceDesc>
        </fileDesc>
        <encodingDesc n="eltec-0">
            <p/>
        </encodingDesc>
        <profileDesc>
            <langUsage>
                <language ident="hu">Hungarian</language>
            </langUsage>
            <textDesc>
                <authorGender xmlns="http://distantreading.net/eltec/ns" key="M"/>
                <size xmlns="http://distantreading.net/eltec/ns" key="short"/>
                <canonicity xmlns="http://distantreading.net/eltec/ns" key="high"/>
                <timeSlot xmlns="http://distantreading.net/eltec/ns" key="T5"/>
            </textDesc>
        </profileDesc>
        <revisionDesc>
            <change when="2021-07-30"/>
        </revisionDesc>
    </teiHeader>
    <text>
        <body>
         <div type="chapter">
                <head>ELSŐ FEJEZET,</head>
             <div type="chapter">
                    <head>amelyben száz farkasról van szó, ádáz mendurok nyüzsögnek mindenfelé,
                        Gutmán úr szintén fölvonul s végül a jogászelnök úr megbánt egy szép
                        kisasszonyt. Hersliről is szó lesz e fejezetben.</head>
                    <p>Az iskolakerti kapun át, a Kutyaszorító felől, meg Cziczu boltja irányából a
                        kollégium főbejárata alá kezdtek szaladni a mendurok, mint kotló alá a
                        csirkék, mialatt harsány torokkal kiáltozták:</p>
                    <p>- Korpa bácsi mesét mond! Korpa bácsi mesét mond!</p>
                    <p>Egy-két lencsés, aki a Fellegvár felé vivő útköznek haladt, meghallván az
                        örvendetes vészkiáltást, szintén megfordult s futva igyekezett a
                        kollégiumnak:</p>
                    <p>- Korpa bácsi mesét mond!</p>
                    <p>...Korpa bácsi harmadízben negyedéves teológus, aki előzően tizenegy félévig
                        hallgatta a jogi tanszéki előadásokat is, akkor már csakugyan ott állt a
                        kollégium főkapujában. S mialatt a mendurok körülözönlötték, mint kőszirtet
                        az ár, először nagy flegmával megtömte öblös pipáját, megnyomkodta a
                        tetejét, rágyujtott, szippantott vagy hármat és akkor elnézett nyugodtan az
                        apró diákok fölött:</p>
                    <p>- Mi a kívánságtok, édes fiaim?</p>
                    <p>A mendikánsok egyszerre sivítottak föl, mint a harmónium, ha valaki két
                        kézzel tenyerel a billentyűire. Ki rekedten, ki vékonyka-cérnában:</p>
                    <p>- Mondjon mesét, Korpa bácsi!</p>
                    <p>Korpa körülnézett, hogy teljes számú-é a hallgatóság? Akkor már néhány
                        nagyobb diák is ott szorongott a mendikánsok mögött, több trilla és göde is
                        megállt a széles gyalogjárón s nem hiányzott a hórihorgas Pecsenye Pál sem.
                        Topa Péter, aki pótalapvizsgára készülvén, az iskolakert felé tartott, hogy
                        mégegyszer és utoljára belekukkantson az anyagba, szintén a mendurok hátában
                        foglalt helyet. Jelen volt azonfelül Séra is, aki egyszer fogadásból át
                        akart bújni a kollégium betonhidacskája alatt, de a feje úgy odadagadt, hogy
                        hárman ráncigálták vissza a lábainál fogva. A fogadás két szafaládéra szólt.
                        Sérának különben egyéb baja nem támadt, minthogy félóráig köpködött és
                        krákogott azután.</p>
                    <p>Amikor már vagy hatvanan nyugtalankodtak a kollégium előtt, Korpa János
                        megint szippan­tott néhányat. S kiemelvén szájából a félöles pipaszárat, így
                        kezdte gyomorhangon, mint amikor basszusra nyomják le a pedált:</p>
                    <p>- Miről meséljek, fiacskáim?</p>
                    <p>- A száz farkasról, Korpa bácsi! - énekeltek azok kórusban.</p>
                    <p>Korpa nem kezdte mindjárt. Először végighordta tekintetét a Rákóczi-utcán,
                        egészen az Arany­szarvasig, később felpislogott a napba, amely akkor már
                        jókora utat tett meg a Bodrog­köz felől... Mindig többen és többen jöttek s
                        a mendurhad nagy félkaréjban várakozott Korpa előtt. Korpa János így
                        kezdte:</p>
                    <p>- Nem bánom, gyerekek. De egy kis türelmet: előbb elrendezem a
                        gondolataimat...</p>
                    <p>A mendikánsok, meg a felsőgimnazisták, úgyszintén az akadémikusok síri
                        csöndben helyez­kedtek el, mialatt Korpa tűnődözve pipákolt a félkör
                        közepén.</p>
                    <p>Ott állt Korpa János csontos testi kompozíciójával, mint a zrinyibe öltözött
                        tradíció. Mert zrinyiben volt, amelyen több pecsétet és szivarvéglyukat
                        lehetett volna összeszámlálni, mint ahány esztendőt számlált ő a
                        kollégiumban. Vörös és harsány orra volt Korpának, ragyával kevert a képe, a
                        bajusza ellenben savó. Sőt a bal-félbajsza lejjebb csüngött, mint a
                        túlfelőli, mivelhogy a jobbfelőlvaló félszárat gyakran csipkedte Korpa
                        nyomasztó földi gondjai következtében. Brontesz-alak külsőre s belülről
                        viszont pogány hajlamokkal telített. Teológus létére tavaly tűzáldozatot
                        mutatott be Hadúrnak a hotykai völgyben, amit annakidején rossz néven is
                        vett tőle az Evangélium szerint reformált Anyaszentegyház. Egyízben azt is
                        föl­jegyezték neki, hogy valami kollokviuma után így fakadt ki:</p>
                    <p>- Többet tudok én már a filozófiai propedeütikából, mint maga Székely
                        Gyuri!</p>
                    <p>Amire nagytiszteletű Székely György professzor úr, a kollokváltató tanár,
                        szelíd nehezteléssel csóválta meg a fejét:</p>
                    <p>- Rettenetes ember ez a Korpa...</p>
                    <p>...Korpa János e napon tehát, szeptember másodikának délelőttjén, ott állt a
                        kollégium kapu­já­ban s nagy lelki nyugalmak közt pipázván, már vagy
                        negyedórája várakoztatta a mendurokat. Végre is Pecsenye odaszólt neki:</p>
                    <p>- Kezdhetnéd már, János.</p>
                    <p>Korpa kiemelte szájából a pipaszárat s úgy tett, mintha semmire sem
                        emlékeznék már:</p>
                    <p>- Hát aztán miről is meséljek nektek, fiacskáim?</p>
                    <p>- A száz farkasról, Korpa bácsi! - kiabáltak azok lelkendezve. - A száz
                        farkasról!</p>
                    <p>- Nem bánom, gyerekek, - nézett el a lencséshad fölött Korpa. - De
                        idehallgassatok aztán, hogy tanuljatok a Korpa bácsi förtelmes esetéből s
                        levonhassátok belőle a megfelelő konzek­venciákat. Megértettétek?</p>
                    <p>- I-ge-nis Kor-pa bá-csi! - húzták éneklő hangon a mendikánsok.</p>
                    <p>Korpa János pöffentett rá vagy kettőt s így kezdte végül, mialatt az apró
                        diákok reáfüggesztett szemeikkel bámultak, mintha valami mennyei szentséget
                        lestek volna:</p>
                    <p>- Hát úgy történt az, gyerekek, hogy két esztendővel ezelőtt, - negyedéves
                        teológus voltam már akkor is - karácsonyi legációba indultam. „Szin,
                        Szögliget, Perkupa, Varbóc” lett volna az ünnepem. Véletlenül elvétettem az
                        állomást, rossz helyen szálltam le a vonatról s kénytelen voltam
                        gyalogszerrel vágni Perkupának. Megyek Perkupa felé egyesegyedül, azalatt
                        rám­esteledik, hóviharba keveredek s elvétem az irányt. Tovább megyek azért
                        a pogány időben, de csak beletévedek valami rengeteg erdőbe...</p>
                    <p>Itt kettőt-hármat szippantott Korpa János, a mendikánsok viszont, noha
                        legalább húszszor hallottak már a perkupai erdő legközepének rémséges
                        dúvadjairól, annyi odaadással figyeltek most is, hogy majd a szívük szakadt
                        belé a teméntelen gyönyörűségbe. Korpa folytatta, mi­közben pipákolt:</p>
                    <p>- Hát csak megyek-megyek, gyermekeim, abban a fene erdőben botorkálva,
                        mivelhogy muszáj volt igyekezni. Másnap délelőtt ugyanis Perkupán kellett
                        kezdeni a prédikálást. Még csak szublegátusom sem volt, akivel legalább egy
                        szót válthattam volna nagy egyedülvalóságom­ban. Mondom, botorkálok
                        össze-vissza, a hidegben félig már lefagyott a bajuszom, hogy ne is említsem
                        az orromat, a szél meg már csak úgy vagdosott egyik fától a másikig. No
                        Korpa, gondoltam magamban, te se papolsz többet az egybegyűlt keresztyén
                        hívek előtt, mert úgy bekap itt valami ordasállat, hogy a bokád sem marad
                        meg a csizmában. Elszomorodtam szívemben, mert az Alma Mater jutott eszembe,
                        azonfelül meg izzadtam is, mint egy kutya! Akkor legugolok egy bokor tövibe,
                        gyufát gyujtok, hogy megnézzem az órámat. Pontosan éjfél volt s én pontosan
                        a perkupai erdő legközepiben. Felállok aztán, hogy: no Teremtő egy felséges
                        Isten, mi lesz most itt énvelem! De alighogy felsóhajtok, zörögni kezd a
                        szomszéd bokor is... Odanézek s elhült a vér minden tagjaimban. Tudjátok-e,
                        gyerekek, mi zörgött a bokor mögött?</p>
                    <p>A mendikánsok tudták már, mi volt a rémületes nesz oka, dehát olyan
                        szívszaggató szép volt az, hogy egyszerre kiáltották valamennyien:</p>
                    <p>- Mi zörgött ott, Korpa bácsi?</p>
                    <p>Korpa János még egy utolsót nyelt a száron, leszívta tüdőre a füstöt s
                        hosszúra bocsátván ki magából, annyit mondott:</p>
                    <p>- Száz farkas, gyermekeim...</p>
                    <p>Fülcsendítő csönd állt be. A mendurok bamba kis szájjal néztek föl Korpára,
                        aki rendülés nélkül állt a félkaraj közepén.</p>
                    <p>Akkor már legalább százan tolonghattak körülötte.</p>
                    <p>A rémült csöndben Korpa közömbösen szippantott néhányat, a mendikánsok
                        izgatottan topogtak, hogy megette-e hát a száz farkas Korpa bácsit, vagy
                        sem? Utoljára is Pecsenye Pál törte meg az aggasztó csöndet, miközben
                        segítségére sietett neki Topa Péter is, akinek szokása volt összehúzott
                        vállal járni s e miatt a háta úgy görbült fel, mint a kandúr gerince:</p>
                    <p>- Biztos, hogy száz farkas volt ott, János?</p>
                    <p>- Ha mondom! - szólt a pipaszára mögül Korpa János.</p>
                    <p>Pecsenye izegni kezdett, mint akinek még van egy-két észrevétele. Majd így
                        kezdte:</p>
                    <p>- Semmi okom rá, hogy kételkedjem a szavadban. De nézd csak, János: egy erdő
                        legközepéről van szó, éjfél volt, sötét volt... Nem lehetséges-e ennélfogva,
                        hogy elszámítottad volna magadat? Magam részéről fölteszem, hogy a farkasok
                        száma épúgy lehetett száz, mint kilencvenhét, esetleg kilencvenhárom... Mit
                        szólsz hozzá, János?</p>
                    <p>Korpa nem felelt mindjárt. Először pöffentett a pipaszáron és akkor így adta
                        meg a választ:</p>
                    <p>- Megengedem. Mondjuk hát, hogy kilencvenhárom farkas volt. Úgy-e, fiaim, -
                        nézett el viharzó mosollyal a mendurok fölött - nagy bajban volt Korpa
                        bácsi?</p>
                    <p>Azok egyszerre húzták:</p>
                    <p>- Ige-nis, Kor-pa báá-csiii!</p>
                    <p>Ám ezzel még nem állott helyre a nyugalom és a lelkek békéje. Mert az izgága
                        Pecsenye megint mozogni kezdett ott hátul, mialatt Topa Péteren kívül most
                        már Séra is csatlakozott hozzá. Időközben odaért az iskolakert felől Kukoró
                        harmadéves teológus is, akit Bunkónak hívtak a rendesebbik nevén. Most már
                        négyesben kezdték szorongatni Korpát:</p>
                    <p>- Hát hiszen rendben van, de mindenki tévedhet, János. Mert ha kilencvenhárom
                        farkas zörög abban a bokorban, bizonyos, hogy kampec lett volna tenéked. S
                        nem szabad figyelmen kívül hagyni, hogy kilencvenhárom farkasnak a perkupai
                        erdő egyetlen bokra mögötti egyidőben való mozgolódása csaknem a
                        fantasztikummal határos. Annyi dúvad Sárostól számítva Hernádnémetiig
                        sincsen. Nem lehetséges-e, János, hogy káprázott a szemed és hogy csak
                        nyolcvan farkas rohant rád a perkupai erdőben?</p>
                    <p>- Lehetséges - hagyta rá szemrezzenés nélkül Korpa.</p>
                    <p>A tetemes engedményre érezhető mozgolódás keletkezett az apró diákok
                        soraiban. A szám azonban még így is aggasztó maradt Korpára, aki úgy állt
                        ezalatt a hallgatóság félkaraja előtt, mint egy halálra készülő viador.</p>
                    <p>És mialatt tartott a mozgolódás, a mendikánsok között ott nyujtogatta a
                        nyakát Barla Jóska is, csak tegnap beiratkozott kis konya-diák. Abban az
                        egyetlen új ruhájában állt ott, amelyet utolsó szükségükben vettek neki a
                        szülei, miközben Újhelyen át hozták a kollégiumba. Patakra már csak az
                        édesanyja kísérte be s miután lakást váltott neki, megvásárolta a könyveit s
                        lefizette érte a félévre való harminc forintot a tápintézetbe, csak annyi
                        pénzecskéje maradt, hogy Újhelyig megválthatta a harmadosztályú jegyet s
                        onnét, bármennyire takargatta is nagy sze­gény­ségét, bizonyára
                        gyalogszerrel igyekezett hazáig az országúton. Maradt azonfelül még húsz
                        krajcár, ezt azonban Barla Jóskára erőszakolta rá az édesanyja, hogy
                        legalább levelező­lapot vehessen rajta, ha valami baj érné az idegen
                        világban.</p>
                    <p>Ott álldogált Barla Jóska mendurtársai között s figyelmesen nézett föl Korpa
                        Jánosra. Buksi képén meglátszottak a gondok, komoly szemében a bú, mellyel
                        kis testvéreitől vált meg oda­haza. Ám ugyanakkor mélységes csodálat szállta
                        meg, amint Korpa Jánost nézhette és hallgat­hatta. Mert ilyen bronteszembert
                        soha addig nem látott a maga hegyek közé szorult kis hazájában s amint
                        elképzelte maga elé, hogy Korpa bácsit száz, illetve nyolcvan farkas tépdesi
                        csattogva a legátusi kájzerjánál fogva s Korpa bácsi mindazonáltal itt áll,
                        mesél, sőt vígan pipázik, hát egy bámulatos új világ nyílt meg előtte. S
                        ettőlfogva annyi tisztelettel tekintett föl Korpa Jánosra, s valamennyi
                        akadémista-diákra, hogy csak szívszorongva mert megállni nagy tekintélyük
                        előtt.</p>
                    <p>Ám azalatt Pecsenye és alattomos társai újabb rohamot eszeltek ki Korpa ellen
                        a mendikánsok nagy nyughatatlanságára. Kapacitálni kezdték Korpát, a józan
                        belátására próbáltak hatni. Itt-ott csíptek is rajta valamit. Amikor ez sem
                        használt, Topa Péter appellált a Korpa tiszteletre­méltó korára, Bunkó
                        odavágta neki, hogy nyolcvan farkas nem is fér el egy bokor mögé, Sü­ve­ges
                        Elek viszont, a jó névre szert tett tárogatós, aki mindig cilinderben járt,
                        Buza termé­szet­rajz-tanár úr előadásaira hivatkozott, hogy akkora falkában
                        még seholsem tüntek föl eleddig e förtelmes állatok... Korpa már-már
                        megingott s úgy a szeme sarkából nézett el Süvegesre:</p>
                    <p>- Hát mennyi e szerint a legnagyobb falka létszáma!</p>
                    <p>- Negyven farkas! - kiáltotta hátulról Süveges.</p>
                    <p>Korpa retirált:</p>
                    <p>- Hát akkor negyven volt, a teremtésit!</p>
                    <p>Újabb nyugtalanság támadt a mendurok soraiban. Barla Jóska nyelt egyet, de
                        bámész szemeit egy pillanatra le nem vette volna a széles Korpáról.</p>
                    <p>...És míg a kollégium előtt ilyen ádáz attak dúlt Korpa ellen, szemközt, az
                        iskolakert kapujá­nál, jogászok kezdtek csoportosulni a Pletykadomb körül.
                        Ott állt - fél-lépéssel a többi előtt s némi hanyag könnyedséggel dülve az
                        ezüstfogantyús pálcájára - Fehér Pista, a jogászelnök s elől letűrt kalapja
                        alól kihívó arccal tekintett végig néhányszor az utcán, mialatt omló
                        pepita­nadrágja alul fel volt gyűrve, legalább féltenyér szélesen. A
                        jogászelnök mögött, kissé jobbra, Czompó Simon fixirozta a járókelőket.
                        Czompó Simonnak oldalt felcsapott, divatos búr­kalap­ja alól valóságos
                        hajzuhatag omlott elő. Ő ugyanis szerkesztője volt az Ifjúsági Közlönynek s
                        azon a címen, hogy három esztendő óta versenytárs nélkül vitte a március
                        tizenötödiki ódapályázat díját (háromszor öt forintot), költőnek tekintette
                        magát, tehát monoklit viselt. S ámbár olyan csontszerkezete volt, mint egy
                        bivalynak, roncsolt tüdőre emlékeztető tartással s kissé előrebukva
                        lépkedett, mert hallotta, hogy Reviczky Gyula is valami hasonló betegségben
                        pusztult el. Czompó szerkesztő mellett Orémusz harmadéves joghallgató
                        tétlenkedett feszítve és fehér kamásniban. Ő ugyanis az esztendő ama három
                        hetére, mely alatt vándorszínészek játszottak a vásártéri állásban, színügyi
                        referense volt az Ifjúsági Közlönynek s ez oknál fogva az év egyéb részeiben
                        is színházi látcsővel sétálgatott az utcán. A látcsőnek mindenesetre volt
                        annyi előnye, hogyha a Rákóczi-utca túlsó végén feltünt valami kislány s az
                        iskolakert előtt ácsorgó jogászhad találgatni kezdte, ki lehet az illető
                        fruska, Orémusz a tanácstalanságban egyszerűen szeméhez illesztette a
                        látcsövet, valamit srófolt rajta s aztán hidegvérrel meg­mondta a leány
                        nevét... Még többen sorakoztak az elnök, a szerkesztő, meg a színügyi
                        referens mögé, mialatt hátul, egészen a kert kőfalánál, néhány göde
                        szerénykedett. Ők elsőévesek voltak mindössze, nekik tehát még nem járt az -
                        első vonal.</p>
                    <p>Ott álltak úgy nyolcan-tízen kissé elvetett, fölényes tartásban, a világért
                        sem véve tudomást a kollégium előtt lezúgó eseményről. Odaát ugyanis
                        túlnyomórészt teológusok szorongatták Korpa Jánost, már pedig szükséges
                        tudni, hogy a jogászok (legalább ami az eleganciát s általában a külkecset
                        illeti) egy fokkal különbeknek tartották magukat a hittanhallgatóknál.</p>
                    <p>Verőfényes, nyiltegű délelőtt volt s az iskolakert feloromló juharfái
                        mozdulatlanul figyeltek az áhítatos csöndben. A csöndet csak a kollégium
                        előtt morajló tömeg szakította meg itt-ott, melynek közepéből Korpa János
                        alakja magaslott ki, mint egy vörös szikla. E pillanatban szinte fölvisított
                        Korpa minden oldalról való iszonyú szorongattatásában:</p>
                    <p>- Az Isten ne adjon álmot a szememre, ha nem volt ott legalább húsz!</p>
                    <p>Erre többen tapsolni és nevetni kezdtek odaát, Korpa pedig nagy
                        felindultságában lekapta kalapját, bütykös ujjaival pedig végigszántott
                        néhányszor a hajában, amely magasra borzoló­dott, mint egy megcibált boglya.
                        Fújt egyet, aztán viharosan nevetett a nap felé, mialatt jobbra-balra
                        csapdosott a pipaszárával:</p>
                    <p>- Bizonyisten, volt legalább húsz!</p>
                    <p>Újra nevettek... Czompó Simon a társaihoz fordult:</p>
                    <p>- Hogy nem ég ki a szeme ennek a vén Korpának... Ilyen átlátszó manőverrel
                        hazudni!</p>
                    <p>- Tagadhatatlan, hogy minden ártatlan tendenciája mellett is bizonyos
                        mételyező hatást gyakorol az ifjúság lelkületére - tette hozzá szenvtelenül
                        Orémusz.</p>
                    <p>A jogászelnök nem szólt semmit.</p>
                    <p>És mialatt sütött-sütött az őszeleji napocska s Korpa János farkasait immár
                        húszra sikerült legyűrni a százról, a Trócsányi-könyvkereskedés felől apró
                        diákok kezdtek kiözönleni a kollégium felé. Faluról most először bekerült
                        kis fiúk új csizmában, tanítók, papok gyerekei fehérszegélyű, rézgombos
                        matrózruhácskákban, akiket feketefejkendős mamák, vaskalapos nagytiszteletű
                        urak vezettek a kollégiumba, ahol majd az igazgató úr beírja a nevüket egy
                        nagy fekete könyvbe és miután ellátja őket a megfelelő bölcs oktatásokkal, a
                        kollégium diákjaivá lesznek ők is. A bámész apróságok hónuk alatt sok-sok új
                        könyvvel botorkáltak a kollégium felé, amelynek elején és két oldalán s
                        magasan, igen magasan, volt talán száz ablaka is. A hajnali vonattal
                        érkezett nebulók voltak ezek, akiket lépten-nyomon elborzasztott és ámulatra
                        késztetett az a csodálatos sok dolog, amit csak ezen az egy délelőttön is
                        láttak itten... A főkapu előtt, a Korpa népgyűléssé dagadt hallgatósága
                        szélén sikerült átfurakodniuk valahogy a kollégium hűvös folyosóira.</p>
                    <p>Aztán némi csönd állt be az utcán.</p>
                    <p>A főkapu előtt azonban annál keserűbb indulattal tört ki az utolsó roham
                        Korpa János ellen, akinek pipája is kialudt ezenközben, mivel minden
                        energiáját a két karjába összpontosította, amelyekkel össze-vissza
                        hadonászott:</p>
                    <p>- Nem engedek a húszból! Igenis, nem tizenöt volt! Nem hagyom tönkretenni
                        minden hitelemet!</p>
                    <p>Pecsenye hangja harsant föl:</p>
                    <p>- Valld be, János, hogy nagy fantaszta vagy!</p>
                    <p>- Soha! - mennydörgött Korpa. - Húsz farkas volt, a mindenségit!</p>
                    <p>- Csak tíz farkas volt! - kiáltották vissza hátulról, miközben a szegény
                        mendurok tanácstalanul kapkodtak megzavart fejükkel. És a Korpa bácsi iránt
                        érzett csodálathoz ezúttal már a részvét is hozzájárult, hogy ennyi
                        hálátlanságot kell tapasztalnia ennek a nagy embernek.</p>
                    <p>Korpa Jánost e pillanatban komoly indulatok környékezték már...</p>
                    <p>...Azalatt pedig, a Héce felől jövet, csak fölbukkant a Szemere-utca végében
                        Gutmán úr, a mozgó zálogházas, egyben tiszteletbeli jogprofesszor. Gutmán
                        úrnak ugyanis, aki épúgy vett át kamat fejében paplant, mint amily szelíd
                        megértéssel húzta le a diákról a nadrágot, - Gutmán úrnak szíve volt s ez
                        oknál fogva nem húzódott kisegítő kölcsönöktől sem. A kölcsön határidőre s
                        becsületszóra járt. Mivel azonban eddigi életében soha még határidőre pénzt
                        nem kapott, az akadémiai folyosókon annyit őgyelgett az üzletfelei után,
                        hogy azalatt - unalmában - fülelgetni kezdett az ajtón át a tantermekben
                        folyó előadásokra s évek folyamán annyi tudást szedett magába, hogy a római
                        jogból például, avagy a magyar alkotmány- és jogtörténetből kész tudor volt,
                        nem is említvén osztrák magánjogi készségét. Az iskolakertben, ha ráérő
                        ideje akadt, olykor jogi szemináriumot rendezett az alapvizsgára készülő
                        jogászoknak. Azonfelül nyúlbőrben is foglalkozott s körzete egészen a
                        Tiszáig terjedt ki...</p>
                    <p>Gutmán úr jött tehát. Az utca közepén megállt, a pipaszárat kivette egy
                        pillanatra, ám tapasztalván, hogy csak Korpa úr tréfálkozik megint, a
                        jogászok felé indult. Csalánzsákot szorongatott a hóna alatt s amint odaért
                        a jogászok csoportja elé, bökött valamit a kalapján, megállapodott s szende
                        sunyisággal pislogott rá az egyik gödére:</p>
                    <p>- Bukó úr jogász lett?</p>
                    <p>- Amint látja, Gutmán úr...</p>
                    <p>Gutmán nem felelt azonnal. Először a jogászelnökhöz intézte a szót, miközben
                        pipaszárával hátrabökött a válla felett:</p>
                    <p>- Figurás ember ez a Korpa úr... Aztán a száz farkasból egy se lesz a
                        végin.</p>
                    <p>Majd így folytatta Bukó úr felé:</p>
                    <p>- Mi a jog?</p>
                    <p>A jogászok nevettek, de Gutmán urat ez nem hozta zavarba:</p>
                    <p>- Ez az első kérdés a római jogban. Hány részből áll a római jog, Bukó
                        úr?</p>
                    <p>S mivel a fiatalemberek tovább nevettek, Gutmán úr az ujján kezdte
                        kiszámolni:</p>
                    <p>- Alanyi jog... no!... Tárgyi jog... no tovább!</p>
                    <p>Aztán odafordult Fehér Pistához s végigmérte hosszában:</p>
                    <p>- Nincs valami portéka, elnök úr?</p>
                    <p>- Majd aztán, Gutmán úr - incselkedett vele a fiatalember.</p>
                    <p>Gutmán úr mosolygott az apró szőrvértezete alatt. Kegyetlenül mosolygott:</p>
                    <p>- Majd, majd... Tudja azt Gutmán úr... Az introitusok után, amikor elmegy a
                        csekély lóvé - s ujjaival jelezte a pénzt. - Akkor lesz majd egy kis bót...
                        Szeptember eleje gyenge üzlet, nincs körforgalom...</p>
                    <p>- Meddig terjed még a körzet? - érdeklődött Fehér Pista.</p>
                    <p>- Még mindig Karádig - hunyorgatott Gutmán úr. - De egyelőre nem számít a
                        forgalom nyúlban, mert csak augusztus tizenötödikén indult meg az idény.
                        Majd... Hát semmi portéka, elnök úr?</p>
                    <p>- Semmi, Gutmán úr - nevettek a jogászok.</p>
                    <p>- Majd, majd - bólongott pislogva Gutmán úr. - Az introitusok után. Akkor
                        kezdődik a szezon. Alászolgája, elnök úr...</p>
                    <p>S továbbment. De minden keresztútnál megállt keveset a sarkon s
                        körülpillantott. Terep­szemlét tartott. Negyedóra mulva már az
                        Aranyszarvasnál álldogált egymagában, mint egy leselkedő őrszem. Hosszan,
                        igen hosszan figyelt a hercegi kastély irányába.</p>
                    <p>Ugyanakkor dörgő nevetés tört fel a kollégium felől. A mendikánsok itt-ott
                        megbomlottak, zajongani kezdtek. Pecsenye Pál, Topa Péter, a vékonynyakú
                        Séra, a dugasz Bunkó, úgy­szintén a filozófus Gyana, azonfelül több trilla
                        és göde tapsolt és úgy kiabált Korpa felé:</p>
                    <p>- Csak egy farkas volt, János! Légy férfi és valld be, János! Ne legyen soha
                        jókedved, ha több farkas volt ott egy farkasnál!</p>
                    <p>Korpa János úgy állt a helyén, mint a viharoktól megcibált tölgyfa. A haja
                        fölfelé és lefelé kúszálódott egyidőben. Még mindig nem hagyta magát
                        kétvállra teperni:</p>
                    <p>- Jól van, legyen tietek a nagyobb tojás! De abban csak nem fogtok
                        kételkedni, hogy egy farkas mégis volt ott! Mert ha nem, mi a fityfirity
                        zörgött volna akkor abban a bokorban?</p>
                    <p>- A szél, János! A szél! - kiabálták minden oldalról.</p>
                    <p>És a legeslegutolsó roham indult meg ekkor Korpa ellen, hogy azt az egyetlen
                        egy dúvadat is elkergessék mögüle, amely ama kísérteti karácsonyéjszakáján
                        hátulról ragadt bele a Korpa kájzerjébe, hogy megegye őt. Ilyenformán:
                        hám... hám...</p>
                    <p>Érezte Korpa János, hogy ezúttal már a becsületről van szó, tehát féllábát
                        kitette maga elé, bütykös ujjaival beletúrt tűzvörös hajába s egy nagyot
                        fújt:</p>
                    <p>- Nahát... Mit akartok tőlem?</p>
                    <p>- Az igazságot, János! - zúgtak föl az akadémisták. - Bökd ki már, hogy egy
                        farkas sem volt a perkupai erdőben!</p>
                    <p>- Soha! - horkant fel Korpa János.</p>
                    <p>Erre a hörgő tiltakozásra a jogászok is felfigyeltek szemközt. Czompó
                        szerkesztő kissé unottan fordult Fehér Pistához:</p>
                    <p>- Ennek a Korpának fogalma sincs az úri mivolt legprimitívebb elemeiről.
                        Mindig hazug­ságokon töri a fejét...</p>
                    <p>Fehér Pista sok megértéssel mosolygott el a kollégium előtt hadonászó Korpa
                        felé. Aztán ennyit mondott Czompónak:</p>
                    <p>- Ez igaz, édes szerkesztőm. De csupán azért lódít, hogy másokat mulattasson,
                        tehát alap­já­ban­véve költő. Ezt pedig elsősorban éppen egy
                        lapszerkesztőnek illenék méltányolnia...</p>
                    <p>- Na persze! - legyintett Czompó.</p>
                    <p>Odaát fergeteges erővel tombolt az ostrom, hogy végképp leszedjék a lábáról
                        Korpa Jánost. Egyébként mély csönd feküdt a városkára. Dél körül
                        lehetett.</p>
                    <p>Olyan idő volt ez a nap, mikor a diákok reggel, ebéd után és alkonyattájt
                        csapatostul érkeztek a vonatokon hat vármegye földjéről. Akik előbb
                        megjöttek már, e pillanatban Korpa körül csatáztak, a reggel érkezettek
                        kvártélyt kerestek, iratkoztak, szerződtek, de a túlnyomó több­ség útban
                        volt még a kéthónapi nagyvakációról. A mendurokat szüleik szállásolgatták, a
                        házi­asszonyok sütöttek-főztek s alig akadt ház, hol a nagytiszteletű és
                        tanító urak, vagy gazda­szülék ne találtak volna egy-két ismerősre, aminek
                        folytatása némi csöndes kvaterka lett természetszerűen.</p>
                    <p>Ezért nyúlt el olyan álmosító csend a Rákóczi-utcán.</p>
                    <p>Csak a jogászok álltak törhetetlenül az iskolakerti kapuban. Élesen, de már
                        szelíd fénnyel melengeti az őszeleji napocska. Ők pedig álltak ott
                        heten-nyolcan, kissé megbiccentett kalappal, kissé az ezüstfogantyús
                        sétapálcákra megdűlve. Nem éppen nyeglén, de bizonyos hanyag tartásban, ami
                        jól állt nekik. S ezt ők is tudták.</p>
                    <p>Egyszer aztán - a hátulsó sorban - megszólalt az egyik göde:</p>
                    <p>- Valami nőszemély közeledik...</p>
                    <p>Abban a pillanatban megfordultak valamennyien. S csakugyan, az iskolakert
                        nyílegyenes fő­útján, az állomás felől egy leány jött errefelé. Túl volt még
                        a tornatéren. Habos napernyő alatt jött, fehér cipőben s fehér
                        szoknyácskában. A szoknyácska szélfodrai egyszer felvillantak, egyszer a
                        homályba suhantak el, amint apró léptekkel közeledett az árnyékos úton,
                        amelyre itt-ott átszöktek már a napsugarak. Mert a fák hullatták a
                        levelüket. Jött-jött a fehér leány...</p>
                    <p>A jogászok akaratlanul kettős sorfalba rendezkedtek. Mert ilyen esetben az
                        volt a szokás, hogy a közeledő kisleánynak a kettős sorfal hosszában kellett
                        elhaladnia, mialatt kecsesen bólintott jobbra vagy balra, a szerint, hogy
                        melyik részen állt valami ismerőse. Ilyen esetben aztán az ismerős jogász
                        odaköszönt:</p>
                    <p>- Csókolom a kedves kisztihandját!</p>
                    <p>S abban a pillanatban már ki is vált a sorból, a kislány mellé csatlakozott
                        és elkísérte hazáig.</p>
                    <p>A leányokat illett már kétszáz lépésről felismerni. Ez volt a legkisebb
                        distanc. Ezt a leányt azonban, aki most közeledett az iskolakert főútján,
                        nem sikerült leleplezni. Fehér Pista, ki a sor legelején állt, kíváncsian
                        mozdult meg:</p>
                    <p>- Ki lehet ez?</p>
                    <p>Orémusz, a színügyi referens, abban a másodpercben szeméhez illesztette
                        színházi látcsövét, kicsit srófolt rajta s hosszú ideig figyelt. Aztán
                        leemelte színházi látcsövét s szenvtelenül ennyit szólt:</p>
                    <p>- Abszolute ismeretlen...</p>
                    <p>A jogászok önkéntelenül megmozdultak s szemügyre vették a közeledő leányt,
                        aki akkor már csaknem egyvonalba ért a Tompa szobrával. Jött-jött apró
                        lépteivel s most, ahogy napfényre ért, olyan volt, mint egy fehér virág. Az
                        arcát nem láthatták, mert csipkésszélű, lengő kalap takarta el félig. Amikor
                        észrevette a joghallgatókat, kissé lehajtotta a fejét...</p>
                    <p>Észrevette ezt a mozdulatot Fehér Pista s abban a percben az ördög bujhatott
                        bele, mert így szólt:</p>
                    <p>- Azért is meg fogom szólítani!</p>
                    <p>Czompó Simon csitítani próbálta:</p>
                    <p>- Csak aztán ne csinálj valami szamárságot...</p>
                    <p>- Nem kérdeztelek! - intette le az elnök.</p>
                    <p>Mert egy jogászelnök tehet elhamarkodott lépést, de ha már kijelentett
                        valamit, azt végre is hajtja minden bizonnyal...</p>
                    <p>A jogászok izgatottan lestek, mi lesz most? Idegen leányt eddig nem volt
                        szokás megszólítani az utcán.</p>
                    <p>A leány akkor már alig volt öt lépésre a kaputól. Ernyőjét egészen magára
                        húzta, hogy csak a csöpp állát lehetett látni s azon túl az álmatagon suhanó
                        szoknyácskáját...</p>
                    <p>A fiatalemberek visszafojtott lélekzettel vártak... Fehér Pista ott állt a
                        sor legelején...</p>
                    <p>Mikor a leány a kettős sorfal közé ért, a jogászelnök egy meglepett
                        mozdulattal eléjeállt. Hirtelenül megérintette a kalapja karimáját s az
                        arcába tekintett... Aztán úgy maradt szótlanul, csaknem kővéváltan...</p>
                    <p>Mert a szokatlan mozdulatra a leány is megállt s kissé megemelte az arcát.
                        Vérszín futotta el azt a kedves arcot, aztán - épp oly váratlanul - halovány
                        lett. Nagyon halovány. Aztán a nélkül, hogy egy szót szólt volna, könnyekkel
                        telt meg a nagy, lenvirágszínű szeme s a szája megvonaglott. Csak nézett,
                        nézett Fehér Pistára, neheztelés nélkül, de a szeme azt kérdezte: „Istenem,
                        hát mit vétettem én magának?”</p>
                    <p>Fehér Pistának leesett a karja, ahogy azt a könnyes arcot látta. Zavartan
                        próbált védekezni:</p>
                    <p>- Bocsánat... Nem tudtam... Nem tudtam, mit csinálok...</p>
                    <p>A jogászok tanácstalanul néztek a leányra. Czompó Simon találta föl magát
                        elsőnek:</p>
                    <p>- Engedje meg, kérem, hogy hazakísérjem...</p>
                    <p>A leány hálásan biccentett a hajzuhatagtól ormózott szerkesztőre, aki
                        elmenőben odasúgott Fehér Pistának:</p>
                    <p>- Baj lesz ebből, barátom...</p>
                    <p>Fehér Pista úgy maradt vissza, mint a megbénult. Látta még, hogy Czompó Simon
                        Újhely felé, a villanegyed irányába kíséri a leányt... A Csontos-házon túl,
                        a Bábagödör hídja után eltüntek előle... És ahogy eltekintett volna maga
                        körül, senkit sem látott többé. Egyedül állt az iskola­kert kapujában.</p>
                    <p>Hanem ugyanakkor olyan dördülés rázta meg a kollégium falait, mintha egy üteg
                        uhácius sor­tüzet adott volna le valahol a vaskapu mögött... Vagy százötven
                        diák harsogott, kiabált, kalap­ját dobálta a levegőbe, miközben megmozdultak
                        a csoportok, kavarogni kezdtek, egymásnak magyaráztak, a mendurok viszont,
                        akik egyelőre keveset értettek az egészből, bagolyszemmel bámészkodtak föl
                        Korpa bácsira. De a fülrepesztő zajongáson át is keresztülhasított a
                        Pecsenye Pál éles sivítása:</p>
                    <p>- Leszögezem mint tényt, hogy egy farkas sem volt a perkupai erdőben!</p>
                    <p>Korpa János egyik markában a méteres pipaszárral, másik markában karimás
                        kalapjával hadonászott a középen, mialatt kieresztette szilaj mellhangját,
                        hogy átvágott az utcán, elszállt az iskolakerten s a tornacsarnok teteje úgy
                        verte vissza az utolsó szótagokat:</p>
                    <p>- Megengedem, hogy képzelődtem csupán! De
                        becsület-szentséges-egy-Úr-Istenemre mon­dom, hogy valami zörgött abban a
                        bokorban!</p>
                    <p>És akkor nevetni kezdett ő is. Harsogó orra felágaskodott, szinte trombitált
                        rajta, aztán - félig nyerítve - fulmináns hangorkán dörrent föl belőle,
                        rengő mellényéről lepotyogtak a még megmaradt gombok, miközben lángvörös
                        fejét megrázta a nap felé... Igy talán még soha nem nevetett Korpa
                        János!</p>
                    <p>S a zajló kavargásban egyszerre megcsendült a tápintézet vékony kis harangja:
                        az első csapat­nak csengettek. A mendurok versenytfutva tódultak be a
                        nagykapun, a konviktus felé. Az északi folyosó felől felbukkant Farkas
                        István szénior úr s kimért tartásban indult az ebédre, mint a mendikánsok
                        étkezési felügyelője is egyben. Korpa is hozzácsatlakozott. Ő tudniillik - a
                        korával felgyűlt tekintély jogán - a mindenkori szénior társaságában
                        ebédelt. Az első emeletről éppen akkor jött lefelé Szivós Mihály
                        pénztáros-professzor úr. Melléig ért a fehér szakálla s mialatt botjával
                        serényen kocogott, kicsit megfordult, Korpa után nézett, meg­csóválta a
                        fejét s nem szólt semmit.</p>
                    <p>Fehér Pista még mindig az iskolakerti kapuban állt, de most már
                        egyes-egyedül. A kis bajuszát csipkedte s többször nézett el idegesen
                        arrafelé, ahonnét Czompó szerkesztőnek kellett volna visszajönnie már
                        régen.</p>
                    <p>De Czompó Simon nem mutatkozott.</p>
                    <p>Akkor még egyszer nagy zsivaj és elevenség vert át az utca déli csöndjén.
                        Befutott az újhelyi személyvonat s az iskolakert főútján át sok teológus,
                        jogász, felsődiák, mendikáns sereglett befelé. Az első osztályokba szánt
                        konyák a szüleikkel. Kájzeros nagytiszteletű urak, birto­kosok, tanítók,
                        egyszerűbb emberek, kalapos és fejkendős mamák, parasztnénik jöttek egymás
                        hegyin-hátán. Kalapskatulyák, kofferek, ládák, kézitáskák himbálóztak a
                        tömeg fölött s amint elérték az iskolakert kapuját, négy-öt irányba kezdtek
                        áradni, a városka különböző pontjai felé.</p>
                    <p>Tíz perc mulva vége lett ennek is. Ismét csönd feküdt a széles utcán.
                        Álmosító csönd. Csak a nap szikrázott s néhány veréb fürdött a porban.</p>
                    <p>Fehér Pista még mindig ott állt. S Czompó Simon még mindig nem jött.</p>
                    <p>És akkor - utolsónak - egy alacsony, nyiszlett alak szuszogott ki az
                        iskolakertből. Hordársapka volt a fején, két kézitáska között
                        sóhajtozott-lihegett, aközben sajátmagával vitatkozott és szidott valakit.
                        Hersli volt ő, a város egyetlen hordárja, aki mindenkit tegezett, még
                        Windisch-Grätz herceget is. Elnyöszörgött Fehér Pista előtt, de három lépés
                        után letette a két koffert, megállt, sóhajtott, először vakart magán egyet
                        (hátul!), aztán jobb mutatóujjával a jogászelnök felé bökött:</p>
                    <p>- Hogy vagy, pikoj?</p>
                    <p> </p>
                </div>
            </div>
         <div type="chapter">
                <head>MÁSODIK FEJEZET,</head>
             <div type="chapter">
                    <head>amelyben szó van a régi diákok bujdosásairól, ugyane fejezetből derül ki,
                        hogy nehéz sor mendurnak lenni s megtudjuk, mi a brugó? Korpa hazavágyó dalt
                        énekel...</head>
                    <p>Barla Jóska konya-diák az I. B. osztályból megállt a Bodrog partján, a
                        meredek részen s már vagy félórája nézte a vizen csattogó kavarodást.
                        Lejjebb, az uszodában, a IV. osztály fürdött s innét felülről jól lehetett
                        látni, micsoda ramazurit vittek végbe odalent. Csattogtak a vizen, fejest
                        ugráltak és éles kiáltozásuk messzire szállt a folyón, amely enyhezölden
                        sietett a vár felé. Távolabb néhány akadémista derékig csupaszon evezett
                        Ardónak s mialatt a két csónak küszködve erőlködött a sodorral, ütemre
                        hajtottak s valami szívhezszóló dalt fújtak egyszerre. Az uszodától lejjebb
                        ugyanakkor színes társaság szállt egy vitorlás bárkába: két-három asszony és
                        leány s néhány fiatalember. Barla Jóskának úgy tetszett a part magossáról,
                        hogy a földrajztanár úr ült a kormánylapáthoz és noha csaknem szélcsend
                        volt, a vitorla mégis annyi levegőt fogott fel, hogy fokonkint megduzzadt s
                        a bárka alig észrevehetőn megmozdult és haladni kezdett ár ellen, ugyancsak
                        Ardó felé, a Bereknek, merre az akadémisták két csónakja indult el jóval
                        előbb. Kis-Patak szélén nyurgán álltak a jegenyék, az Ó-Bodrog gátja mögött
                        sárgának látszott a holtvíz s a fahídon túl, a lefelé tündöklő napban,
                        vörösen égett a Rákóczi-vár három bástyája.</p>
                    <p>Édes nyárvége volt, szerelmes délután. Barla Jóska a part meredekjén állt
                        csaknem egy­vo­nal­ban a meredélybe lehajló házakkal s mialatt latinkönyvét
                        szorongatta a hóna alatt, vágyakozva tekintett a Berek ligetjei felé, melyek
                        most borultak másodszori zöldbe s melyeken túl az ő távoli hazája hegyei
                        szunnyadoztak. Aztán az égre pillantott föl... Éles színekben játszott a
                        mennybolt s e szinek közt fel-felvillant olykor valami fehér vagy zöldes
                        suhanás. A kis diák megérezte, hogy e villogások már földöntúli üzenetei az
                        ősznek.</p>
                    <p>Amikor már eltelt a Bodrog sok szépségével, megmozdult, hogy az iskolakertbe
                        megy s átnézi a holnapra kiszabott latin leckét. Ugyanakkor két nagyobb diák
                        jött lefelé a parton, cigarettázva. Ahogy elhaladtak mellette, lejjebb, a
                        fűzbokrok szélén, hol már lapos volt a part, az egyik diák eldobta a
                        cigarettája végét. De a bokrok szélén ott tétlenkedett egy cigánylegény,
                        észrevette a füstölgő véget, felkapta s szippantott belőle olyan hármat
                        (mélyen tüdőre), hogy fütyülni kezdett a potya élvezettől. Barla Jóska
                        meglátta az árva cigánylegényt s pillanatra fölenyhült annak fesztelen
                        hangulatától.</p>
                    <p>Most már elindult az iskolakertnek. De a kis búsulása, amely kísérőtársa
                        lett, mióta el kellett válni a testvérkéitől, megint a karjába kapaszkodott
                        s Barla Jóska lehajtotta buksi fejét. A húsz krajcár, mellyel az édesanyja
                        útnakbocsátotta ebbe a nagy világba, hibátlanul megvolt még a bugyellárisa
                        egy külön rekeszébe dugva. Azonkívül egyéb gondok is emésztették. Tegnap
                        délután történt vele, hogy néhány másodgimnázista elővette az Eperjessy
                        könyvesboltja előtt s két krajcárt nyomtak a kezébe azzal, hogy menjen be a
                        boltba, de azonnal s kérjen nekik Eperjessy bácsitól kániszmerdát. Ő be is
                        ment gyanútlanul s a két krajcárért kérte is a kánisz­merdát, ám az öreg
                        Eperjessy bácsi, aki szürke magyar ruhában, szűk csizmában járt mindig,
                        abban a pillanatban felbőszült, apró csizmáival odatopogott a pulthoz,
                        felkapott egy léniát s mielőtt Barla Jóska észrevette volna magát, a lénia
                        már paskolt a fején meg a hátán, miközben egyre azt kiabálta az öregúr:</p>
                    <p>- Itt a kániszmerda, te gazember!</p>
                    <p>Megszégyenülten, tántorogva esett ki a boltból. Odakint tátott szájjal
                        nevettek rajta a másod­gimnázisták, a két krajcárt pedig visszavették. Egy
                        biciklisapkás, kamaszalak hozzálépett s vállonveregette fölényesen. E
                        fölényben azonban volt tagadhatatlan jóakarat is:</p>
                    <p>- No konya-barátom, ebből tanulhat jövőre!</p>
                    <p>Barla Jóska sejtette mindjárt, hogy bolondot járattak vele.</p>
                    <p>Ám voltak egyéb gondjai is. A latin-tanár úr kétízben magyarázta már nekik,
                        mikor cz a c és mikor k? Azt különösképpen megjegyezte magának, hogy az i két magánhangzó között j-nek
                        olvasandó. Példa volt erre a ma-i-us...</p>
                    <p>Már az iskolaudvaron haladt át. Felnyitotta a könyvet s betűzni próbált:</p>
                    <p>„Fuit olim rex. Regi Proca erat nomen...”</p>
                    <p>Az udvar élősövény-ellipszise előtt két tanár ült a lócán s vitatkozott
                        valamin. Barla Jóska megsüvegelte őket s az iskolakert felé sietett,
                        megzavart fejjel.</p>
                    <p>Mert azóta egy hét mult el, hogy utoljára szólt hozzá az édesanyja: „tanulj,
                        fiacskám, hogy pap lehessen belőled...”, azóta annyi mindent megért, hogy
                        mendur-fejében összekavarodtak a látott és hallott dolgok. Odahaza talán
                        egész életében nem ment volna át annyi mindenen, mint itt egy hét alatt...
                        Korpa bácsi és a hozzá hasonló hatalmas diákok tüneményes tettei nagy
                        csodálattal töltötték el s tisztelet és áhítat futott rajta végig,
                        valahányszor Korpa János előtt emelhette földig a kalapját. Egy hét óta
                        legalább ötször került úgy, hogy köszönhessen Korpa bácsinak, amire Korpa
                        intett neki a szemhéjával:</p>
                    <p>- Szervusz, öcsém!</p>
                    <p>Ám látott és hallott egyéb dolgokat is. Megmutatták neki például Patzok
                        Benjámin urat, ama nevezetes harmadéves teológust, aki tavaly - télvíz
                        idején - egy malomkövet cipelt hazáig a kovamalomkő-bányából, a követ a
                        kályha tetejére emelte, attólfogva csak reggelenkint fűtött be a kályhába
                        valamit s mégis meleg volt egész nap, mint egy kemencében. Patzok Benjámin
                        tiszteletesjelölt úr vékony lábszárú ember volt ugyan s azt is mondták, hogy
                        gyomorkatarrhusa van, mert annyira spórol a hasán, mindazáltal kiszámította,
                        hogy a malomkő reggelenkint ma­gá­bahúzza a meleget, estig sugárszerű
                        hatással bocsátja ki ugyanazt a hőt és így harmad­áron lehet kihúzni a
                        telet. Patzok tiszteletes-jelölt úrnak ez okon sok tekintélye volt a
                        mendikánsok soraiban.</p>
                    <p>Akadtak persze egyéb nevezetességek is. Süveges Elekről, a jónevű
                        tárogatósról nyiltan beszélték például, hogy a tavalyi evésversenyben
                        megevett harminc tojásból rántottát, rá húszért tepertőt, tízért zsírt,
                        azonfelül egy egész brugót s megivott rá másfélkancsó vizet. El is nyerte az
                        első díjat. Kukoró a második helyre szorult le, mert ő csak tizenhat száraz
                        zsemlyéig bírta. Neki azonban a huzamos rágástól úgy kiállt az állkapcsa,
                        hogy orvoshoz kellett vinni, aki azután néhány injekciót eresztett az
                        állába.</p>
                    <p>Hát persze, nagy dolgok voltak ezek! Tudomány terén pedig legendákat regéltek
                        Zsoldos Benő professzor úrról, aki úgy beszélt görögül, mint te magyarul,
                        felebarátom. Sőt mikor a budapesti Akadémia összes tudósai sem tudták
                        lefordítani Thukididesz bizonyos tíz sorát, Zsoldos tanár úr vállalkozott
                        rá. Meg is csinálta nem kis fejtöréssel s kitüntetés gyanánt tíz császári
                        aranyat küldött neki Patakra az Akadémia. Meg is látszott a tanár úron a sok
                        tudás. Vékony pálcájával úgy kocogott a járdán, hogy nem is látta, ha
                        köszöntek neki. Akkor is gondolkozott.</p>
                    <p>Nem csoda, ha megzavarodott Barla Jóska. A kollégium folyosóin vén diákok
                        jöttek-mentek méltóságos tartással, mások a főiskola előtt sereglettek össze
                        s meséltek régi dolgokról, avagy az iskolakert utacskáin haladtak végig,
                        könyveikbe hajolva s beszéltek félhangon maguk elé és furcsa kézmozdulatokat
                        csináltak a levegőbe, mintha láthatatlan alakokkal viaskodtak volna. S még a
                        nagydiákok között is megvolt a rangfokozat az eltöltött esztendők száma,
                        koruk vagy lelki jelességeik arányában. Legnagyobb tekintélyre
                        természetszerűen Korpa János hivatkoz­ha­tott. Aztán a kollégiumi tantermek!
                        A tanár urak már az első órákon az Alma Mater múltjá­ról beszéltek s az
                        egykori diákokról, akik, mialatt tanáraikat gályára vitte a német, őket
                        pedig világgá verték a jezsuiták, harminchárom esztendeig bujdostak Kassa
                        alatt és Erdélyben, de bujdosva is fenntartották a főiskolát. A nagyok
                        esőben, fagyban, rongyaik között kucorogva is testi és szellemi táplálékkal
                        látták el a kicsinyeket s híres szénioruk, Sallay Pál, még Erdély bércei
                        alól is hazáig gyalogolt minden tavaszon, hogy idősebb társaival megkapálja
                        az Alma Mater szőlleit. Harminchárom esztendeig menekültek, mindig
                        menekültek... S ó, Istenem, mire ismét hazajutottak egyszer! Az egykori nagy
                        diákok akkor már ősz emberekké estek össze, sokan meghaltak az emberöltőnyi
                        szenvedésekben, de azért visszajöttek a mohos falak közé... És beszéltek a
                        tanár urak ezeken a legelső órákon a kollégium nagy pártfogóiról, akik maguk
                        is itt ültek valamikor a mesterek lábainál s megtérvén egyszer a
                        szülei-házhoz és elöre­ged­vén, élemedett állapotjukban megemlékeztek a
                        főiskoláról s hálatelt szívvel alapítványokat tettek, támaszul és erősségül
                        zivatarosabb napokra. Ezekből az alapítványokból: lencsén, borsón, kásán
                        nevelt négyszáz esztendő óta a kollégium sok derék honfit, jelességére a
                        hazának és az Evangélium szerint reformált Anyaszentegyháznak...</p>
                    <p>A kis Barla Jóska, ahogy mindezt megjártatta volna magában, már az
                        iskolakertben járt s a Tompa-szobor előtt áhítattal tekintett föl a
                        Virág-regék költőjének bronzvonásaira, aki maga is pataki diák volt
                        valamikor... A tornatér felől élénk zsivaj vert át a fákon: lencsések
                        métáztak ottan.</p>
                    <p>Barla Jóska jobbra vágott át, a fák legsűrűjébe. De akkor - honnét, honnét
                        nem! - egy rókaorrú másodgimnázista toppant eléje. Gyilkos mosoly suhant el
                        az orra alatt, mikor maga előtt látta az ügyefogyott mendurt:</p>
                    <p>- Hogy hívják, konya-barátom?</p>
                    <p>- Barla Jóska - mondta szepegve.</p>
                    <p>- Úgy. S van-e már nyolckötetes tornakönyve?</p>
                    <p>Barla Jóska lehajtotta sokszor meggyötört fejét:</p>
                    <p>- Nincs, kérem szépen...</p>
                    <p>- Nincs? - ütődött meg az inkvizitor. - Hogy nincs? Ejnye, az ördögbe is,
                        konya-barátom, hát akkor mi a csudából akarja bebiflázni a tornászat
                        alapelemeit?</p>
                    <p>Barla Jóska nem bírta tovább. Bagolyszeméből kibuggyantak a könnyek s
                        lefolytak kövérkés arcán. Szipogva mentegetőzött:</p>
                    <p>- Édesanyám nem tudta megvenni, mert szegények vagyunk, kérem szépen...</p>
                    <p>S esdekelve nézett föl ismeretlen jótevőjére, de az hajthatatlan maradt.
                        Kezét a fölény és gúny keverékével tette rá a mendur vállára s így szólt
                        hozzá:</p>
                    <p>- Hát akkor csak szedje fel azt a kis batyuját, konya-barátom s pakoljon
                        vissza a fatornyos hazájába, mert itt úgy meg fog bukni tornából, mint a
                        pinty! Hallgassa meg egy jóbarátja tanácsát...</p>
                    <p>S faképnél hagyta.</p>
                    <p>Barla Jóska rogyadozó lábbal botorkált el a fák sűrűjének. Egy hét óta nem
                        először ajánlották már különös figyelmébe a másodgimnázisták, hogy vegye meg
                        azt a nyolckötetes torna­könyvet. Barla Jóskának azonban mindössze húsz
                        krajcárja volt: ennyi pénzzel nem mert a Trócsányi-boltba lépni a nyolc
                        kötetért... Ha arra gondolt, mennyit költött rá az édesanyja s ő a félévi
                        szünidőre mégis szekundát fog hazavinni tornából, hát azt hitte, az ég
                        szakad rá.</p>
                    <p>A kert sűrűjében bebújt egy orgonabokor alá s ott, amikor azt hitte, senki
                        sem látja, megered­tek a könnyei. És jó verset sírdogált el a maga
                        teméntelen bújára, amikor észrevette, hogy a szomszéd bokor alatt egy
                        konya-társa rücsköl keservesen.</p>
                    <p>Barla Jóska letörölte kövérkés arcát s a kollégához fordult:</p>
                    <p>- Hát te mit sírsz?</p>
                    <p>- Haza akarok menni...</p>
                    <p>- Oszt hová való vagy?</p>
                    <p>- Ungba, Reviscsére - mondta a társ maszatos arccal. - Haza akarok menni,
                        mert úgyis meg­bukok latinból...</p>
                    <p>S könnyekre fakadt megint. Barla Jóska szintén.</p>
                    <p>Ahogy elsírdogálták volna a második verset, Jóska a társára nézett:</p>
                    <p>- Hogy híjnak?</p>
                    <p>- Kóréh Laci... Hát téged?</p>
                    <p>- Barla Jóska - mondta könnybenúszó szemmel. - Én meg a tornából fogok
                        megbukni, mert nincs nyolckötetes tornakönyvem.</p>
                    <p>Kóréh Laci felfigyelt:</p>
                    <p>- Ne higyjél nekik, te! A másodgimnázisták csak macerálnak minket s azért
                        csúfolnak konyáknak, hogy féljünk tőlük, mert a tornából nincs is
                        könyv...</p>
                    <p>- Nincs tornakönyv? - nyílt kerekre a Barla Jóska szeme. - Ki mondta
                        neked?</p>
                    <p>- Ki? Hát a nevelő úr. Majd jövőre, ha második osztályosok leszünk, mink is
                        macerálni fogjuk a konyákat. A nevelő úr mondta, hogy ez mindig így
                        volt...</p>
                    <p>Barla Jóska sóhajtott egy nagyot. De azért levert maradt:</p>
                    <p>- Nekem nincs nevelőm, mert az én apám szegény ember. Majd csak magamtól
                        fogok tanulni.</p>
                    <p>S ott, a bokrok alatt, még azon az alkonyaton sírigtartó barátságot fogadtak
                        egymásnak. Ettől aztán megkönnyebbedtek mind a ketten. Mire a részleteket is
                        megvitatták volna, a konviktus­ba éppen az első csapatnak csengettek...</p>
                    <p>...Fehér Pista a Fellegvár másodikemeleti szobájában állt e pillanatban s
                        összefont karral nézett el a városka házai fölött. Már vagy félórája
                        állhatott így, céltalan gondolataiba merülve. Czompó Simont kutatta három
                        nap óta, ámde a Közlöny szerkesztője úgy eltünt, mintha szándékosan bújkált
                        volna előle.</p>
                    <p>A nap alig volt embermagosan a Gombos-hegy fölött s legyező-sugarait amint
                        szétcsapta még egyszer a Bodrogközre, halkuló fényben csattant fel utoljára
                        a tájék. A református torony óramutatói pontosan félhétre álltak, mikor a
                        konviktus felől másodszor is megcsendült a vacsorára hívó kisharang. Fehér
                        Pista felrévült álmodozásából s arra gondolt, hogy elsétál az iskolakertbe s
                        esetleg Czompó után is próbál érdeklődni. Még egyszer kihajolt az ablakból,
                        de meglepetve látta, hogy az iskolakert kőfala mentén egy monokli csillan
                        meg az áldozó napfényben s a monokli mögött valóságos haj-Niagara következik
                        a felcsapottszélű kalap alatt...</p>
                    <p>Czompó Simon közeledett ottan. A fordulónál a Fellegvárnak csapott át.</p>
                    <p>Fehér Pista most már nyugodtan várt az ablakban. S csakugyan, két perc mulva
                        lihegő lépések kopogtak a csigalépcső felől. Aztán belépett Czompó
                        szerkesztő. Fújt egyet:</p>
                    <p>- Szervusz, lelkes hívem és barátom!</p>
                    <p>- Szervusz. Hol jártál?</p>
                    <p>A szerkesztőn némi zavar látszott:</p>
                    <p>- Hogy hol? Mondhatnám így is: a város területén kívül. De mert a lódítás
                        egyelőre csupán a Korpa János sajátsága, megvallom őszintén: kerültem a
                        veled való találkozást.</p>
                    <p>A jogászelnök nem szólt semmit: a nélkül is sejtette. Czompó Simon széket
                        húzott maga alá, kissé felhúzta az élbevasalt nadrágját s így kezdte:</p>
                    <p>- Hogy in medias res folytassam, igazság szerint az a pillanatnyi helyzet,
                        hogy Fodor Bandi, már mint elnöktársad a Joghallgatók Egyletében, a holnapi
                        nap folyamán provokálni fog kardra, bandázs nélkül, végkimerülésig. Ezt
                        azért árulhatom el ily precizitással, mert én leszek az egyik segédje. Már
                        pedig ahol én vagyok a szekundáns, ott nem megyünk babra...</p>
                    <p>Fehér Pista kíváncsi lett:</p>
                    <p>- S miért fog provokálni?</p>
                    <p>- Azért, barátom, mert unokabátyja annak a leánynak, akit te három nappal
                        ezelőtt oly példátlan körülmények között inzultáltál az iskolakert előtt.
                        Engedd meg, kérlek, de eljárásod minden kétséget kizáró módon
                        kvalifikálhatatlan volt...</p>
                    <p>- Tudom - mondta rá Fehér Pista. - Hogy hívják?</p>
                    <p>Czompó Simont teljesen kirázta előzetes fölényéből ez a nyugodt beismerés.
                        Letette a kalapját, túrt egyet a hajában:</p>
                    <p>- Hogy kit hogyan hívnak, kérlek alássan?</p>
                    <p>- A leányt.</p>
                    <p>- Szép Mária...</p>
                    <p>Fehér Pista is leült, szemközt:</p>
                    <p>- Azt tudom, hogy szép. De mi a vezetékneve?</p>
                    <p>- Hát Szép, kérlek alássan... És Mária...</p>
                    <p>- Mária - mondta akaratlanul Fehér Pista. - Komoly név. Különben miért akar
                        provokálni Fodor Bandi csak három nap után?</p>
                    <p>- Azért, kérlek szépen, - magyarázta valamivel higgadtabban Czompó - mert nem
                        volt ide­haza. Csak ma délután érkezett haza Szabolcsból. A leány, mint már
                        említettem, az unoka­huga s az ő vendégük. Ugyanis néhány hétig itt marad
                        Patakon. Bandi egyszóval provokálni fog s én - noha a párbajkódex szabályai
                        szerint ez feltétlenül inkomptabilis - előre figyelmez­tetlek rá, hogy
                        meglepetés ne érjen. Láthatod ennélfogva, hogy barátod vagyok...</p>
                    <p>Fehér Pista nagyot nyujtózott:</p>
                    <p>- Köszönöm, Simonkám, de a párbajból semmi sem lesz...</p>
                    <p>- Hogy-hogy?</p>
                    <p>- Nem akarok párbajozni? Ahelyett...</p>
                    <p>- Ahelyett?</p>
                    <p>- Ahelyett elmegyek Fodor néniékhez s megkérem a leányt...</p>
                    <p>- Hohó! - ugrott fel Czompó szerkesztő. - Nem úgy van, barátocskám s e
                        tekintetben meg­nyug­tatlak, hogy súlyos tévedésben vagy. Mert, kérlek
                        szeretettel, - kiabált izgatottan - aki úriember, téged pedig annak
                        tartalak, annak illenék tudnia, hogyha megsértek egy úrileányt,
                        modortalanságomat nem expiálhatom olyforma könnyelműséggel, hogy odamegyek
                        és meg­kérem azt a leányt. Ez, - enyhén szólva - fokozott tapintatlanságra
                        vall...</p>
                    <p>Fehér Pista rákiáltott:</p>
                    <p>- Ülj vissza már és ne hadarj itt zöldeket! Én nem azt mondtam, hogy megkérem
                        a leány kezét, hanem hogy bocsánatot kérek tőle. És pedig mindazok
                        jelenlétében, akik velem együtt voltak ott az iskolakert kapujában...</p>
                    <p>Czompó Simon abban a pillanatban nem volt többé ideges. Visszaült s nagy
                        szeretettel nézett az elnök barna szemébe:</p>
                    <p>- Látod, így már más. Ez a lépésed valóban úri felfogásra vall. Még ma este
                        közlöm Fodor Bandival, hogy ne molesztáljon hiába.</p>
                    <p>- Simon - mosolygott rá Fehér Pista. - Úgy-e, tetszik neked az a leány?</p>
                    <p>- Szavamra, eltaláltad - lélekzett egy igen mélyet Czompó. - Sőt most már
                        megvallom neked, mint dzsentleménhez illik, hogy időközben én akartam tőled
                        elégtételt kérni. Fodor néni mind­azonáltal leintett s a leány is
                        könyörgött, hogy ne csináljak botrányt! Hogy mit szólnának hozzá az
                        emberek... Ennélfogva olyan értelemben utasított a néni, hogy legyek
                        türelemmel, amíg megérkezik a fia... Egyszóval, mint láthatod, most már
                        mindent elmondtam neked. Az ördög hordana el engem, hogy mindig előre
                        kotyogok ki mindent!... Nos, mit szólsz hozzá, csaknem kardélre álltunk ki
                        egymás ellen? Mi lett volna mindebből?</p>
                    <p>Fehér Pista így felelt:</p>
                    <p>- Tebelőled, Simon, mindenesetre hulla lett volna. Csak ne ágaskodj, hanem
                        figyelj ide keveset! Én tanultam vívni, te pedig azt sem tudod, milyen
                        formája van a kardnak. De meg­nyugtatlak, hogy mi ketten sohase
                        párbajozhattunk volna...</p>
                    <p>- Miért, kérlek alássan? - ütődött meg Czompó Simon.</p>
                    <p>- Azért, mert a párbaj pénzbe kerül s az orvost is fizetni kell, neked pedig
                        egy vasad sincs e pillanatban.</p>
                    <p>Czompó magyarázkodni próbált, hogy bármilyen hervadt is pénzügyileg és
                        pillanatnyilag, mindazonáltal anyagiakban még tudott volna előkaparni
                        annyit..., de Fehér Pista rászólt:</p>
                    <p>- Mehetünk!</p>
                    <p>S előkereste kalapját, meg az ezüstfogantyús sétabotot.</p>
                    <p>Mikor a Tompa-szobor mögött haladtak el, éppen a harmadik csapatnak
                        csengettek. Alkonyo­dott s az iskolakert koronás juharfáira lilán-lengő
                        párák ereszkedtek. A kollégium előtt Barla Jóskát pillantotta meg a
                        jogászelnök, amint Kóréh Laci társaságában igyekezett hazafelé.
                        Megállította:</p>
                    <p>- Hohó, Jóska! Hát te is diák lettél?</p>
                    <p>A mendikáns haptákban állt meg a jogászvezér előtt s nagy tisztelettel nézett
                        föl:</p>
                    <p>- Igenis, Fehér úr, kérem szépen...</p>
                    <p>- Jól van, Jóska. Csak aztán igyekezz, hogy szégyent ne hozz a falunkra. Majd
                        megkérdem a tanár urakat, van-e már szekundád?</p>
                    <p>- Nincs, Fehér úr, kérem szépen - mondta az apró diák, mialatt nagyokat
                        nyelt.</p>
                    <p>Fehér Pista helyeslően bólintott, barackot nyomott a mendur kobakjára s
                        tovább ment a konvik­tus felé. Barla Jóska pedig hazafelé sietett Kóréh Laci
                        barátjával egyetemben. A Templom-köz sarkán elváltak, miután még egyszer
                        megfogadták, hogy örömben, bánatban sohasem fogják elhagyni egymást.</p>
                    <p>Barla Jóska továbbment a félhomályban s öt-hat házat elhagyva, befordult
                        jobbra, a Vitkóczy-ház fakapuján. A három szoba közül a középsőben lakott
                        két nagyobb diákkal: Zólyomi Barna a hatodik, az öccse, Zólyomi Miklós pedig
                        a harmadik osztályba iratkozott be ezen az őszön.</p>
                    <p>Ahogy belépett a szűk szobába, az összefaragcsált asztalon égett már a talpas
                        petróleumlámpa s valami öt korosabb diák tanácskozott odabent. A két széken
                        meg az ágyakon ültek, ciga­rettáz­tak, vitatkoztak. Barla Jóska némi
                        szorongással lépett be, mert nyolc óra is lehetett talán, édesanyja pedig
                        igen-igen megkérte annakidején Zólyomi Barna urat, hogyha nem fogadhatja is
                        meg nevelőnek, mert annyi pénze nincsen, de azért legyen szíves némi
                        figyelemmel lenni Jóskára: megtanulja-e majd a leckét s esténkint nem
                        csatangol-é el későre az utcán? De külön­ben is a legidősebb diáknak, mint
                        kamarafőnöknek, jogában volt megfenyegetni a mendurt, ha megfeledkezett
                        volna akár a köteles tiszteletről, akár a megfelelő szorgalomról.</p>
                    <p>Barla Jóska ijedt kis rezzenéssel lépett be s félénken köszönt, ám Zólyomi
                        Barna úr nagy meg­lepetésére így szólt hozzá:</p>
                    <p>- Te Jóska, éppen arról beszélünk, hogy holnap reggel lesz az első
                        brugóosztás s a mi brugóinkat majd te fogod hazahozni.</p>
                    <p>- Igenis, Zólyomi úr - mondta rá a mendikáns, mialatt feszesen állt meg az
                        ágya végében.</p>
                    <p>Zólyomi úr így folytatta:</p>
                    <p>- Minden hetedik brugó a tied lesz s mivel a magadén kívül ötünk brugóját
                        fogod elhozni, a hetedik osztásnál összesen hat brugód lesz a sajátoddal, öt
                        brugót eladhatsz s a pénz a tied marad...</p>
                    <p>- Igenis, Zólyomi úr - felelte szolgálatkészen Barla Jóska.</p>
                    <p>Azok aztán egyébről kezdtek beszélni, Barla Jóska pedig újabb zavarral
                        húzódott föl az ágyára, ahol két nyolcadgimnázista diák ült már. Örült, hogy
                        most már valami kis keresete lesz s elhatározta, hogy ezt még holnap megírja
                        az édesanyjának. De a gondolat, mimódon szállít el ő majd a kollégiumból
                        hazáig egyszerre hat nagybőgőt, újabb szorongással töltötte el.
                        Kérdezősködni nem mert, attól félve, hogy megint fel talál sülni, mint a
                        kániszmerda óta annyi mindenféle új dologgal. De akkor belépett Tengely
                        Orbán hittanhallgató úr, Korpa egyik kebelbarátja, ki a szemközti szobában
                        lakott. Tengely Orbán pocakot kezdett már ereszteni s olyan hosszú
                        meggyszára volt a pipájának, hogy magától nem is tudott rágyujtani, hanem
                        ilyen alkalmakkor valami lencsést kiáltott be az utcáról, aki aztán a kellő
                        szubordinációval oda­tartotta neki a fidibuszt.</p>
                    <p>Tengely Orbán ezúttal is pipázva lépett be, hervatag kájzerben. Öblös pipája
                        elért a térdéig. Így kezdte:</p>
                    <p>- Hallom, hogy brugóról van szó. Ez az ádáz mendur talán kihozhatná az
                        enyémet is...</p>
                    <p>Barla Jóska lecsúszott az ágyról s haptákba teremtette magát:</p>
                    <p>- Igenis, Tengely úr, kérem szépen...</p>
                    <p>Tengely Orbán csak úgy a szeme sarkából pislantott, hogy megértette a
                        választ. Kicsit el­pöfékelt még, aztán nagy lelki békével
                        visszahúzódott:</p>
                    <p>Tehát most már hét brugó összesen! S Barla Jóska úgy érezte, hogy holnap
                        reggel vagy össze­roskad, vagy talán ott fogja kiadni lelkét a teméntelen
                        brugók alatt. De azért nem kérdezős­ködött. Inkább kész lett volna
                        meghalni.</p>
                    <p>A vendégdiákok nemsokára fölkerekedtek s velük tartott Zólyomi Barna úr is.
                        Valamelyik csapszékbe kukkanthattak be, mert előzően a Kürtről meg az
                        Aranyszarvasról beszélgettek egymásközt. Otthon csak a kisebbik Zólyomi
                        maradt, aki leült a lámpa mellé, elővette a latin szószedetet meg a szótárt
                        s szavakat keresgélt benne. De munkaközben odaszólt még a mendikánsnak, aki
                        vetkezni kezdett:</p>
                    <p>- Készen vagy a holnapi leckével, Jóska?</p>
                    <p>- Igenis, Zólyomi úr. Tudom a latint meg a földrajzból a bevezetést.</p>
                    <p>Lefeküdt s magárahúzta a paplant, fülig. Aludni szeretett volna a
                        félhomályban, de nem tudott. A hat brugó s ráadásul sajátja, a hetedik,
                        amelyeket holnap reggel hazáig kell majd elcipelnie, elkergette szeméről az
                        álmot. Nagy bajában annyira nekikeseredett, hogy egyszer csak rücskölni
                        kezdett a paplan alatt. Most már nem bánta volna, ha sohasem hozza be
                        Patakra az édesanyja. A pénz is megmaradt volna s őt sem érné a sok
                        bántalom. Lett volna belőle ács, mint a nagybátyja. Úgyis megélt volna s nem
                        hagyta volna el kis testvéreit sem... És sírdogált, sírdogált magának.</p>
                    <p>A fojtott piszmogásra azonban figyelmes lett a kisebbik Zólyomi. Egyszerre
                        felállt, odament az ágyhoz s felrántotta a paplant:</p>
                    <p>- Hát téged mi lelt?</p>
                    <p>- Nem tudom - szepegett Barla Jóska, mialatt könnyei sebesen hulldogáltak az
                        arcán. - Haza akarok menni... Itt senki se szeret engemet...</p>
                    <p>Zólyomi ingerült lett:</p>
                    <p>- Ostoba vagy! Látszik, hogy most kerültél be faluról. Bántott valaki?</p>
                    <p>- Nem tudom... Nem tudom... - törölgette szemét a mendikáns.</p>
                    <p>- Hát akkor miért mondtad, hogy senki se szeret?!</p>
                    <p>- Azért, kérem szépen, mert én nem bírok el hét brugót egyszerre.</p>
                    <p>- Már hogyne bírnád el, hékás! - szólt rá bosszúsan a másik. - Hát én hogy
                        bírtam el két évvel ezelőtt?! Hát a többi mendur hogy bírja?!</p>
                    <p>De Barla Jóska tovább sírdogált. Felült az ágyában, csaknem könyörgött:</p>
                    <p>- Zólyomi úr, kérem szépen, az édesanyám meghal, ha megtudja... Ne tessék
                        haragudni rám, Zólyomi úr, én mindig szót fogadok maguknak, de én nem bírok
                        el hét nagybőgőt... Mert, kérem szépen, minálunk odahaza, ha lakodalom van,
                        a nagybőgős alig bírja el a hátán a brugót... Csak szuszog, oszt káromkodik,
                        hogy milyen nehéz, pedig csak egyet húz, oszt nagy ember is hozzá...</p>
                    <p>De itt abba is hagyta a kesergést Barla Jóska, mert a kisebbik Zólyomi
                        egyszerre nevetni kezdett. Nevetett, nevetett, de úgy, hogy talán az utcára
                        is kihallották. Aztán, amikor már kedvére kikacagta magát, odalépett Barla
                        Jóskához, aki szétnyílt szemmel bámult föl rá s azt mondta neki széles
                        kedvében:</p>
                    <p>- Ja, de szamár vagy te, öcskös! Hiszen a brugó nem nagybőgő, hanem kenyér!
                        No, feküdj csak le, oszt aludj! Látszik rajtad, hogy falusi csiszlik
                        vagy...</p>
                    <p>A mendikáns megnyugodva bújt visza az ágyba s másodszor is fejére húzta a
                        pokrócot. Szégyelte a dolgot, hogy már megint ennyire megjárta. S föltette
                        magában, hogy ezentúl óvatosabb lesz s inkább nem árulja el magát. Egy
                        darabig elfülelt még a paplan alatt s hallotta, hogy Zólyomi tanulás közben
                        többször felkuncog. Gondolta mindjárt, hogy reggelre az egész udvar tudni
                        fog mindent, talán eljut a másodgimnázisták fülébe is. Egy ilyen eshetőségre
                        megrémült, mert tudta, hogy akkor örök időkre csúfolni fogják a
                        nagybőgővel.</p>
                    <p>Gyötrődve aludt el.</p>
                    <p>Jókor reggel a nagyobbik Zólyomi verte föl. Barla Jóska felpattant, gyorsan
                        felöltözött, előkapta a lavórt, kiszaladt az udvarra, a szivattyúskútnál
                        megmosakodott, visszaszaladt a lavórral és akkor megindult trappolva a
                        kollégium felé.</p>
                    <p>A kollégium udvarán akkor nyilaztak végig az első napsugarak s a gömbakácok
                        közt verebek csiripoltak. Odébb, a küldöttségi-szállás sarkában, már vagy
                        hatvan mendur zajongott, mások loholva sereglettek befelé a nyugati és
                        keleti kapun, ismét mások a Kutyaszorító felől kezdtek előszivárogni. Barla
                        Jóska is odaállt a zsivajgó hadba, amelyet egyre duzzasztottak a később
                        beszáguldott mendikánsok. Lehettek már száznál többen, mikor a főiskola
                        órája élesen csapta el a hat órát. A kollégium homlok-folyosója felől abban
                        a pillanatban felbukkant tiszteletes Farkas István szénior úr, amint
                        méltóságteli tartással közeledett a mendurok felé. A lencsés-tábor egyszerre
                        megcsillapult. A szénior mögött otthaladt az egyik iskolaszolga is, János
                        főpacal, hasonló tartással, mint a szénior úr.</p>
                    <p>A mendikánsok utat nyitottak, János főpacal kinyitotta a lelakatolt ajtót, a
                        szénior pedig felállt az ajtó küszöbére, noteszt vett elő s olvasni
                        kezdett:</p>
                    <p>„Korpa János...”</p>
                    <p>Sivító hangon kiáltott egy mendikáns:</p>
                    <p>- Jelen!</p>
                    <p>A főpacal, onnét belülről, frissen sült, piroshéjú brugót nyujtott ki az
                        ajtón. A brugót elkapták az előlállók s egymás feje fölött, kézről-kézre
                        adták a Korpa János mendurjáig. Aztán jöttek a többiek: „Győry György,
                        Pecsenye Pál...”</p>
                    <p>A brugók most már szinte repültek.</p>
                    <p>Barla Jóska ott szorongott zajongó mendurtársai között s szívdobogva
                        vigyázott a névsorra. Azt már tudta, hogy a negyedéves teológusok után a
                        negyedéves joghallgatók következnek és így lefelé, a mindenkinél utolsóbb
                        konyákig. Talán az ötödik percben a Tengely Orbán nevét hallotta, amire
                        elkiáltotta magát:</p>
                    <p>- Jelen!</p>
                    <p>Megvolt az első brugó. Ropogós, frissillatú kenyér.</p>
                    <p>Attólkezdve is lábujjhegyen fülelt. A brugók egyre szaporodtak. Amire őreá is
                        rákerült a sor az I. B-osztályban, egynegyednyolc is elmult.</p>
                    <p>A brugókat egymás fölé rakva, alul átfogta a két karjával s megindult a
                        Rákóczi-utcán. Bizonytalanul ment, mert a legfelső kenyér a homlokáig ért s
                        így többször kellett jobbra és balra kukkantgatni, hogy bele ne ütődjön
                        valakibe a járdán. Az utca tulsó felén s előtte és utána éppúgy szuszogtak a
                        mendurok a brugók terhe alatt.</p>
                    <p>Barla Jóskát, ahogy befordult a kapun, az udvaron ott várta már a
                        Vitkóczy-háznak mind a hat nagydiákja. Jóska a brugók mögül nem láthatta
                        őket, csak akkor veresedett fülig, mikor azok kötekedve kiáltottak föl:</p>
                    <p>- Birod a nagybőgőket, mendur?</p>
                    <p>A mendur a tornácon álló mángorlóig tipegett el a brugókkal s ott
                        nagyóvatosan lerakta őket. Piros volt a cipeléstől, de a restelkedés miatt
                        is, hogy a kisebbik Zólyomi így elárulta az ő tudatlanságát. A nagydiákok
                        még mindig rajta nevettek. Ám akkor hozzálépett Tengely Orbán s vállon
                        veregette:</p>
                    <p>- Nem baj, öcsém. Amikor mendurnak hozott be az apám, én is bőgőnek néztem a
                        brugót. Majd ha megnősz, a tiédet is a mendur hozza. Mert ez a rend,
                        öcsém!</p>
                    <p>Szólt s bicskáját ott helyben nekikanyarítván az első brugónak, úgy
                        bepofázott belőle, hogy fülig dagadt a félarca.</p>
                    <p>Barla Jóska pedig megvigasztalódott, hogy mégsem olyan nagy az ő csúfsága.
                        Bizonyos, hogy más mendurtársai is beleestek ebbe a tévedésbe. Először jót
                        evett a kenyérből s azután táskába rakta könyveit, mert a nyolc órából alig
                        hiányzott tíz perc.</p>
                    <p>A Rákóczi-utcán akkor már mindenfelől lencsések s felsőgimnázisták igyekeztek
                        a kollégium kapujának. Mások az iskolakertből sereglettek elő, vagy a
                        Szemere-utcából, a Fellegvár irányá­ból siettek fel az iskolába. A kollégium
                        udvara száz-száz diáktól zsongott: egymást kérdezgették, a tantermekbe
                        gyülekeztek, vagy János főpacalt lesték, mikor csendít rá a be­menőre? Koch
                        János, akitől a hivatalával járó dignitást még a legkonokabb iskolakerülő
                        sem tagadhatta el, már vagy öt perce álldogált a küldöttségi-szállás
                        sarkában, a kisharang alatt s félszemmel az iskolaórát leste. János bácsit
                        nem egyszer megkörnyékezték már a nagyobb fikák, hogy három, de legalább két
                        perc haladékot adjon nekik, ám a főpacalt lehetetlen volt meg­vesztegetni.
                        Karakter volt ő minden vonatkozásban, aki harminc esztendő óta sok
                        tekin­téllyel bástyázta körül az elődeiről ráháramlott hivatalt. Mihelyt a
                        nagymutató a II-sre fordult, abban a szempillantásban megrántotta a csengő
                        kötelét.</p>
                    <p>Az udvaron meg a folyosókon végighasított a takarodó. Egy-két perc alatt üres
                        lett minden. S egy-két perccel később a tanári-várószoba felől felbukkant
                        Zsoldos Beni bácsi, amint vékony botjával kopogva kocogott serényen az V-ik
                        osztály felé. Néhány lépésre követte őt széles járásával Tuberó bácsi, aki
                        görög órára ment a VIII-ikba, ahol is lészen majd rövidesen nyöszörgés,
                        valamint fogaknak csikorgatása. Mert pápaszemen át is rövidlátó volt már a
                        nagytudományú professzor úr, de azért sok lelki nyugalommal őrködött, hogy
                        az agyafúrt banda Homér csatáktól dübörgő lapjai közé be ne csúsztathassa a
                        „füstös”-t. A professzor úrral történt az a hihetetlenül hangzó eset, hogy
                        tavaly, amikor két hétig helyettesítette az ötödikben a gyöngélkedő Zsoldos
                        tanár urat, a pódiumra szólította az egyik ipsét s így szólt hozzá:</p>
                    <p>- Ragozd el a sum igét, te gazember!</p>
                    <p>A „gazember” ragozni kezdett:</p>
                    <p>- Sum, sus, sut...</p>
                    <p>Tuberó professzor úr szeme gyilkos örömmel csillant meg a pápaszem
                        mögött:</p>
                    <p>- Summus, suttis, suttyurunt... Mars be, te gazember!</p>
                    <p>...Öt perc mulva temetői csönd hallgatott már az udvaron, a boltozott
                        folyosókon s a főiskola egész területén. Csak a nap vert szikrázó fénnyel,
                        de már erőtlenül. A kollégium palateteje csillogott s az iskolakert jávorfái
                        egy-két levelet ejtettek az áhítatos csöndben. Egy-egy maródira készült diák
                        bukkant fel a kórház felől, akit a főiskolai orvos úr kilódítván az ajtón,
                        most enyhe búval kullogott az osztály felé.</p>
                    <p>Csönd volt, csönd. A főkapu előtt teológusok meg jogászok kezdtek
                        felgyülekezni apránkint. Akiknek órájuk kezdődött, felhúzódtak az
                        elsőemeleti szárnyfolyosóra, akik pedig óráról szállingóztak lefelé,
                        megálltak a főkapuban. Tizenegy óra körül már csoportokban beszél­gettek úgy
                        itt, mint szemközt, az iskolakert kapujában. Olykor átkiáltottak egymásnak
                        valamit s nevettek utána. Dél körül volt már, amikor Újhely felől feltűnt a
                        személyszállító omnibusz s mialatt verejtékezve hajigálta magát a három ló,
                        a kocsis belefújt a kürtjébe. A kürtszó végig­szállt az utcán, az omnibusz
                        eldörgött az Aranyszarvas irányába, miközben jogászok és teoló­gu­sok
                        hosszan néztek el utána: nem akad-e valami ismerős a porral bevont utasok
                        között?</p>
                    <p>Ott álltak az akadémisták. A teológusok kájzerben nagyrészt, egy-kettő
                        csizmásan, magyar ruhában s pipáztak, vagy zsebre-süllyesztett tenyerekkel
                        támasztották a falat. A jogászok viszont sétapálcáikra megdőlve álltak ott,
                        fesztelen tartásban, hanyag eleganciával, öltözék tekintetében a legfrissebb
                        divatnak hódoltak, minélfogva búrkalapot viseltek, mialatt a teoló­gusokat e
                        tekintetben a széles karimák, hellyel-közzel a csókakalapok jellemezték.
                        Álltak ott rátartian, kényesen. De ezen a napon sem menyecske-asszony, sem
                        hajadonleány nem mutat­kozott semerre... Ők mindazonáltal úgy maradtak,
                        kicsit kihívó állapotban, egymásnak tetszelegve. Már csak megszokásból
                        is.</p>
                    <p>De hirtelen megmozdultak. A Kutyaszorító felől egy különös alak bukkant föl s
                        errefelé tartott. Ahogy meglátta az utca két szélén a két csoportot, először
                        megállt, habozott, de aztán csak nekivágott az utca közepének. A diákok
                        ingerkedve kiabáltak eléje:</p>
                    <p>- Csigi! Csigorin!</p>
                    <p>Az pedig jött, az utca közepén. Szokatlan figura volt. Kurta lábakkal,
                        kifordult cúgos cipőben, rajta rövid bornyúlopó, a fején tornyos
                        báránysüveg, széles, tömpe orral s összenyomott arcában két ijedt szem
                        forgott. Amikor meghallotta, hogy eléjekiabálnak, összehúzta magát s úgy
                        próbált elsurranni Újhely felé. Aközben minden lépésénél dobbant a vasbotja.
                        Jobbról-balról röpködött feléje:</p>
                    <p>- Csigorin! Csigrász!</p>
                    <p>A rongyos alak, mikor a két csoport közé ért, hirtelen megfordult, kivágta a
                        mellét, vastag, zsíros száját lehúzta s kicsit sunyin nézett végig a
                        diákokon. Aztán visszakiáltott rekedt fenyegetőzéssel:</p>
                    <p>- Aljas banda! Mit turbáltok alattam?</p>
                    <p>Azok hahotáztak s szamárfület mutattak neki:</p>
                    <p>- Zsíros pirítós! Csig-rá-ász!</p>
                    <p>- Csigo-ri-i-in - nyujtotta el valamelyikük keserves-kacskaringóban.</p>
                    <p>Csigorin végigmérte őket, leírhatatlan dölyffel. Aztán visszafordult, rántott
                        egyet a vállán s nagy méreggel vágott neki a Szemere-utcának. Egész kórus
                        zengett a kótya peregrinus után. Az visszanézett mégegyszer s feneketlen
                        dühvel lógatta a vasbotot.</p>
                    <p>Aztán eltűnt.</p>
                    <p>...Koch János tizenkettőre csengetett. A gimnázisták zajongva tódultak kifelé
                        a tantermekből.</p>
                    <p>Ám ugyanakkor megrengett a kollégium épülete. Mert az észak felé néző
                        másodikemeleti diákszobában dalolni kezdett valaki. Soha ilyen hangot!
                        Mintha a főiskola százados pincéiből tört volna fel mély morgással, aztán
                        egyszerre széttárult dörgő basszusban, átzúgott a folyosó­kon, megrázta a
                        kétméteres kőfalakat. Hirtelen fölcsapott szilajul, mennydöngetőn:</p>
                    <p>
                        Mély a Rima, zavaros, ha megárad: Rima partján búsúlok én
                            utánad...
                    </p>
                    <p>Teológusok, jogászok a kollégium északi sarka alá sereglettek, a széles
                        aszfaltra. A kitóduló felsőgimnázisták, aztán a mendurok nagy zajgassál
                        rohantak arrafelé, de ott elcsöndesedtek valamennyien. Szívdobogva
                        figyeltek, égnek emelt arccal, mialatt odafent zengett-zengett az
                        épületszárny:</p>
                    <p>
                        Zúgva jönnek, zúgva mennek a habok, De én csak a Rima
                            partján maradok...
                    </p>
                    <p>Korpa búsulhatta el magát egy keveset odafent, mert az ő hangja volt a hang.
                        A két sort megismételte s akkor elhallgatott.</p>
                    <p>Lent ugyanakkor száz tenyér csattant meg s száz torok kiáltotta:</p>
                    <p>- Éljen Korpa János! Éljen Korpa bácsi!</p>
                    <p>Korpa kinézett az ablakon. Ingre vetkezve, széttúrt hajjal. Aztán köpött
                        egyet. A köpet kinyujtott ívben repült lefelé s a diákok jobbra-balra
                        menekültek alóla. Aztán csappant egyet a járda... De milyet!</p>
                    <p> </p>
                </div>
            </div>
         <div type="chapter">
                <head>HARMADIK FEJEZET,</head>
             <div type="chapter">
                    <head>melyben említés tétetik a pataki leányokról és a Vitkóczy-udvar
                        melankólikus hangulatáról. Újból szó lesz a nehéz mendur-sorsról, a
                        kórus-introistusról, meg az iskolakerti őszről. Gutmán úr e fejezetben élvez
                        a pénzéért.</head>
                    <p>Az imateremben már vagy másfélórája próbált a vegyeskar.</p>
                    <p>Az ének- és zenetanár úr kissé morózusan állt a pulpitus mellett. A két
                        basszusfach már meg­lehetősen vitte volna a magáét, de a tenor II., a
                        cibere, még ingadozott s egyre-másra kicsúszott az ütenypálca alól. A cibere
                        magatartása bosszantotta a tanár urat s nem szabad megütközni rajta, ha
                        végül kifakadt:</p>
                    <p>- A tenor II. kaparja ki füléből a vattát, mert úgy megpallak, aljas
                        mendurhad, hogy arról kódultok másfélhétig!</p>
                    <p>A mendikánsok kinyujtott nyakkal figyeltek föl. A tanár úr pedig
                        ütenypálcájával megérintvén a pulpitust, megadta az alaphangot mind a négy
                        fachnak, aztán fölterjesztette két karját, mintha az égbe akart volna
                        fölszállani:</p>
                    <p>- Bőrcserző vargák, idetartani a fülkagylót!</p>
                    <p>S lecsapott az ütenypálcával. A tenor I. lencsései abban a pillanatban
                        felvisítottak, mint a tátogó fecskefiókák:</p>
                    <p>
                        Itt a próba, az utolsó Nagy próba...
                    </p>
                    <p>Egyszerre beleavatkozott a basszus I. is:</p>
                    <p>
                        ...nagy próba...
                    </p>
                    <p>A második sornál belecsendült a tenor II., a még mindig bizonytalan cibere,
                        hogy a sor követ­ke­ző felében beledörögjön lenyomott ádámcsutkákkal a
                        basszus II. is, mint az égiháború zengése:</p>
                    <p>
                        Jön az orosz, jön az orosz, Itt is van már valóba...
                    </p>
                    <p>„Valóba!” - csapta rá kacskaringó-cifrában a tenor I.</p>
                    <p>Zúgott-zengett a 49-es riasztó ének. A mendikánsok sipítozva vitték, a
                        felsőgimnázisták aláfestették a vezérszólamot, miközben teológusok és
                        jogászok mély basszusban horkantak föl alulról. Tornyosodva szállt,
                        kavargott és rengett a harcidal, a mennyezetnél összekeveredett és
                        szétcsapott a teremben, mint az utolsó ítéletre ébresztgető harsona... Az
                        ütenypálca azonban hirtelen lekoppant s a tanár úr ugyanakkor bosszúsan
                        kiáltott a tenor II. felé:</p>
                    <p>- Halt! A cibere megint fisztulában akar csaklizni!</p>
                    <p>Megszeppent csönd támadt. A tanár úr kimondta a szentenciát:</p>
                    <p>- Sajnos, harmadosztályú utasnépséggel nem lehet művészetet produkálni. Most
                        oszolhattok, szellemi csiszlikek - szólt a mendurok felé, - de ha a
                        legközelebbi órán egy falshang lesz itt, mind hazakergetlek a fatornyos
                        hazátokba, podlupkát enni... Mars, guzikenőcsösök!</p>
                    <p>A lencsések nagy zajjal oszlottak szét s követték őket az akadémisták is,
                        egymással beszél­get­ve. Ki erre, ki arra. A tanár úr, ahogy magára maradt,
                        odalépett a pódiumon levő zongorához, leült, ujjai végigfutottak a
                        billentyűkön, aztán kieresztvén baritonját, eljátszotta egy
                        sajátszer­ze­ményű kurucnótáját. Szíve megenyhült az ének szilaj bánatától s
                        akkor fölállt. Tömzsi alakjával, imbolygó busafejével ő is lefelé indult a
                        lépcsőkön, mialatt eltűnődve dúdolgatott maga elé.</p>
                    <p>A főkapunál meglátta Barla Jóskát, amint egy társával tanácskozott
                        valamin:</p>
                    <p>- Melyikbe tartozol, testvér?</p>
                    <p>Barla Jóska vigyázzba húzta magát s restelkedve mondta:</p>
                    <p>- A ciberébe, kérem szépen, tanár úr...</p>
                    <p>- Hát gyengén szuperáltok, testvér, - s fesztelenül pattintott az ujjain. -
                        Legközelebb nyakatok közé sózok az ütenypálcával... nagy trógerek vagytok,
                        testvér!</p>
                    <p>Barla Jóska maga is érezte, hogy a tenor II. sok fogyatkozással küzd még,
                        tehát egyet szítt az orrán. Aztán hazafelé indult, a Vitkóczy-udvarnak.</p>
                    <p>Nyárvége volt még, fülledt délután. De az ég hamukékjén mindig többször
                        suhantak át azok a villanásszerű hideg fények, melyek az ősz közeledtét
                        jelezték. Az iskolakertben félcsupaszon álmodoztak a juharfák s a
                        Sátorhegyek felől - különösen estetájt - halk neszben húzott végig egy-egy
                        hűvösebb áramlat. Mintha az ősz sóhajtott volna egy mélyet a Beszkidek
                        tetejéről. S minden túlvilági sóhajtásra megcsördültek a fák levelei s
                        karikában hulldogáltak a kanyargó utacskákra. A vár három bástyája szinte
                        izzott a nap rezes sugarai alatt, ha fáradt fejét lehaj­totta már a
                        Gombos-hegy vállára. Érezte mindenki, hogy ez már utolsó erőlködése a
                        nyárnak.</p>
                    <p>S talán ezért is volt, hogy a Rákóczi-utcán végig alig volt ablak, amelynek
                        nyitott szárnyában ne piroslott volna egy cserép muskátli, vagy egyéb
                        csalogató virág. S a virágok fölött csaknem minden ablakból egy-egy
                        kisasszony mosolygott, aki talán utoljára könyökölt ki édes arccal. Mertha
                        egyszer bezárul az ablak, tavaszig nem lehet többé kikönyökölni. A nyíló
                        ablakok alatt egy-egy jogász, elvétve teológus álldogált s beszélgetett
                        fölfelé a kisasszonyhoz. Bizonyára fölötte érdekes dolgokról, mert a
                        kisasszonyok többször felkacagtak. Mosolygott minden ablak és az utca
                        végig.</p>
                    <p>A Templom-köz felől Fehér Pista tűnt föl a bikanyakú s mellben-horpadt Czompó
                        szerkesz­tővel. Czompó élénk gesztusokkal magyarázott valamit, de a
                        jogászelnök alig figyelt rá. Ahelyett a virágos ablakokat tartotta szemmel s
                        már tíz lépésről kalapot lendített:</p>
                    <p>- Kezét csókolom, Ilonka!</p>
                    <p>- Csókolom a kedves kisztihandját! - bókolt utána Czompó is.</p>
                    <p>A kislány mosolyogva intett feléjük olyankor.</p>
                    <p>Barla Jóska megfordult s a jókedvű jogászelnök után nézett el sokáig, aki
                        sűrűn köszöntgetett föl az ablakokba. Később látta még, hogy a kollégium
                        kapujából Fodor Bandi úr, a jogászok alelnöke indult meg feléjük. Ahogy
                        találkoztak, a Fellegvárnak fordultak, békés hármasban. Barla Jóska nem
                        értette a dolgot, mert három-négy nap óta már a lencsések is tudták, hogy az
                        elnöknek párbaja lesz az alelnökkel és pedig valami leány miatt... És most
                        tessék!</p>
                    <p>Dehát nem ért rá, hogy a mások ügyein törje magát. Ahelyett benyitott az
                        Eperjessy bácsi boltjába s zárt-levelezőlapot kért. Írni akart az
                        édesanyjának.</p>
                    <p>Ahogy hazaért, írni kezdett:</p>
                    <p>„Kedves édesanyám! Kelt ezen levelem Sárospatakon, 190... évi szeptember hó
                        29-ikén. Tudósítom ennélfogva kedves édesanyámat, kedves édesapámat, Jancsi
                        öcsémet, Mariska húgomat és Juliska húgomat sorsom és állapotom felől. Már
                        négy hete, hogy itt vagyok, latinul is olvasok s tegnap a földrajztanár úr
                        megint megdicsért, mert jól felel­tem földrajzból. Úgyszintén tudósítom
                        kedves édesanyámat, kedves édesapámat, Jancsi öcsémet, Mariska húgomat és
                        Juliska húgomat, hogy a nyolckötetes tornakönyv nem kell, amiről multiba
                        írtam, mert a tornát nem könyvből tanuljuk. Úgyszintén még azt írom, hogy
                        nevelő se kell, mert úgyis tanulok. Csak ne féljék kedves édesanyám, mert én
                        vigyázok magamra s odafigyelek minden órán, azonfelül a húsz krajcárból még
                        megvan nyolc s ha tehetik kedves édesanyámék, hát küldjenek vagy egy
                        koronát, mert három hét mulva kiadják a szüreti vakációt, oszt haza akarok
                        menni. Útiköltség is kell, meg azonkívül venni akarok valamit Jancsinak,
                        Mariskának és Juliskának, hogy ne várjanak hiába. Én sokat gondolok haza
                        kedves édesanyámékra, de már itt is megszok­tam. Ilyen az én sorsom és
                        állapotom. Kedves édesanyámat, kedves édesapámat, Jancsi öcsémet, Mariska
                        húgomat és Juliska húgomat sokszor csókolja szerető fiok,</p>
                    <p>
                        Jóska.”</p>
                    <p>Ahogy befejezte, leragasztotta a levelezőlapot, kiszaladt az utcára s bedobta
                        a legközelebbi postaládába. Aztán visszasietett, előkereste a vallástant s
                        föl- és alájárkálván az udvaron, tanulni kezdett szavalva.</p>
                    <p>Áll a Vitkóczy-udvar ma is még! De hol a régi háziasszony s hol az egykori
                        diákjai?... Keske­nyen nyúlt befelé, elől, az utcai részen, takaros
                        borbélyműhely volt, ahol is Dobozy fodrász­segéd úr csinosítgatta a
                        joghallgató urakat, különösen ha bálba készülődtek. Főnöke Szegedy
                        fodrászsegéd úr volt s egy kis tanonc lábatlankodott naponkint a boltban,
                        akinek egyéb joga alig volt, mint szó nélkül s illedelemmel végighallgatni a
                        Szegedy és Dobozy úr hol maró, hol csattanó élceit. Mert a két segéd, mint
                        minden valamirevaló borbélysegéd általában, szellemes ember volt s a
                        kultúrált középosztállyal való közvetlen kapcsolataik révén bizonyos
                        feszte­lenségre tettek szert a társalgási modorban. Frizurájuk lángos
                        hullámokban csúcsosodott ki, hogy aztán annál szeszélyesebb omlatagban
                        simuljon a fülcimpákra, vagy enyhe fodrozatban a kurta barkó fölé. Annyi
                        különbséggel mégis, hogy míg Szegedy úr jobbfelől, Dobozy úr balfelől
                        viselte a választékot. Szegedy úr botfülű volt, ezzel szemben Dobozy úr, aki
                        élénk színpadi hajlamokat árult el, reggeltől-estig dúdolta a Bob herceg
                        áriáit. „Londonban van hejh, számos utca...” Az udvar elején apró
                        szivattyús-kút állt, alatta még apróbb kővályú. Barla Jóska itt mosdott
                        reggelenkint a lavórból, ha azonban a lavórt éppenakkor a Zólyomi-úrfíak
                        valamelyike szükségelte volna, akkor a kis kővályúból is rendbehozta magát.
                        A szomszéd ház hátsó falán, mely az udvarra szólt, egészen a tetőig örökzöld
                        futott fel, ami kissé bánkódó hangulatot kölcsönzött az udvarnak. Vitkóczyné
                        asszony lakószobája után a diákok három kamarája következett s ezek közül a
                        középsőben lakott Barla Jóska, öt forintért két hónapra. Az eresz alatt
                        padlós tornác futott el, csaknem egyszintben az udvarral s e tornácon egy
                        mángorló búsult egymagában. Szemközt pedig csenevész eperfácska
                        tétlenkedett, mert a szomszéd ház magas gerince elzárt tőle minden
                        napsugárt. Végül hármas fatartó jött az utolsó kamarával szemközt... Ott
                        léckapu kerítette be az udvart, amely azontúl is nyúlt-nyúlt, egészen a
                        kertekig. De az már az Ulics csizmadiamester tulajdonát jelentette, aki
                        preparandistákat tartott lakáskoszton. A prepák azonban nem számítottak...
                        Ulics mester maga az udvar elő­részében üldögélt naphosszat, háromlábú
                        széken s szurtos ujjaival serényen kalapálgatta a különböző kaptafákat.
                        Olykor, ha egyedül volt, sajátmagával vitatkozott fenhangon, ha pedig
                        hazajöttek a diákjai, azokkal kezdett élénk szóharcba. Lelkületére
                        határozott forradalmár volt s nem rejtette véka alá a véleményét. A
                        monarhikus kormányformával szemben eszményképe a reszpublika volt, Kossuth
                        Lajos fiával az elnöki székben egyszersmindenkorra.</p>
                    <p>Ezen az udvaron járkálgatott föl és alá nagyon sokat Barla Jóska, mialatt a
                        másnapi leckéjét darálgatta s egész életére szívébe zárta az udvart és
                        környezetét. A szomszéd ház tetejéig felfutó örökzöld a faluját juttatta
                        eszébe, hol az urasági lakok ugyanilyen fázékony zöldben dideregtek, ha az
                        urasági kertek lehullatták már lombjaikat a télreleső csendben. S az udvar
                        vége felől ugyanúgy néztek idáig a hegyek, mint odahaza is.</p>
                    <p>Ám ez sem tartott sokáig. Mert amikor Újhely felől beosont a hideg s az
                        örökzöld fázni kezdett a falon, a szobákba húzódtak be valamennyien. S
                        attólfogva vörös petróleumfénynél kellett görnyedezni a sok-sok nemzedék
                        által összefaragcsált asztal fölött. Kicsiny lyuk volt a szoba, de azért
                        megfértek benne barátsággal. Azok az idők persze elmultak már, melyek
                        emlékét csak egy versiketöredék őrizte meg:</p>
                    <p>
                        Mendikáns-koromba Ültem a kucikba...
                    </p>
                    <p>Elpusztultak már ekkor a nemes családok úrfiai, akiknek szolgálatjára egy-egy
                        szegénysorsú mendikáns-inas aludt a kucikban, mint peckás, miután előzően
                        kályhafénynél kuporogva tanult éppenúgy, mint a kényes úrfiak az asztali
                        lámpánál. Úr lett azért egyszer a mendikáns is... Barla Jóska nem pucolt már
                        csizmát az úrfiaknak, mert nem voltak többé nemes úrfiak a kollégiumban. És
                        ha akadtak is, a háziasszonyok szolgálták ki őket. De a régi világ szelleme
                        megmaradt azért több vonatkozásban. A brugókat neki kellett hazáig cipelnie,
                        téli időben az ő kötelessége volt tüzet gerjeszteni, virradatkor éppenúgy,
                        mint jókor estén s késő éjszakán, ha a nagyobbik Zólyomi úrnak algebrai
                        előkészületei közben elfogyott a cigarettája, Barla Jóska az első szóra
                        kiugrott az ágyból, felkapkodta a ruhát és szaladt-szaladt cigarettáért a
                        hóvihartól csattogó utcán. Lihegve, vörösremart füllel futott aztán vissza a
                        Központból vagy az Arany­szarvasból. Zólyomi úr csak a szemével jelezte,
                        hogy „jól van, mendur” s Barla Jóska vissza­bújhatott aztán megint az ágyba
                        azzal a jóleső tudattal, hogy Zólyomi úr a mai napon is meg van vele
                        elégedve.</p>
                    <p>Más tekintetben is fegyelem uralkodott. Barla Jóskának előbb kellett
                        megtanulnia a leckét, hogy vacsora után az asztal kizárólag a nagyobbik
                        Zólyomi úr rendelkezésére állhasson. Mert vacsora után a mendikánsnak ágyban
                        volt a helye. A szobában ilyenkor már a felsőgimná­zisták gyülekeztek,
                        teleültek széket, ágyvéget s cigarettaszó közben a napieseményeket
                        tárgyalták, amelyek szerfölött érdekesek voltak. Ilyenkor derült ki például,
                        hogy Tuberó pro­fesszor úr éppenakkor csípte ki görögből Ornstein Izit,
                        mikor a leghátulsó padban huszon­egyeztek. Izi épp az előző órán felelt,
                        tehát fogalma se volt semmiről. Ám maradt annyi lélekjelenléte, hogy
                        szomszédja orra elől elkapta a „füstös”-t s odacsapta az Iliász
                        örök­csodálatú sorai közé. Kiment a pódiumra s a füstös révén úgy fordított,
                        mint a vízfolyás. De rossz helyen kezdte folytatni, ami nyomban
                        fölgerjesztette a professzor úr gyanuját s mivel rövidlátó volt a professzor
                        úr, odaszólt Ornstein Izinek:</p>
                    <p>- Mutasd csak a könyvet, te gazember...</p>
                    <p>Izinek másodszor is volt annyi lelkiébersége, hogy a füstöst lecsúsztatta a
                        könyvből, mely aztán kiesett a pódiumra. A professzor úr orrához vitte a
                        könyvet és noha semmi bejegyzést nem bírt fölfedezni a sorok között, így
                        szólt:</p>
                    <p>- Most pedig folytasd, te gazember! De itt előttem.</p>
                    <p>Ornstein Izi holtsáppadt lett, mert a füstösért nem hátrálhatott vissza. S
                        tíz másodperc alatt teljes lőn a tragédiája. Mivel súgás után alig tudott
                        vakkantani kettőt, a professzor úr e szavakkal engedte el magától, miközben
                        ránézett a szemüvege fölött:</p>
                    <p>- Nem tudom, mimódon, de való, hogy az imént puskáztál, te gazember. Szekunda
                        helyett most nullát jegyzek neked, ami egyenértékű három szekundával. Most
                        mars be, gazember s légy rajta, hogy jövőben ne vétkezzél!</p>
                    <p>Sok hasonló dolgot tárgyaltak meg ezeken az estéken a nagyobb diákok,
                        amelyeket Barla Jóska alaposan megjegyzett magának. Máskor szerelmes
                        verseiket olvasták fel kölcsönösen, mielőtt benyujtották volna az Erdélyi
                        Önképzőkörbe szakszerű megbíráltatás végett. Olykor, ha odahaza tartózkodott
                        volna, - ez azonban ritkán esett meg - nagy pipájával benyitott Tengely
                        Orbán is:</p>
                    <p>- No, hogy vagytok, fikák?</p>
                    <p>Leeresztette magát egy székbe, pipákolt magának, lábait átvetette egymáson s
                        meghallgatta a lírai költeményeket. Néha pipaszárba mosolyogva bókolt,
                        máskor viszont egy-két rímet kifogásolt, vagy a cezura-hiány miatt voltak
                        ellenvetései. Később felállt s nagy lelki békével indult valamerre. De az
                        ajtóból még hátraszólt:</p>
                    <p>- Berzsenyit kell forgatni, attól tanulhattok kraftot... Sic itur ad
                        astra!</p>
                    <p>Barla Jóska az utolsó mondatot még nem értette akkor. Aztán elaludt zsongó
                        fejjel. Aztán, ahogy ismét felriadt, a szoba üres volt. A kisebbik Zólyomi
                        szabályosan lélekzett az ágyban, a nagyobbik Zólyomi szintén ágyban feküdt,
                        de mellette - széken - a lámpa s félhangon szavalva tanult valami verset.
                        Már vagy tizedszer mondta ugyanazt az egy szakaszt:</p>
                    <p>
                        Folydogál a Sajó, folydogál árkában, Zaj nélkül, mint aki
                            nem mer járni bátran, Olyan lassú s fáradt... Igaz, hogy már vértől és
                            könnyhullatástól Eleget megáradt.
                    </p>
                    <p>Barla Jóska a paplan alól odafigyelt a Sajóról szóló versre s annyi
                        mindenféle gondolat fordult meg a fejében, hogy utoljára összezavarodott
                        benne minden s lankadtan nyúlt el az ágyban. Odakint szél járt s az utcai
                        részben szünetlenül csikorgott a borbélytányér. Mintha meghalt emberek
                        lelkei visítoztak volna.</p>
                    <p>Azalatt pedig megjött az ősz. Mindenki várta már, de azért észrevétlenül
                        lepte meg a városkát. Egy vasárnap délután érkezett meg s ezúttal
                        visszavonhatatlanul. E vasárnap délutánon megindult a fellegek vonulása és
                        noha itt alant szélcsend volt még, a felhők alatt varnyúk dandárjai
                        kóvályogtak kétségbeesett rikoltozással. A református toronyban félóra óta
                        zúgott a két harang, hirdetvén az enyészetet. Talán temettek valakit, mert
                        siratóhangja volt a haran­goknak. Itt-ott, az utca szélén, összezsugorodott
                        levelek hevertek s egy-egy légmozdulásra fázva csörrentek tovább. Az
                        utcasarkon alig mutatkozott egy-két lélek s az is behúzott nyakkal sietett
                        odébb. A házfalak elszürkültek s azalatt szakadatlanul zúgtak a
                        harangok.</p>
                    <p>Barla Jóska e szomorú vasárnap-délutánon Kóréh Lacival beszélgetett odahaza.
                        A szemközti szobából átfűrészelt Tengely Orbán úr, amint félig felöltözve
                        hortyogott egy háromlábú díványon. Előző estén ugyanis introitusa volt a
                        kórusnak, ahol Tengely Orbán, mint a basszus II. protokántora, egy liter
                        bort szívott fel egy hajtásra. Barla Jóska is ott volt, de csak az elején és
                        csak az ablakon ácsingózva, mert később hazazavarták őket az akadémisták.
                        Mendurnak este ágyban a helye... Mivel pedig igen-igen szomorú volt ez a
                        délután, Barla Jóska és Kóréh Laci először hazagondolt a harangszóra s
                        elbeszélgettek az otthonvalókról. De aztán, hogy a pitvaron átütött a
                        Tengely Orbán úr brúgózása, Barla Jóska a tegnapesti introitust próbálta
                        lefesteni konya-társa előtt, eleven színekkel s mélységes áhítattal.</p>
                    <p>Mert nagy dolog volt az tagadhatatlanul. Mendurhadnak annyira csodálatos,
                        hogy igazság szerint nem is lehet azt úgy elmondani, amilyen szépséges volt
                        az...</p>
                    <p>Este nyolc óra körül kezdtek gyülekezni a Kürtben, annak is a hátulsó nagy
                        szobájában, amely hajmeresztő meredekről hajlik le a Bodrog fölé. Hány
                        esztendős lehet a Kürt? Kormos mester­gerendáján régi rovások látszanak,
                        melyeket még a mostani diákok apái és nagyapái véshettek oda, saját
                        kézjegybizonyságául annak, hogy ennyi és ennyi liter tartozásuk maradt,
                        amikor ki­szállván az életbe, utoljára koccintottak még egyet Patakon. S a
                        hátralékos tartozást ki­egyen­lítették aztán becsülettel. Az utolsó
                        részleteket esetleg akkor, amikor a fiaik vizsgáira jöttek be, esetleg,
                        amikor azok hátralékait kellett törlesztgetni... Vén hely volt a Kürt, a
                        mester­gerenda hieroglifái tradíciót jelentettek... Azalatt pedig
                        gyűltek-gyülekeztek kormos falai közé a kórustagok. A gerendáról két
                        petróleumlámpa viaskodott a félhomállyal, a félhomályban pedig köröskörül
                        teológusok meg jogászok ültek eldűtött könyökökkel. Ott volt néhány
                        fiatalabb professzor is, az asztalfőn az ének- és zenetanár úr, a kórus
                        lelke, aztán Korpa János, mint örökös tiszteletbeli tag, Pecsenye Pál, Topa
                        Péter, Süveges, a jónevű tárogatós, aztán Bunkó, a tenor II. protokántora, a
                        hanyagkülsejű Séra, ugyanaz, aki tavaly át akart bújni a kollégium
                        betonhidacskája alatt. A kályha mellett Fehér Pista üldögélt s Fodor Bandi
                        alelnöktársával beszélgetett valamiről. Egy pesti újságíró is belebotlott a
                        társaságba azzal, hogy az introitus lefolyásáról szenzációs riportban fog
                        beszámolni lapjának. A „szerkesztő úr”-at a tanárelnök úr oldalán tisztelték
                        meg hellyel s természetes, hogy Czompó Simon hely­beli szerkesztő és Orémusz
                        színházi referens közvetlenül mögötte helyezkedtek el kétfelől. Mialatt a
                        fővárosi sajtókapacitás az egyre özönlő diákokat figyelte, Czompó és Orémusz
                        hátulról szolgáltak neki fölvilágosítással s aközben „kolléga úr”-nak
                        szólítgatták.</p>
                    <p>Már fülledt volt a levegő s a homlokokon gyöngycseppek jelentkeztek, amikor
                        felállt egy kájzeros nyurga diák. Kóta Lajos volt, a kórus ifjúsági elnöke.
                        Csönd állt be. Az elnök néhány szerény szóval magyarázta meg, hogy a kórus
                        életében ez az esztendő a százhuszonnegyedik immár s jókedvet, szerencsét
                        kívánt e százhuszonnegyedik esztendő munkájához is. Éljent kiáltottak és
                        ittak rá.</p>
                    <p>De ugyanakkor az U-alakú asztalsor sarkán, az asztaltetőn állt már Tengely
                        Orbán, a basszus II. protokántora. Két markában kupa, hántatlan fatörzsből,
                        Csokonai tiszteletére nevezve el. Egy liter tüzes borral. Valaki elkiáltotta
                        magát:</p>
                    <p>- Halljuk!</p>
                    <p>Tengely Orbán szó nélkül bajusza alá emelte a kupát s inni kezdett az asztal
                        tetején. Abban a szempillantásban az egész kórus felállt s már harsant az
                        ének:</p>
                    <p>
                        Tengely Orbán iszik most, Annak örvendezzünk most!
                    </p>
                    <p>Tengely Orbán ivott. A kórus pedig zengett, mialatt egyesek tenyerükkel
                        csapták ki a taktust:</p>
                    <p>
                        Le, le, le fe-né-kig... Le, le, le fe-né-kig... Le, le, le
                            fe-né-kig...
                    </p>
                    <p>Tengely Orbán két markában szabályosan emelkedett fölfelé a kupa talpa, a
                        vízszintesből már följebb szállt, karban zúgott ezalatt a fenékig való
                        bíztatás, a tenyerek ütemre csattogtak már, itt-ott éljenezni kezdtek,
                        Tengely Orbán pedig nyeldekelt az asztaltetőn. Kimért kortyokban. Egyszer
                        aztán elkapta szájától a kupát, megemelte, lefelé fordította. Egy csepp nem
                        volt benne.</p>
                    <p>Tapsolták, éljenezték. A kórus viharosan csapott föl:</p>
                    <p>
                        Most ivott ő kedvére, Váljék egészségére!
                    </p>
                    <p>Tengely Orbán leugrott az asztalról, megállt a széke előtt s ujját
                        végighúzván a bajuszán, így szólt:</p>
                    <p>- A basszus II. protokántora megtette kötelességét. Most a fikák
                        következnek!</p>
                    <p>A fikák, a basszus II. közönséges halandó tagjai, sorbajárultak a
                        Csokonai-kupa elé s húztak belőle. Ki meddig bírta! Azalatt zúgott-zengett a
                        serkentő kardal. A kavarodásban, mikor a kórus egyes csoportjai
                        összekeveredtek a félhomályban, a fővárosi hírlapíró tiszteletteljes
                        csodálattal hajolt oda Tengely Orbánhoz:</p>
                    <p>- Mimódon volt képes kegyed e szokatlan teljesítményre!</p>
                    <p>- Gyakorlat teszi, uram, - szerénykedett Tengely Orbán, aztán a fikákra
                        nézett föl, akik az asztal tetejére ugráltak egymásután, de le is
                        szerepeltek rövidesen.</p>
                    <p>A fikák általában gyengén bírták, azért voltak fikák. Harsogott a kardal s
                        itt-ott bíztató kiáltá­sok repültek föl:</p>
                    <p>- Eks! Eks!</p>
                    <p>Mások csúfolódva kötekedtek:</p>
                    <p>- Guba! Guba!</p>
                    <p>Akkor felállt Tengely protokántor:</p>
                    <p>- Miután a basszus II. fikái, sajnos: nyavalyásul, megtették kötelességüket,
                        az elnök úr elé járulnak megkülönböztetett tisztelettel, aki kézfogás révén
                        felavatja őket!</p>
                    <p>A basszus II. fikái erre megindultak libasorban az ifjúsági elnök színe elé,
                        aki kezet fogott velük. Ám ugyanakkor inni kezdett az asztal tetején Bunkó,
                        a tenor II.-nek, e mindenki által meg­vetett fachnak protokántora. Bunkó már
                        csak félliternek gyürkőzött neki. Zúgott-zengett az egész kórus:</p>
                    <p>
                        Le, le, le fe-né-kig... Le, le, le fe-né-kig...
                    </p>
                    <p>Mások kurjongatni kezdtek:</p>
                    <p>- Cibere! Cibere!</p>
                    <p>Bunkó fenékig ivott. Császár Antal keszeg fikára került a próba. A kardal
                        felvágott:</p>
                    <p>
                        Vilmos császár iszik most, Annak örvendezzünk most!
                    </p>
                    <p>Jöttek aztán a Kis Kanócz s bátyja, a Nagy Kanócz, úgyszintén a karikalábú
                        Gömböcz koma. A kardal harsogott. A basszus I.-nél tapsoltak és
                        nevettek:</p>
                    <p>- Suszter-fach! Suszter-fach!</p>
                    <p>A fach protokántora felpattant s mindenkit túlkiabálva ellenkezett:</p>
                    <p>- Uraim, tiltakozásomat jelentem be! Köztudomás szerint a basszus I.
                        reprezentálja az összes „úri-hangok”-at! Mi vagyunk a kórus lelke!</p>
                    <p>- Civil-pohár a suszter-fachnak! - kiabáltak minden oldalról.</p>
                    <p>Már alig ült valaki a helyén. A négy fach tagjai, miután valamennyiöket
                        felavatta az elnök, kartnyakbafüzve, láncbaölelkezve fújták a „Gaudeamus”-t.
                        A falak megremegtek a halhatatlan dalra. Füst volt, a lámpák piszmogva
                        sercegtek, a tenyérnyi, párával belehelt ablakokon át mendurok ágaskodtak és
                        kukucskáltak befelé. Pillanatra megcsöndesedtek és ittak. Akkor aztán a
                        tanár-elnök is, aki eddig szótlanul ült, felállt egy székre s szétkiáltott a
                        füstben:</p>
                    <p>- Fiaim! Ti börcserző vargák s egyéb harmadosztályú utasok! A szerkesztő
                        úrnak, aki eddig csak nemzetközi dal-guzikenőcsöt élvezhetett Izro-India
                        metropolisában, mutassuk meg, mi a művészet!</p>
                    <p>Nadrágzsebéből elővette a hangvillát, lehajolt, az asztal éléhez koccantotta,
                        füléhez emelte s széttárván karjait, megadta zümmögve a négy alaphangot:</p>
                    <p>- Ti-i-i... Ti-i-i... Ta-a-a... Ta-a-aaa...</p>
                    <p>S lecsapott a karjaival. És akkor felzúgott az Itt a próba,
                            az utolsó - Nagy próba...
                    </p>
                    <p>Vitte a tenor I., jaj de hogy, fölfelé! A suszter-fach is beleavatkozott, a
                        cibere sem késett s mikor a basszus II. is közbemordult, majdnem szétvetette
                        a Kürtöt. Lelkesített és vadított a Petőfi utolsó riadója: Ki a síkra, emberek!... A tanárelnök úr jobbra-balra hajlongva,
                        szélesen vezényelt. A cibere váratlanul trillázni kezdett élesen, a
                        suszter-fach vissza-visszaugrált a ráütő végsorokkal. Aztán csattogni
                        kezdtek a tenor I. torkai, mint a fülemilék, mialatt a basszus II. morgott,
                        mint egy medvefalka. Tengely Orbán gallérjába süllyesztett állal nyomta
                        lefelé a gége-pedált s akkor hirtelenül, hogy már közepetájt lázított a
                        riadó, Korpa János is félkönyökre dűlt és segítségére ment a második
                        basszusnak. Mint a bölömbika. Terjengett, tornyosult, bokázva cifrázott,
                        aláfestett, csattogott, szökelt, bele-belevágott s ujjongva riado­zott a
                        kórus, mialatt a bassz II. morogva korgott. Korpa János oly mélyen kapart,
                        hogy a bokákon meg az asztal lábán érezték a rezgést. Mikor egy dörgő
                        fináléban elhalt az egész, az újságíró a halántékát törülgette:</p>
                    <p>- Kolosszális volt, tanár úr! Gratulálok teljes szívből! Fantasztikus arányú
                        volt!</p>
                    <p>- Az, az, testvér, - mosolygott le Bathó János a székről és diadallal nézett
                        végig az újságírón. - Akár meg is írhatod az újságodba, hogy Bathó János
                        abszolút formában van. Dehát ez nem Cerkovic-gezemice, testvér!</p>
                    <p>Ültek a félhomályban eldűlve vagy csoportosan összebukott fejjel. Ittak
                        olykor, hallgattak utána egy nagyot. Korpa János falnak támasztott székben
                        ült s föltúrt rézhaja alól a füstbe nézett fölfelé... Micsoda multakban
                        kotorászhatott ódon elméje!... S mialatt Tengely Orbán fesztelenül vetette
                        el magát s kihívó testtartásban pipázott, a tanár-elnök úr pedig néhány
                        élcet röppentett el, a nyugtalan csöndben felállt Stüszi, aki mindig
                        panyókára vetett mentében pompáskodott és szavalni kezdett a bujdosó
                        Rákócziról... Stüszinek úgy állt a bajusza, mint két felhorkanó agyar s
                        amikor kieresztette hangját s felrázta a fejedelem emlékét, aki a mun­ká­csi
                        sáncról kétségbeesve tüzeli rézdobosát az utolsó harcra, a szemek
                        lángbaborultak, mások pedig tenyereikbe csüggesztették fejeiket... Stüszi
                        dörgött s szellemtámasztó jajkiáltásaitól felriogatva rég elgyötört talpasok
                        tétova árnyai kezdtek settenkedni az ablakok alatt... A versnek vége volt
                        már s még mindenki hallgatott. És hallgatott a vár is, a Bodrog meredekjén,
                        ahonnét bagolyhuhogás jött az őszi éjben. De akkor felállt a tanár-elnök
                        úr:</p>
                    <p>- Fiaim, timárok! Zengjük el Tyukodit! Fortissimo!</p>
                    <p>És akkor a tanár úr egy intésére ijesztő kardalban dördült meg a magyar düh
                        és gőg tábori éneke...</p>
                    <p>...Az erre következett napon, vasárnap délután, ősz volt már a városkában. S
                        mialatt Barla Jóska az introitus szépségeit mesélgette Kóréh Lacinak, a
                        református templom harangjai messzire zúgtak a határ fölött. Álmosító, fázós
                        délután volt: alig lehetett látni valakit az utcán. Egy-egy diák surranva
                        vágott be a Templom-köznek vagy a Kutyaszorítónak. Aztán eltűnt. A
                        gesztenyefák levelei surrogtak-csörögtek az aszfalt szélén. A felhők
                        vonulása tartott odafent, szakadatlan oszlopban s varnyúk rikoltoztak
                        alattuk imbolygó jajveszékeléssel.</p>
                    <p>Itt volt az ősz, itt volt! Az iskolakert sarka felől lopózott be tegnap este
                        s egyszerre üres és hallgatag lett a kert. Csupaszon dideregtek a fák s
                        titokzatos utacskáin és elhagyott fordulóinál a földön hevert már minden
                        levél... Senki, senki nem járt a kertben, mindenki a meleg felé húzódott
                        már, csak egyetlen öreg ember mendegélt a tornacsarnok mögött... Igen vén
                        volt az öreg, szakálla ónszínű s gallérba esett fejjel mendegélt a
                        tornacsarnok mögötti magányos úton. Olykor megállt, botjával belepiszkált a
                        falevelekbe, aztán továbbindult, magához beszélgetett, mialatt furcsa
                        mozdulatokat tett a levegőben. Soltész Ferenc nyugalmazott tanár úr volt ez
                        az öreg ember s a diákok tudták róla, hogy elmult már százesztendős, mert
                        még Deák Ferenc életében vonult nyugalomba. Ment, mendegélt a tanár úr
                        egyes-egyedül a kertben s talán Petőfi­vel beszélgetett. Mint azon a
                        júliuseleji délutánon, mikor a költő - Szatmár felé utazván az esküvőjére -
                        a postakocsiról leugrott Patakon egy napra s Pálkövi tanárbarátja után
                        érdeklődött Soltész tanár úrtól, akkor még fiatalembertől, aki történetesen
                        arra ment, hol a postakocsi megállott. Hát így volt a találkozás, amelynek
                        egyes részleteit is könyv nélkül ismerte a legtöbb diák... Soltész tanár úr
                        pedig csak ment, csak ment a faleveleken s szakállá­ba beszélgetett folyton.
                        Messze járt már, a nyílegyenes utacska fordulója táján, olyannak lát­szott
                        már csak, mint egy térdig-szakállú, magábagömbörödött törpe... Itt-ott
                        lefordult egy még megmaradt levél valamelyik galyról... Mintha a halál
                        kertjében mendegélt volna az öreg...</p>
                    <p>A Fellegvár felől valamivel később Fehér Pista vágott át a csupasz kerten.
                        Szőrmegalléros rövid kabátban, zergetollas kalapban jött s botját jókedvűen
                        forgatta meg maga fölött. Mellette Czompó Simon szuszogott, kissé álmos
                        szemmel. A főút végében észrevették Soltész tanár urat, amint egymagában
                        botorkált a haldokló délutánban. Fehér Pista önkéntelenül megállt:</p>
                    <p>- Hány éves lehet az öreg, te Simon?</p>
                    <p>- Százhárom - felelt gondolkozás nélkül Czompó.</p>
                    <p>- Akkor mehetünk!</p>
                    <p>S átsietvén a Tompa-szobor előtt, a kollégiumnál balra fordultak, a Fodor
                        Bandiék háza felé. „Azóta” persze csaknem öt hét mult el, de a kislány
                        közben hazament és csak tegnapelőtt jött vissza. A jogászelnök elindult
                        tehát, hogy megkövesse a kisasszonyt. Czompó Simon csodál­kozott:</p>
                    <p>- Nem értem, hogy a legkisebb zavart sem árulod el.</p>
                    <p>Fehér Pista tovább forgatta a botot:</p>
                    <p>- Minek? Épp elég időm volt, hogy elkészüljek rá.</p>
                    <p>- Ebben abszolut igazad van, barátom - bólintott Czompó szerkesztő. - Láttad
                        a Közlöny első számát?</p>
                    <p>- Nem láttam.</p>
                    <p>- Tegnap jött ki. Van benne egy vers Orémusztól is. Helyenkint érzik rajta
                        Vajda János hatása, de azért kiadtam. Annál isinkább, hogy ne gondoljon
                        féltékenynek.</p>
                    <p>- Sejtem - mosolygott Fehér Pista.</p>
                    <p>- Szent meggyőződésem ugyanis, - folytatta Czompó - hogy a költemény Máriához
                        van intézve, már mint a kislányhoz, akitől te ma bocsánatot fogsz kérni.
                        Orémusz azonban oly álnok, hogy a versben Marthának nevezte el. Mindegy,
                        kiadtam... Föltétlen szándékom azon­ban, hogyha Orémusz tovább is
                        konfidenskedni próbál, először elcsapom a szinházi-rovattól, másodszor pedig
                        inzultálni fogom. Akkor oszt mehet!</p>
                    <p>A jogászelnök átérezte Czompó helyzetét, de a helyett, hogy méltányolta
                        volna, odavetve ennyit mondott:</p>
                    <p>- Hja pajtás, ilyen a szerelem!</p>
                    <p>A Fodor-ház előtt voltak, szemközt a villanegyeddel. Lábujjhegyen, szinte
                        lopva nyitottak be a kapun és surrantak el a kavicsos utacskán. A csinos ház
                        falán fáztak a vadszőllő utolsó levelei.</p>
                    <p>Fölsiettek a lépcsőn. Az előszobában Fodor Bandi várta őket. „Szervusztok!” -
                        s lesegítette a kabátjukat.</p>
                    <p>Fehér Pista a szalonba nyitott s megállt az ajtóban. Hárman voltak odabent:
                        Fodor Bandi özvegy édesanyja, egy már őszülő néni s támlásszékben ült;
                        háttal az ablaknak Orémusz állt s kettejük között, kissé a zongora sarkának
                        támaszkodva, a leány.</p>
                    <p>Kis kontyba volt fölszedve a lesimított haja, egyszerű ruhában állt ott s
                        kissé zavartan várta, mi lesz most? Mindenki hallgatott. Fehér Pista még
                        mindig szemközt állt, de mögötte akkor már ott volt Fodor Bandi, úgyszintén
                        Czompó Simon s monoklija fenyegetőn villant meg, mikor a leány oldalán
                        észrevette Orémuszt.</p>
                    <p>A nyugtalan csendben egyszerre megindult Fehér Pista. Odament a nénihez s
                        kezet csókolt neki. Aztán a leány elé lépett s nem szólt egy szót. A leányt
                        nézte, aki félénk, zavarodott kis mosollyal nézett vele farkasszemet.</p>
                    <p>Fehér Pista meghatottságot érzett... De a leány, aki fáradtnak, csaknem
                        megtörtnek látszott, megelőzte. Odanyujtotta neki a kezét:</p>
                    <p>- Nem haragszom.</p>
                    <p>- - - - - - - - - - - - - - - - - - - - - - - - - - - - - - - - - - - - - - -
                        - - - - - - - - - - - - - - - - - - - - - - - - -</p>
                    <p>Fehér Pista jó félóra mulva egyedül ment hazafelé. Marasztották még, de ő
                        alig várta, hogy szabadulhasson. Az egész idő alatt zavart volt, mint még
                        soha eddig.</p>
                    <p>Most aztán, hogy egyedül haladt a néptelen utcán, fütyörészni kezdett.
                        Jókedve volt. Először mosolygott magában, mert arra gondolt, hogy Czompó és
                        Orémusz előbb-utóbb össze fog akasztani. Aztán a leányt látta maga előtt s
                        felfütyörészett.</p>
                    <p>Ahogy a Gortvay-ház elé ért volna, pillanatra megállt. Odabent hárman
                        játszottak az egyik szobában: Süveges tárogatón, Pecsenye prímhegedűn,
                        mialatt Bunkó egy bőgő hasán koto­rászott. Valami Csokonai-dalt próbáltak
                        összehangolni s szívetszomorítón sírt a nóta. Fehér Pista hirtelen arra
                        gondolt, hogy benéz néhány percre s a félig behajtott kapun már be is dugta
                        a fejét.</p>
                    <p>De ott meg is állt.</p>
                    <p>A boltozott tornác lépcsőjén észrevette ugyanis Gutmán urat, amint térdére
                        könyökölve ült ottan s tenyerébe fektetett arccal merengett el a régi-régi
                        udvaron. A jogászelnök megsejtette nyomban, hogy Gutmán úr a tartozás iránt
                        nézett el a Gortvay-udvarba. A tartozás a Süveges tárogatósé, Pecsenye
                        primhegedűsé, meg a Bunkó bőgősé lett volna s mindenki tudta, hogy a
                        harmadízben s becsületszóra kitolt határnap a mai délutánon járt le. Fehér
                        Pista gondolta mindjárt, hogy a háromtagú zenekar jóelőre bereteszelte
                        Gutmán úr előtt az ajtót s azért üldögélt most annyi rezignációval a
                        lépcsőn. Meg nem állhatta, odaszólt neki kötekedve:</p>
                    <p>- Mit csinál, Gutmán úr?</p>
                    <p>Gutmán úr fölnézett s fáradt mosollyal bökött a bezárt ajtó felé:</p>
                    <p>- Élvezek a pénzemért, elnök úr...</p>
                    <p> </p>
                </div>
            </div>
         <div type="chapter">
                <head>NEGYEDIK FEJEZET</head>
             <div type="chapter">
                    <head>arról, hogy ment szüreti vakációra Barla Jóska s minő szomorúsággal tért
                        meg hazulról. E fejezetben szó van azonfelül Nadrágszíjról,
                        természethervadásról, Barla Jóska csúfságáról s a rohamjegyről.</head>
                    <p>Barla Jóskát egy természetrajz-óra végével maga után szólította Buza tanár
                        úr. A természetrajz tudós professzora öregedő korban volt már azidőtt:
                        halkszavú, jóságos lélek. A folyosón aztán így szólt Jóskához:</p>
                    <p>- Te Jóska, nem volna-e kedved délutánonkint eljárni Tatárokhoz? Ott laknak a
                        vár alatt.</p>
                    <p>Nem tudom, kik azok, tanár úr kérem szépen, - mondta meglepetve Barla Jóska,
                        miközben visszafogott lélekzettel állt meg a tanár úr előtt.</p>
                    <p>- Hát Tatár Miskának a szülei, aki egyosztályba jár veled. Miska kicsit
                        gyengén halad s arra gondoltam, hogy együtt készülhetnétek a másnapi
                        leckére. Miska szüleitől kapni fogsz majd valamit: nem akarják ingyen. Jó
                        lesz?</p>
                    <p>- Igenis, tanár úr kérem szépen - hálálkodott a mendikáns. - Igen szépen
                        köszönöm tanár úrnak, hogy teccett rámgondolni...</p>
                    <p>A tanár úr indulóban volt már, de hirtelen megállt s úgy félszögletből,
                        jósággal nézte végig a komolyszemű mendikánst:</p>
                    <p>- Úgy-e, szegény emberek a szüleid?</p>
                    <p>- Nagyon szegények, tanár úr kérem szépen - s a szemei egyszerre
                        megnedvesedtek.</p>
                    <p>A tanár úr megsimogatta:</p>
                    <p>- Jól van no, jól van. Csak igyekezz ezután is, nem fogunk megfeledkezni
                        rólad. Fehér István jogászelnök úr beszélt nekem rólad. No, szervusz!</p>
                    <p>Barla Jóska a folyosón maradt, egészen megzavarodva. Azt hallotta már, hogy
                        az elnök úr az elmult héten odahaza járt s gondolta mindjárt, hogy biztosan
                        beszélt az édesanyjával is. S lehajtotta mendurfejét. Két hete mult már,
                        hogy levelében vagy egy koronát kért hazulról a szüreti hazautazás
                        költségeire s a pénz mindmáig nem érkezett meg. Sejtette ennélfogva, hogy
                        pénzhijján lehetnek otthon s arra a föltevésre, hogy levelével igen
                        meggyötörhette az édes­anyja fejét, elszomorodott. Elhatározta, hogy még ma
                        föl fogja keresni Fehér urat.</p>
                    <p>Délután nem találta a Fellegvárban s mivel a református templom órája négyet
                        ütött, gyorsan Tatárékhoz indult, hogy még ma ott legyen a közös tanulásnál,
                        Tatár Miska osztálytársa segítségére.</p>
                    <p>A kollégium előtt azonban megállt félpillanatra. A kollégium északi sarkában
                        ugyanis, a széles járda legszélén, szemközt a Cziczu boltjával ott állt
                        Stüszi másodéves teológus, az ünnepélyek vezérszavalója s szívmegejtőn
                        fütyörészgetett magának. Villabajusza volt Stüszi úrnak, keményen
                        megpomádézva s mindig fekete magyarban járt (mint egykor Kossuth Lajos) és
                        hetyke tartásban. A szél őszi dalokat duruzsolt Újhely felől, de Stüszi
                        azért csak állt ott egy­magában, panyókára lökött mentében s trillázva és
                        csattogva fütyölt, szebben talán a fülemile­­madárnál is. A járókelők
                        akaratlanul megálltak Stüszi mögött egy-két pillanatra s el­gyö­­nyörködtek
                        ujjongó füttyművészetében. Ám Stüszi nem törődött velük, ő csak fütyölt
                        to­vább zavartalanul, megejtő-szépen, versenyt a keményedő széllel. Talán
                        valami kislányra gondolt.</p>
                    <p>Barla Jóska mélységes tisztelettel hallgatta egy darabig, aztán nekivágott a
                        vár irányának. Viseltes zekéjét összébbhúzta a nyaka körül, mert a hidegben
                        többször megdidergett. Az Aranyszarvas előtt a vásártérnek csapott át s
                        megkerülve a katolikus templomot, a vár régi előudvarába ért, hol a
                        Bagolyvár környékén fázékony bogáncsok dideregtek a Rákóczi-falak
                        omladványain. A várkert keleti részén áthaladva a három bástya alá ért,
                        amelyek rézszínben oromlottak a meredek legcsúcsán. Akadozó szívvel
                        pillantott föl néhányszor a kastélyra és a tornyokra, amelyek mellvédeiről a
                        fejedelem tekintett le valamikor, mialatt a tájon porfelhő­ben masiroztak
                        szétzüllött katonái a német elé... Hallgatag és rejtelmes volt a vár három
                        tornya s riadtan várt az enyészetre, mialatt keserves szél sipolt a
                        tetejükön...</p>
                    <p>A mendikáns eltünődött közös mulandóságunkon, meg a maga vackolódó kis sorsán
                        s a várkert mögött megállt a Tatár-ház kapujában.</p>
                    <p>Terebélyes eperfa alatt kuriaszerű épület állt a kert legelején, amelyet zöld
                        stafétli kerített el az utca felől s a stafétlin túl orgonabokrok fáztak. A
                        kert csaknem meredeken esett le a Bodrog partja fölé.</p>
                    <p>Barla Jóska benyitott az udvarba. A házból Tatár Miska szaladt eléje:</p>
                    <p>- Szervusz, Jóska! - és kezet adott neki. - Hát most már együtt fogunk
                        tanulni!</p>
                    <p>- Hát igen - felelt Jóska némi zavarral. - És pedig mindennap délután. Buza
                        tanár úr mondta.</p>
                    <p>Miska maga után vezette a saját szobájába. Két kis kócoshajú lány öltöztette
                        odabent a babáját: a Miska húgai voltak. Miska rájuk kiáltott:</p>
                    <p>- Sipirc, kifelé! Semmi közötök hozzánk!</p>
                    <p>A két kislány furcsán nézett Barla Jóskára, összekapkodták a babák színes
                        rongyait s kifelé pakoltak. De az ajtóból visszaszóltak azért, kedvesen
                        elfintorított szájjal:</p>
                    <p>- Ja, a nevelő úr!</p>
                    <p>Barla Jóska elpirult. Nagy zavarában elővette Miska könyveit és lapozgatni
                        próbált bennük. De hallotta, egyre hallotta, hogy a szomszéd szobában
                        fesztelenül kuncog a két fruska. Sejtette, hogy rajta nevetnek s szégyelte
                        magát. Olykor rövid csend állt be odaát. Jóska tudta, hogy a két
                        nyughatatlan leányzó a kulcslyukon át hallgatózik minden bizonnyal...</p>
                    <p>Miska észrevette Jóska szórakozottságát s nyomban kész volt az
                        ajánlattal:</p>
                    <p>- Akarod, hogy átmenjek? Adok nekik egy csárdást. Tegnapelőtt is úgy kivágtam
                        őket, hogy vagy félóráig nyivákoltak, mint a macskák. Hát szétvágjak
                        köztük?</p>
                    <p>- Ne, Miska, kérlek szépen... Inkább tanuljunk.</p>
                    <p>Egészen belemélyedtek már valami számtani feladat megoldásába, ami persze nem
                        ment simán, mert Miska előbb a lépet szerette volna bemutatni, amellyel
                        cinkéket fogdos a kertben - amikor belépett az édesanyja:</p>
                    <p>- Hát maga lesz a mi új fiúnk?</p>
                    <p>Barla Jóska felállt s meghajtotta magát a Miska mamája előtt:</p>
                    <p>- Igenis, kérem szépen, kezét csókolom...</p>
                    <p>- Majd nálunk fog uzsonnázni mindennap s adunk magának két forintot egy
                        hónapra. Jó lesz?</p>
                    <p>- Igenis, kérem szépen, kezét csókolom... Amikor megtanulták a másnapi
                        leckét, megozson­náz­tak ketten. A Miska két huga is velük akart ozsonnázni,
                        de Miska megfenyegette őket, hogy majd ad nekik egy csárdást... Barla Jóska
                        távozóban egy forintot kapott a Miska mamájától.</p>
                    <p>Leírhatatlan boldogsággal sietett hazafelé. A váratlanul jött támogatás nagy
                        hálával s a tudat, hogy most már maga is keresni fog, önérzettel töltötte
                        el. Az iskolakert kapujában, a Manci néni narancsos, fügés, valamint
                        berekinyés kosarai előtt megpillantotta Kóréh Lacit, amint éppen pattogatott
                        kukoricára alkudozott. Barla Jóskát néhány héttel előbb megkurálta már Kóréh
                        Laci. Jóska tehát elhatározta, hogy most visszakurálja őt. Odalépett Manci
                        nénihez s a pattogatott kukoricára mutatott:</p>
                    <p>- Hogy a patti, Manci néni?</p>
                    <p>- Literje egy krajcár, úrficska - mondta Manci néni, aki akkor már vénebb
                        volt talán a kollégium épületénél is.</p>
                    <p>Barla Jóska két litert vásárolt nyomban. Manci néni az egyik litert a Jóska,
                        a másik litert a Kóréh Laci sapkájába öntötte. S visszaadott kilencvennyolc
                        krajcárt.</p>
                    <p>Mialatt a két mendur a pénzt számolta össze, az iskolakert főkapuja felől ott
                        termett Deák Geyza rajztanár úr. Késő délután volt, estébe-hajló s így a
                        tanár úr minden föltevés szerint ijesztő-erejű kurucait pingálgatta előzően
                        kis műtermében. Ahogy észrevette a két lencsést, rájuk szólt:</p>
                    <p>- Mit műveltek itt, csirkászok?</p>
                    <p>- Kuráljuk egymást, tanár úr - mondták azok kissé megszeppenve s teli
                        szájjal.</p>
                    <p>A tanár úr elkergette őket:</p>
                    <p>- Majd adok én nektek közösbe potyázni s elverni minden petákot! Mars haza,
                        lajhárok, aztán biflázni azt a rajzológeometriát! Legközelebb szekundát
                        kaptok!</p>
                    <p>Kóréh Laci erre hazafelé indult, Barla Jóska pedig a Fellegvárnak vette
                        útját. A kilátásba helyezett szekundát egyikük sem vette szigorúan, mert
                        tudták, hogy a tanár úrnak sok szíve van, csak hát szeret olykor ráijeszteni
                        az ádáz mendurokra.</p>
                    <p>Esteledett már. Deák tanár úr ott maradt még egy kicsit s az erezett-orrú
                        Manci nénivel néhány szót váltott az üzlet menetére s a nettó-nyereség
                        összegére vonatkozóan. A vén kofa nagy készséggel felelt a tanár úr
                        kérdéseire, különösen egészségi állapotát illetőleg, mert a tanár úr
                        koronkénti érdeklődésében foglalkozásának méltánylását látta.</p>
                    <p>Közeledett az ősz szürkülete s a szél mind hevesebb rohamokban lökődött a
                        kollégium sarká­nak. És a kollégium északi sarka előtt, a széles járda
                        szélén, szemközt a Cziczu boltjával még mindig ott állt Stüszi, panyókára
                        vetett mentében... És fütyörészgetett, fütyörészgetett... Istenem, de szép
                        volt!</p>
                    <p>Barla Jóska a Fellegvár szűk tekervényű lépcsőin topogott ezalatt fölfelé. Az
                        ódon toronyszerű épületet valamelyik Vay-gróf emeltette régen, lakásul a
                        diákfiainak s mikor a Vay-úrfiak elbúcsúztak a kollégiumtól, a
                        terpesz-torony az Alma Materé maradt. Második emeletén a jogászelnök úr
                        lakott egymagában.</p>
                    <p>Barla Jóska lábujjhegyen nyitott be a szobába. Az egyetlen széles ablakon
                        befelé gomolygott már az őszi este, a tető-eresztékek sóhajtozni kezdtek a
                        szilajodó szélben. Ketten voltak a szobában. Fehér Pista karosszékben ült az
                        ablak mellett. Czompó szerkesztő pedig fölturkált hajjal járt körbe, mint a
                        nyomtatóló. Módfölött idegesnek látszott:</p>
                    <p>- A dolgok veleje mindenképpen az, nagyrabecsült barátom, hogy megelégeltem
                        az Orémusz garázdálkodásait. A Közlöny következő számába be akarta nyomni
                        második versét is, amely­ben leplezetlen pofával szerelmet vall. Mondanom
                        sem kell, hogy a költeményt visszavágtam. A helyett a magam elégiáját adom
                        ki. Azt hiszem, ehhez jogom van. Igaz-e?</p>
                    <p>- Valószínű - mondta rá a jogászelnök, de látszott rajta, hogy a
                        gondolataival egészen másutt járhat.</p>
                    <p>Czompó figyelmét nem kerülte ki ez a szórakozottság s egyszerre iszonyatos
                        gyanu rohanta meg. Odaállt az elnök elé:</p>
                    <p>- Barátom, István! Lenne hozzád egy igen-igen őszinte kérdésem...</p>
                    <p>- Parancsolj!</p>
                    <p>- Mondd meg nekem, de igazán, jártál-e azóta Fodoréknál!</p>
                    <p>Fehér Pista ránézett a szerkesztőre:</p>
                    <p>- No, hallod, minek ennek ilyen nagy feneket keríteni! Hát persze, hogy
                        jártam, háromszor is. Sőt tegnapelőtt náluk voltam vacsorán. Nincs ebben
                        semmi...</p>
                    <p>- Hogy nincs? - kiáltott fel nyöszörgő mosollyal Czompó. - Kedves vagy!
                        Hallatlanul kedves vagy! Hát barátom, István, megsúghatom neked, hogy mi
                        ketten Orémusszal igazság szerint fantasztikus ürük vagyunk. Mert mialatt mi
                        a tollszárból rímeket rágunk ki az imádott lény­hez, te az ő oldalán
                        vacsorázgatsz. Meg is mondom Orémusznak, hogy akassza le nyakából a lantot s
                        nézzen más foglalkozás után. Várj barátom, István, tudom mit akarsz mondani:
                        hogy a dolog nem komoly. Nanana! Ismerjük már az ilyen kifogásokat. Arra
                        felelj, kérlek, ha nem találod indiszkréciónak: tetszik-e neked ez a
                        leány?</p>
                    <p>- Nekem minden csinos leány tetszik...</p>
                    <p>- Úgy! - bókolt Czompó s a kalapja után nyult. - Mivel pedig a szóbanforgó
                        leányzó föltétle­nül csinos... De minek folytassam?... Nem, barátom István,
                        én nem vagyok elkeseredve túlságosan, csupán megállapítom szimpliciter, hogy
                        engemet még nem hívott meg vacsorára Fodor néni őnagysága, se Orémuszt, azt
                        az esztéta-juhot. De garantálom, hogy nem is fog... No, ég veled és
                        gyöngyharmat! - s becsapta maga után az ajtót.</p>
                    <p>Barla Jóska, aki mindeddig aggodalmaskodva állt az ajtószögletben, most
                        óvatosan köszönt:</p>
                    <p>- Jóestét kívánok, Fehér úr!</p>
                    <p>- Szervusz, Jóska! - neszelt föl az elnök. - Hát te hogy jöttél ide?</p>
                    <p>- Nem akartam szólni hamarabb, Fehér úr, kérem szépen, mert beszélni
                        teccettek Czompó szerkesztő úrral. Oszt avégett jöttem, hogy mivel otthon
                        teccett járni, tessék megmondani, mi van édesanyámékkal, mert már harmadik
                        hete nem írtak, oszt ma délelőtt Buza tanár úr mondta, hogy Fehér úr szólt
                        neki valamit, oszt most már tanítom is ebből kifolyólag Tatár Miskát, aki
                        egy osztályba jár velem, két forintért egy hónapra s ozsonnát is adnak. Hát
                        ebből gondoltam, hogy valami baj lehet odahaza s ne tessék haragudni, kérem
                        szépen, hogy zavarom miatta Fehér urat...</p>
                    <p>- Dehogy is haragszom, Jóska - mondta Fehér Pista. - Előbb azonban gyújtsd
                        meg a lámpát, a gyufa ott lesz a könyvesállványon.</p>
                    <p>Barla Jóska meggyujtotta a talpas asztalilámpát s szelíd fény ébredt a
                        kőfalú, kényelmes szo­bá­ban. Fehér Pista még mindig mozdulatlanul ült az
                        ablakban. A szemközti székre mutatott:</p>
                    <p>- Ülj le te is, Jóska!</p>
                    <p>A mendikáns a karosszékbe ereszkedett nagyóvatosan s komoly, kerek arcát sok
                        figyelemmel csüggesztette az elnök úrra. Fehér Pista egy darabig elnézte a
                        mendur búskomoly szemét, aztán így kezdte:</p>
                    <p>- Hát otthon voltam, kisöreg s meglátogattam az édesanyádékat is. Nem kell
                        megijedni, nincs semmi különösebb baj. Apád most keveset keres, ezért nem
                        tudtak küldeni pénzt, édesanyád pedig beteges. De hiszen ez minden ősszel
                        elő szokott jönni nála. Kistestvéreid megvannak egészségben. Hát ezért
                        beszéltem Buza tanár úrral...</p>
                    <p>- Igen szépen köszönöm Fehér úrnak, hogy teccett szíves lenni szólni az
                        érdekembe - szólt remegve Barla Jóska. Akkor már könnyes volt a szeme.</p>
                    <p>Fehér Pista cigarettára gyujtott:</p>
                    <p>- Hallom a tanár uraktól, hogy a legjobb tanuló vagy az osztályban. Hát csak
                        becsüld meg magad ezután is, a tanár urak gondolni fognak reád. Az Alma
                        Mater sok szegény fiút fölnevelt már. Aztán ezentúl, ha szükséged lenne
                        valamire, csak gyere hozzám, én majd kisegítlek...</p>
                    <p>- Köszönöm igen szépen a jóságát Fehér úrnak - szipogott Barla Jóska s
                        könnycseppek estek le a kövérkés arcán. - Csak amiatt félek, hogy meg tanál
                        halni az édesanyám...</p>
                    <p>Fehér Pista csitítani próbálta:</p>
                    <p>- Ne légy már gyerek! Édesanyád meghűlt egy kicsit, mikor a kukoricát törték,
                        azóta már föl is kelt talán. Karácsonykor valószínűleg legációba megyek s
                        akkor te leszel a szublégátusom. Ne felejtsd el, hogy szombat délután
                        szüreti vakációra indulunk, a vonatban te vigyázol a kofferomra. No,
                        szervusz és igyekezz!</p>
                    <p>Kezet adott neki. Jóska a szemét törölgette:</p>
                    <p>- Igen szépen köszönöm Fehér úrnak, hogy teccett gondolni rám...</p>
                    <p>Vacsora után, ahogy hazasietett, leült s levelet írt az anyjának. A két
                        Zólyomi még nem volt odahaza. Szipogva írt:</p>
                    <p>„Kelt ezen levelem Sárospatakon 190... évi október hó 13-án. Tudósítom
                        ennélfogva kedves édesanyámat, kedves édesapámat, Jancsi öcsémet, Mariska
                        hugomat és Juliska hugomat sorsom és állapotom felől. Már nem kell a pénz,
                        mert ma kaptam egy forintot Tatár Miska édesanyjától, aki velem jár az I.
                        B-be, mivelhogy Fehér úr beszélt Buza tanár úrral szegénységi sorsomról az
                        érdekembe, hát Buza tanár úr megcsinálta. Én most együtt tanulok Tatár
                        Miskával, hát ezért kapok tőlük koszt fejében ozsonnát minden­napra, meg két
                        forintot egy hónapba. Ez két hónapban négy forint s a kvártélyköltséghez
                        ezek szerint csak egy forintot kell pótolni, de ezt is megkapom, mert minden
                        hetedik brugó az enyém, én pedig hat brugót hordok a magamén kívül s ha ezt
                        mind eladom, csak a magamét nem, hatvankét krajcárt kapok egy hónapba.
                        Tudósítom mindnyájotokat sorsom és állapotom felől, hogy az osztályba én
                        tanulok legjobban, hát ne búsuljon miattam kedves édesanyám. Aztán most
                        szombaton éjszaka érek haza szüreti vakációra, hát édesapám legyen olyan
                        szíves és gyöjjön ki az állomásra, mert Fehér úrral fogok megérkezni, aztán
                        én fogok vigyázni a pakkjára, de Fehér úrék a dombon laknak, mi pedig az
                        alvégen, és akkorára éjszakai féltizenkét óra lesz. Fehér úr azt mondta
                        nekem ma, hogy karácsonyra magával visz a legációba, én leszek a
                        szublegátus, hát biztosan keresek vagy öt forintot. De kedves édesanyámék
                        úgyse értik, hogy mi az, mert ez mind latin szó, hát majd otthon
                        elmagyarázom. Pénz nem kell, mert van egy forintom, az útiköltség csak húsz
                        krajcár a harmadikon s viszek azonfelül fütyölőt meg cukrot Jancsi öcsémnek,
                        Mariska hugomnak, meg Juliska hugomnak. Tessék megmondani nekik, hogy
                        várjanak, mert már igen régen nem láttam őket. Most már ne tessék búsulni,
                        mert félévtől kezdve talán elengedik a tandíjat, meg a tápintézeti-díjat.
                        Igen szeretném látni már kedves édesanyámat s kívánom tiszta szívemből, hogy
                        egészsége megjavuljon minél hamarabb. Hát ilyen az én sorsom és állapotom,
                        kedves édesanyám. Mindnyájo­tokat sokszor csókolja szerető fiok,</p>
                    <p>
                        Jóska.”</p>
                    <p>Mire befejezte volna, meg is enyhült. A két Zólyomi, meg a többi nagyobb diák
                        akkor jött hazafelé a konviktusból nagy zajjal. Az idősebb Zólyomi, akinek
                        ezen az estén különösen jó kedve volt, mert öt forintot kapott hazulról,
                        vállonveregette Jóskát:</p>
                    <p>- Hallom, testvér, hogy már nevelőnek csaptál fel!</p>
                    <p>- Igenis, Zólyomi úr, kérem szépen - restelkedett az ágy lábánál Barla
                        Jóska.</p>
                    <p>Zólyomi másodszor is vállon veregette:</p>
                    <p>- Bene amice, bene.</p>
                    <p>A mendikáns, mielőtt lefeküdt volna, pakolgatni kezdett a ládájába: lepedőt,
                        fehérneműt, amelyek mosatásra vártak. Hat nap alatt hatszor kirakott s
                        megint visszapakolt mindent. Igen válogatott, hogy csak a legszükségesebb
                        dolgokat vigye. Nem akart terhére lenni az anyjának.</p>
                    <p>S azalatt izgatottan készülődtek a városka összes diákkamaráiban, különösen a
                        konyák, kik a keserves szülei búcsú óta most mentek első szabadságra.
                        Mielőtt azonban útnak kerekedtek volna zsibongó karavánjaik, Barla Jóska és
                        még néhány mendurtársa olyan egy-két botot kaptak a lábszárukra, meg a
                        lapockaközre, hogy attól vakarózhattak legalább. A szóbanforgó kampósbot a
                        főiskolai orvos úr kezében zúgott, kalimpált és csattogott. És pedig a
                        brúgók miatt.</p>
                    <p>Különben így történt.</p>
                    <p>Két nappal a vakáció előtt, jókor reggel, a Kutyaszorító bejáratánál vígan
                        állt a brugó-börze. Barla Jóska is ott kínálgatta a maga hét brugóját, mert
                        ezúttal, tekintettel a holnaputáni elutazásra, a sajátját is el akarta adni.
                        Tíz-tizenkét krajcár közt hullámzott az árfolyam. E reggelen valóságos
                        zsidóiskola volt a Kutyaszorító eleje: kispataki meg hécei asszonyok s
                        néhány mezítlábas csiszlik minden erővel le akarták szorítani a kurzust, a
                        mendurok viszont közös erőfeszítéssel tartani igyekeztek az árfolyamot.
                        Barla Jóska eladott immár öt darab brugót, a zsivajban a megmaradt kettőt
                        kínálgatta még teljes rábeszélőképességével, mikor a háta mögött hirtelenül
                        vad rikoltozás támadt, eszeveszett futkosás és lábaknak kapkodó dobogása. És
                        amire meg tudott volna fordulni, egy jót húzott valaki a hátára s ugyanakkor
                        egy másodikat is odateremtett, végig a lábszárain, miközben rekedten
                        kiáltozott és prüszkölt:</p>
                    <p>- Az ebadták teremtésit! A kenyeret elkótyavetyélik s aztán hozzám jönnek,
                        hogy ég a gyom­ruk! Hát persze, amikor nem esznek! Nesztek, ebadták!</p>
                    <p>A főiskolai orvos bácsi dolgozott a középen egy görbe bottal: csihipuhi! A
                        megzavart mendur­had tágult szemgolyókkal menekült, ki amerre látott, a
                        kampósbot pedig forgott és zengett a légben s csapkodott kegyetlenül.
                        Egy-két csiszlik is kapott a fenekire s még az asszonyok sem kerülték el, ha
                        nem tágítottak idejében. Sok mendur a brugót is elhajította, csak súly
                        nélkül isz­kol­hasson. Két-három perc alatt üres volt a csatatér. A doktor
                        úr még utánuk is fenyegető­zött:</p>
                    <p>- Majd adok én nektek gyomorszűkülést, gazfickók!</p>
                    <p>A főiskolai orvos úr fölgerjedését teljes mértékben igazolták az előzmények.
                        Alig volt olyan reggel, hogy óra előtt tizenöt-húsz mendur ne jelentkezett
                        volna a kórházban gyomorbántal­mak címén. A doktor úrnak nagy prakszisa volt
                        már e csalárdságokkal szemben s eleinte abból a föltevésből indult ki, hogy
                        a mendurok mindenre elszánt cselszövő hada nem készült el a tananyagból s
                        fugálni akar. Ezért, - elrettentő például - sorba ecsetelte a torkukat, hogy
                        valamennyi lencsés düllöngve krákogott. De mivel a gyomorbajosok tömeges
                        jelentkezése a járványszerűség tünetét öltötte magára, a doktor úr nyomozni
                        kezdett. Ilyen módon csakhamar konstatálta, hogy a mendurok potom néhány
                        pénzen elvesztegetik a brugót, früstökre nincs mit enniök s ezért vannak
                        égésszerű gyomorfájdalmaik. Először atyai jósággal intette az összes
                        konyákat s a mendursereg egyetemét, hogy ne tegyék próbára továbbra is a
                        türelmét, hanem egyék meg azt a brugót, mert különben szétvág köztük. Amikor
                        azonban sem szép szó, sem a belterjes ecsetelés nem használt, a doktor úr
                        csakugyan ott termett a brugótőzsdén s szétvágott a bandában. Úgy kellett
                        nekik!</p>
                    <p>A doktor úr határozott föllépése azonban nem támasztott különösebb emóciót,
                        mert akkor már itt volt a vakáció. A doktor úr egyébként föllépett már így
                        tavaly is, tavalyelőtt is nem egyszer, de legalább abszolút
                        hatástalansággal. Szombat délelőtt a nagyobb diákok közül sokan szivárogni
                        kezdtek már az állomás irányába és amikor délben Barla Jóskáék is előtörtek
                        az I. B-ből, karavánok haladtak már az iskolakert főútján - hazafelé. Zaj,
                        énekszó, készülődés, csapko­dás volt minden udvar. Az I. B-és konyák egy
                        csoportja hadonászva igyekezett a Rákóczi-utcán s a Templom-köz előtt
                        észrevettek egy száradt öreg zsidót, akin csak kijárt cugoscipője tartotta a
                        furulyanadrágot, a fején ellenben két kalap volt. Alul egy pincs, azon egy
                        cilinder. A zsidó csontdarabkákat, elhult patkószegeket keresett az utca
                        közepén és ha talált valamit, először a szeméhez vitte, aztán köpött rá s
                        akkor hirtelen bedugta a zsákba. A mendikánsok, ahogy meglátták a
                        duplakalapos alakot, csúfolódva kezdtek kiabálni:</p>
                    <p>- Szíj! Szíj! Nadrágszíj!</p>
                    <p>Nadrágszíj megfordult, fölemelte jobböklét s annyi méreggel fenyegette a
                        mendurokat, hogy reszketett a szakálla:</p>
                    <p>- Ezt tanultátok a tekintetes tanári kartól? Lurcones impudentes!</p>
                    <p>A szemtelen lurkók annál viharosabban ismételték:</p>
                    <p>- Szíj! Szíj! Tyetyetye! Nadrágszíj!</p>
                    <p>A zsidó letette a zsákot s most már két ököllel fenyegetőzött, de úgy, hogy
                        teleköpködte a szakállát:</p>
                    <p>- Diaboli vos perdant, paniperdae!</p>
                    <p>Az ördög persze azért nem hordta el a kenyérpusztítókat, siettek azok
                        maguktól is. Nadrágszíj fölkapta a zsákot s továbbkeresgélt az utcán,
                        mialatt latinul dörmögött maga elé. Mert az öreg, aki Lissauer lett volna
                        becsületes neve szerint, csaknem úgy beszélt latinul és görögül, mint
                        Zsoldos Béni bácsi. Ő pedig Thukididesz ama bizonyos tíz kemény soránál a
                        Tudományos Akadémiát is kisegítette súlyos zavarából. A német nyelvet
                        perfektül bírta Lissauer úr s ha az ötödgimnázisták megkörnyékezték az
                        utcán, hogy segítsen nekik lefordítani a „Loreley”-t, az öreg
                        hátrataszította kettős kalapját, lecsapta a zsákot s karjait széttárván a
                        menny-égnek, remegő hangon, önkívületben kezdett szavalni: „Ich weiss nicht,
                        was soll es bedeuten: dass ich so trauring bin...” És szívesen segített
                        mindenkinek, ha nem csúfolódtak vele. Mert Lissauer úr ügyvéd lett volna
                        valamikor, igen-igen régen, ám valami találmányon kezdte törni magát, amitől
                        megcsusszant az egyik kereke. Azóta zsákbagyüjtögetett minden utcai vackot,
                        a pincskalapra cilindert tett föl s latinul hadakozott a diákokkal. Kovácsy
                        tanár úr egyszer megkérdezte tőle, hogy mi voltaképpen az a legalsó
                        értékhatár, amelynél a szemétből válogat. Nadrágszíj így válaszolt:</p>
                    <p>- Mindent föl kell venni, tanár úr, ami többet ér egy tetűnél.</p>
                    <p>Azalatt pedig karavánok indultak meg az iskolakert főútján át, minden
                        vonathoz újak s a város­ka egyre inkább halottá vált. Délután öt óra körül
                        Barla Jóska is kézcsókra ment Vitkóczyné asszonysághoz, elbúcsúzott a két
                        Zólyomitól s hátáralökvén kézitáskáját, neki­vágott szuszogva az állomásnak.
                        Az iskolakert kapuja előtt csoportok torlódtak össze s a pakkok, kofferek,
                        batyuk alatt mendurok tömegei lihegtek. Végig az iskolakerten százan meg
                        százan hullámzottak előzködve, búcsúzkodva, jókedvvel, mialatt Hersli, a
                        város egyetlen hor­dárja a jogászelnök két bőrtáskája alatt nyöszörgött,
                        vonszolta magát sóhajtozva, tántorgott, (különösen ha löktek rajta a
                        lencsések), megint megállt, letette a táskákat, törölgette a homlo­kát s
                        jajgatott, hogy az elnök úr rokkantságba kergeti őt ezzel a disznó súllyal,
                        mindjárt a bokrok megé hajintja mind a kettőt. És míg Hersli komolyan
                        szenvedett s a mendurok „pikoj”-t kiabáltak feléje, az imbolygó tömegben
                        egymásután mentek kifelé a kollégium nagy alakjai. Sétapálcával nagyrészt s
                        könnyedén (hiszen kofferjeiket a dülledtszemű menduroknak volt
                        kutyakötelessége a vonatra cipelni) és mindenekfölött olyan tartással, mely
                        a komolyság előfeltétele némi rátartisággal keverten. Ott ment Zajdó
                        teológus a hasával, Baczó Balázs új sárcipőben, aztán a Tariskák hárman,
                        Kánya Gyula kantáros szivart szítt s néha átnyujtotta egy-egy slukerre
                        Sérának is. Baczó Balázs kivetett mellel igyekezett Osztricza János
                        társasá­gá­ban s arról beszélgettek, hogy Újhelyben, az egyik hecskei
                        kucsmában kiváló forralt bort lehet kapni, fahéjjal... Ott igyekezett kifelé
                        Bolha Endre zsakettben. Cugéber Mihály a két Kásával, miközben Tengely
                        Orbán, a Korpa puszipajtása, pipázva sétált magának, lassú dignitással... Az
                        iskolakert tulsó kapujában Gutmán úr állt strázsát s valahányszor egy-egy
                        kliensét látta meg, emelt hangon kívánt szerencsés utat, ami körülbelül
                        annyit jelentett, hogy visszajövet igazán illenék behozni már azt a
                        többszörösen kilátásba helyezett összeget. Ahogy Tengely Orbán is feltűnt
                        volna az állomás hátában, Gutmán úr kétrét hajolt, sunyin pislogva
                        hozzá:</p>
                    <p>- Az Isten hozza vissza szerencsésen Tengely urat, kívánom tiszta
                        szívemből!</p>
                    <p>- Én is kívánom magának, öregem! - szólt feléje Tengely Orbán, elértvén, hogy
                        Gutmán úr a tavalyelőtt óta esedékes gyatra összeg miatt kívánja azt a
                        szerencsés megtérést.</p>
                    <p>Az állomás perronján, ahol már kigyúltak a villanylámpák, Fehér Pista
                        meglátta Barla Jóskát Magához intette:</p>
                    <p>- Ha majd Hersli kiér, vedd át tőle a táskáimat. Te felelsz értük hazáig. Ezt
                        a koronát add neki!</p>
                    <p>- Igenis, Fehér úr - állt haptákba a mendikáns.</p>
                    <p>Az állomás környéke feketedett tőlük. A sinek legszélén Korpa János
                        intézkedett a saját első személyében, hogy a vonat el ne taposson majd
                        valami lábatlankodó mendurt. Rövid ködmön­ben volt Korpa János, mely alól
                        félrőfre kilengett a zrinyi, nagy görcsös bot a markában s kajla kalap a
                        fején. Harsány orra az utóbbi hetek szeles időjárása miatt akár a kiszívott
                        tajték. Korpa János, akinek előhaladott kora miatt őszes idősebb rokonai
                        elhaláloztak már s emiatt Tengely Orbánokhoz indult vakációba, ott
                        parancsnokolt fel és alá, mikor az Amerikához címzett közeli kocsmából liter
                        borral közeledett Tengely Orbán s ekset ittak néhányan. Megérkezett
                        áldomásra Bathó János tanár úr is, hörpentett keveset s a tömeg élén
                        megadván a négy alaphangot, így szólt:</p>
                    <p>- Fiaim, ti bőrcserzők s egyéb harmadosztályú utasok, búcsúzóul énekeljük el
                        a „Szánt az ökör, recece...” kezdetű Bathó-nótát!</p>
                    <p>S felharsantak valamennyien. Amikor vége lett, a tanár úr így szólt:</p>
                    <p>- Most pedig, fiaim, ti vargák, vigyétek szét dalaimat, hogy legalább a
                        dicsősége nőjjön Bathó Jánosnak, ha már a pénze fogy!</p>
                    <p>A diákok dörgő éljent kiáltottak. De mivel ugyanakkor belihegett a
                        személyvonat, szem­pillantás alatt megmozdult az összegyömöszölt tábor s
                        olyan roham zúdult a kocsik ellen, hogy recsegtek a hágcsók. Három perc
                        mulva füttyentett a mozdonyvezető, ám Korpa János, aki lent intézkedett,
                        megemelte görcsös botját a masiniszta felé:</p>
                    <p>- Herstellt! Öt mendur még nem szállt fel!</p>
                    <p>Mikor aztán az öt mendur is felkapaszkodott volna, Korpa másodszor is intett
                        a mozdony­vezetőnek:</p>
                    <p>- Mehet!</p>
                    <p>A vonat elindult, miután Korpa is felfúródott egy harmadik osztályba.
                        Harmadikba, mert negyedik nem volt.</p>
                    <p>Barla Jóska is ott szorongott a kocsi perronján. Leült a kofferjére, úgy
                        vigyázott a jogászelnök két táskájára. Az egyiken hamarosan fölfedezte a
                        Fodor Bandi úr névjegyét s gondolta mindjárt, hogy az alelnök úr is az elnök
                        úrral utazhatik. Biztosan náluk lesz az egész héten.</p>
                    <p>Aztán hazagondolt. A ruhái közé nagy gonddal csomagolta be a fütyölőt,
                        amelyet Jancsi öccsé­nek vitt s két papírzacskóba tette a cukrot, mellyel a
                        két hugocskáját akarta megörven­deztetni. Izgatott volt, hogy annyi idő után
                        otthon lehet megint és boldog, hogy jól tanult idáig. De a gondolatra, hogy
                        valami baj lehet odahaza, elszomorodott mélyen. Nem először az utóbbi
                        napokban. S ez a konya kis gond emésztette az újhelyi állomás harmadosztályú
                        termében is, mialatt a mezőlaborci vonat indulására kellett várakozniok.
                        Nehezen és későre készült el az a vonat! Ott gunnyasztottak a harmadosztályú
                        váróteremben a batyuk és kofferek hátán, hazasajgó mendurok valamennyien,
                        mert a teológus és a jogász urak valami közeli kiskocsmába néztek el forralt
                        borra, melynek tetejére fahéjat szokás hinteni. Ment az éjszaka, ment... A
                        portás olykor végigcsengetett a perronon, hogy Csap felé indul a vonat, a
                        mendikán­sok egyrésze fölkerekedett s jómulatást kívánva a többi felé,
                        tolongva mozdult kifelé, a sötétbe. Később, de nagyon sokára, Kassa felé
                        csöngetett beszállót a portás és újra egy sereg mendurral lett kevesebb a
                        váróteremben. Távoli utasnépek mentek-jöttek az egyre árvuló termeken át,
                        már a restiben is eloltották a lángok felét s Barla Jóska még mindig ott
                        bóbiskolt a Kóréh Laci társaságában. Olykor messzi sípszó sikoltott át az
                        éjszakán; talán valami teher­vonat közeledett Tőketerebes felől. Másztak a
                        percek, meg negyedórák, de olyan nehezen! Már Fehér Pista is visszajött
                        Fodor Bandival s vékony sétapálcáikat jókedvűen forgatták. A jogászelnök
                        Barla Jóskát kereste:</p>
                    <p>- Mindjárt indulunk, kisöreg.</p>
                    <p>- Igenis, kérem szépen - ugrott fel szolgálatkészen a mendikáns.</p>
                    <p>Aztán csak benyitott a portás és meglóbálva szélesen a csengőt, elkiáltotta
                        magát: „Legenye-Alsó-Mihályi, Velejte, Upor, Tőketerebes, Bánóc felé
                        beszállani!” Barla Jóska felszökött s mivel a magáén kívül még két koffert
                        kellett kicipelnie, Kóréh Laci segített neki a súlyos munkában. A kocsi
                        perronján lekuporodtak ketten s alig szóltak egymáshoz, mialatt a váltó­kon
                        át-átdöccent a vonat s attólfogva kísérteti-egyvégben prüszkölt és dohogott
                        a kapaszko­dó­kon... Hazafelé! Hazafelé!... Ment-ment a vonat, hideg
                        sötétség neszelt odakint, olykor őr­házak sétáltak lassan visszafelé a vonat
                        ablakai alatt, olykor egy-egy halott állomás közeledett, ők ketten pedig
                        gubbasztottak a koffereken, gondoktól telítve. Nehéz sors a mendur sorsa
                        mindenképpen!... Aztán, mikor már közel lehetett az éjfél, Barla Jóska
                        feltápászkodott álmosan s kezet fogott Kóréh Lacival. Komolyan, mint
                        férfiakkal szokás:</p>
                    <p>- Jó vakációt, Laci!</p>
                    <p>- Neked is, Jóska!</p>
                    <p>Ahogy leszállt, édesapja jött eléje a sötétben. Esett bajuszú, zömök ember,
                        kurta zekében:</p>
                    <p>- Isten hozott, fiam! Nincs semmi bajod!</p>
                    <p>- Megvagyok, kedves apám.</p>
                    <p>A két jogász is kezet adott az öreg Barlának, aztán bricskába ültek, amely -
                        mikor már messze zörgött a vonat - lépést indult velük a falu tetőrészének.
                        Mert ott állt a Fehér-ház, dombon. Barla Jóska pedig bandukolva ment az
                        alvégnek, mialatt édesapja hátára lökte fel a koffert. Egy-két szót
                        váltottak eleinte, de aztán elhallgattak mind a ketten. Botorkálva mentek.
                        Aludtak a földbesüppedt házacskák, olykor fellélekzettek a jegenyék,
                        különben csönd volt. Kísértetváró csönd. A bárói kert fái furcsán elhajolva
                        dültek ki a kerítés fölött s meztelen gallyaik félig az országút fölé
                        borultak a magasból. Lépéseik visszakoppantak már a negyedik ház faláról s
                        egy kutya sem ugatott. Jóska annyit kérdett egyszer:</p>
                    <p>- Hogy vannak édesapámék?</p>
                    <p>- Hát úgy, fiam - köhentett az öreg s nem folytatta.</p>
                    <p>Aztán elérték az alvég utolsó házát is, mely a falun túl feküdt, az országút
                        szélén, kőhajításra a szélső házaktól, egyesegyedül. Beteg világ sávosodott
                        az egyik apró ablakon, amely oly alacso­nyan mélyedt a falba, hogy napközben
                        bekukucskáltak rajta a libák. Átkapaszkodtak a mély utcai árkon, melynek
                        tetején, a virrasztó viskó előtt egyetlen sovány akácfa dűlt el kajlán. Az
                        öreg letette a koffert. Egy mélyet sóhajtva beléptek a mélyenfekvő pitvarba
                        s onnét az egyetlen szobába. Kormos lámpa sípolgatott lehúzva s a hátulsó
                        ágyban három gyerek aludt. Fülledt volt.</p>
                    <p>Barla Jóska bizonytalanul állt meg a földes szoba közepén. Édesapja srófolt
                        valamit a lámpán, melynek már fenekén járt a petróleum. A bátortalan fénynél
                        meglátta ekkor az édesanyját, amint megmozdult az első ágyban s félkönyökre
                        hajolva megszólalt fáradtan:</p>
                    <p>- Megjöttél, fiacskám?</p>
                    <p>A mendikáns alig ismert rá a kedves vonásokra: beteg, nagyon beteg volt már
                        az édesanyja. Homloka ecetesrongyok közé tekerve, szőke haja kócokban hullt
                        ki, keskeny arca még keskenyebb, csak a barna szemei lángoltak. Barla Jóska
                        az ágyhoz lépett s mialatt édesanyja átölelte a félkarjával és sírni
                        kezdett, igen-igen erőt kellett vennie magán. Megsímogatta az anyját:</p>
                    <p>- Majd jobban lesz, édesanyám.</p>
                    <p>...A ház, amelyben Barla Jóskát élete legnagyobb szomorúsága érte egyszer, ma
                        is áll még talán az országút mellett. A kajla akác még nagyobbra nőtt, ha ki
                        nem vágták azóta. Hány furmányosszekér, mennyi úrifogat haladt el azóta a
                        lesüppedt ház előtt, amelyben késő novemberi éjszakákon túlvilági lények
                        dobbantgattak a lábaikkal? Mindig hármat egymás­után... A ház állhat még. De
                        hol a régi gazda, aki az asztallapra dűlve órákig elnézett maga elé
                        egyfolytában, mikor nehézre fordult a sorsa! Hol a Barla Jóska három
                        kistestvére, akik zsenge szárnyaikon oly hamar szétszálltak a világba!? És
                        hol az édesanya, ki a testvérkék minden lépésére vigyázott, amikor még
                        pöttömnyi emberkék voltak s amikor még ő maga nem esett ágynak!? Régen
                        volt... Idegen arcok nézhetnek ki ma az apró ablakok táblácskái mögül...</p>
                    <p>- - - - - - - - - - - - - - - - - - - - - - - - - - - - - - - - - - - - - - -
                        - - - - - - - - - - - - - - - - - - - - - - - - -</p>
                    <p>Nehezen mult el az az egy hét.</p>
                    <p>Csak olyankor enyhült meg, ha eljátszadozott a három testvérével. Jancsi
                        öccse kíváncsian faggatta a diákokról, a kollégiumról s mindenről, ami oly
                        távoli és csodálatos világnak tűnt föl előtte. És ha Jóska mesélni kezdett,
                        Jancsi meg a két kócos hugocska elbámult szájjal figyelt rá. Hihetetlen szép
                        dolgok voltak azok!</p>
                    <p>De Barla Jóska egyre inkább elszomorodott. Két kis hugáról foszlott már a
                        ruha, Jancsi pedig kimaradt az iskolából, mert nem volt cipője. Édesapja
                        befogta olykor a két bunyik lovacskát, de mindig kedvetlenebbül tért meg
                        haza. Kutyavilág járt a fuvarozásra. Aztán csak otthon maradt, ő maga főzött
                        valamit, mert az édesanyjuk nem tudott fölkelni. Az oldalát fájtatta, a feje
                        égett s éjszaka köhögött. Barla Jóska látta a szegénységet s olyankor nyelt
                        egyet. Egész héten alig ment ki kétszer a házból, de azt is megbánta. A
                        parasztfiúk (tavaly még osztály­társai az elemiben) ahogy meglátták,
                        csúfolódva kiabáltak utána:</p>
                    <p>- Urficska! Urficska!</p>
                    <p>Erre nem ment ki többet a házból: fájt neki a gúnyolódás. Az apja szótlan
                        küzködése, édesanyja hanyatlása s a három kistestvér sorsa korai búval
                        töltötte el mendurfejét. Egyszer, a hét vége felé, Fehér úr is benézett
                        hozzájuk Fodor Bandi úrral. Jókedvűen jöttek s eldisku­ráltak fesztelenül.
                        Barla Jóska megérezte, hogy csak azért viselkedtek így, mert nem akarták
                        keseríteni az öreget. A jogászelnök még biztatta is az édesanyját, hogy
                        jobban lesz: mások is meghültek már a mezőn. Jóska miatt pedig nem kell
                        aggódni: esze van, aztán a kollégium nem szokott megfeledkezni a szegény
                        diákokról.</p>
                    <p>De az aggodalom mégsem maradt el. Jóska észrevette, hogy az utolsó napon nagy
                        nyugtalan­ság­ban forgott az édesanyja s ijedten nézte Jóskát többször is,
                        mikor azt hitte, hogy az nem látja. Este lett, a három testvérke lefeküdt
                        már, a kovácsszomszéd felesége néhány pogácsát sütött az útra, már indulni
                        kellett volna az állomásra s Jóska odament az ágyhoz. Édesanyja felkönyökölt
                        s elnézte sokáig. Barla Jóska összevágta a fogát, mert érezte, hogy könnyek
                        kezdenek serkedni a szempillája alól. Az öreg Barla az asztalnál ült, maga
                        elé könyökölt s a lámpára meredt, széttúrt hajjal. Édesanyja még mindig
                        nézte:</p>
                    <p>- Fiam, azt akartam mondani neked, hogy jövő két hónapra öt forint kell a
                        lakásért...</p>
                    <p>Barla Jóska megértette, hogy édesanyja takargatni próbálta a szegénységüket.
                        Megvigasztalta:</p>
                    <p>- Nem baj, édesanyám. Majd kérek pénzt előre Tatár Miska mamájától s
                        megfizetem én azt. Csak édesanyám legyék jobban...</p>
                    <p>A beteg asszony sírt, nagyon. Magához húzta a mendikánst:</p>
                    <p>- Ha nagyobb leszel, gondolj a testvéreidre. Istenem, mi lesz belőletek!</p>
                    <p>Visszaesett a párnára. Barla Jóska nagyon nehezen tudott elindulni. Édesapja
                        már a szoba közepén várt, hátán a kofferrel, Jóska pedig az ágy mellett
                        állt. Ráborult az anyjára:</p>
                    <p>- Isten áldja meg, kedves anyám!</p>
                    <p>A pitvarban még hallotta, amint utánakiáltott a szegény asszony:</p>
                    <p>- Isten áldjon meg, fiam... Gondolj a testvéreidre!</p>
                    <p>Aztán semmit nem hallott.</p>
                    <p>Az állomáson elbúcsúzott az édesapjától. Hogy aztán mimódon került vissza
                        Patakra, maga sem tudta.</p>
                    <p>Mintha álomban multak volna el az első napjai... Emlékezett, hogy amikor pénz
                        nélkül nyitott be Vitkóczyné asszonysághoz, a néni barátságtalanul nézett rá
                        s nem is marasztalta sokáig. De másnapra már előteremtette az öt forintot.
                        Aztán nekifeküdt a könyveknek, mert a testvérkéire gondolt, akiknek bús
                        árvaságát előre látta. Minden erejét megfeszítette: pontosan eljárt Tatár
                        Miskáékhoz, ott volt a vegyeskari próbákon, a cibere-fachban, hűségesen
                        kiszolgálta nemcsak a két Zólyomit, hanem mind a három kamara nagydiákjait,
                        cipelgette a brugókat minden ne­gyednapon, egy-két gyengébb társának
                        segített a rajzlapok elkészítésében (darabját öt krajcár­ért), de a
                        gürcölődő konya-esze mindig másutt járt. Pedig egyéb munkakör is az ő
                        vállaira volt nehezedőben rövidesen. Közeledett a nap, amelyen hozzá kellett
                        kezdeni a fűtéshez s Zólyomi Barna úr jóelőre jelezte neki, hogy az ő
                        kötelessége lesz majd a peckási teendők ellátása is. Jóska egykedvűen vette
                        tudomásul az utasítást: legalább kevesebb ideje maradt hazaszállni gyötrődő
                        gondolataival. Csak akkor enyhült meg valamit, mikor - a második hét vége
                        táján - levelezőlapot kapott hazulról, hogy megvannak valamennyien.</p>
                    <p>Néha, vacsoraidő előtt, fölkereste több mendurtársa s e mendurok módfelett
                        érdekes története­ket tudtak a teológus meg a jogász urak viselt dolgairól.
                        Ezek a történetek, mire a Vitkóczy-udvar apró diák-kamarájáig jutottak el,
                        körvonalaikban fölszélesedtek s mint a távoli dolgok általában, sokat
                        nyertek jelentőségükben. Beszélték, hogy Csigorin, a peregrinus, tegnapelőtt
                        szavalóestét rendezett a Héczén található Gyöngytyúk című kocsmában, saját
                        eredeti költe­ményeit interpretálván sok pátosz között. Az irodalmi estén
                        Korpa elnökölt s Csigorinnak tündökletes hatása volt. Különösen amaz
                        idilljének, amelyben leírta, mimódon udvarolt tavaly nyáron egy
                        postáskisasszonynak. Tizenhat kilométert kellett gyalogolnia a
                        postáskisasszonyig, ahol is ebéd után, mivel a forró úttól valósággal
                        áttüzesedett a lába, lehúzva cipőjét, haris­nyáját s úgy próbált hűsölni
                        valami keveset. Csigorinról azt is tudták, hogy amikor hetedikben megbukott
                        a fizikából, a szeptemberi pótvizsgára - az apja parancsára - köteles volt
                        bemagolni az egész fizikát, amitől meglazult az egyik kereke s azóta egyre
                        többször kóborolt a határban. Csak a hideg évszak kergette be a diákok
                        közé... Azt is beszélték a mendurok, hogy Gutmán úr alighanem csőd előtt
                        áll, mert a határidőre és becsületszóra adott kölcsönökből egy petákot sem
                        látott viszont eddig. Az adósok azzal kecsegtették, hogy majd post festa,
                        azaz ünnep után, mikor a karácsonyi legáció hoz valamit a konyhára. Gutmán
                        úr csaknem kétségbeesett emiatt, mindazonáltal ha akadt valaki (már pedig
                        akadt), aki pillanatnyi pénzzavarban szenvedett volna, Gutmán úr nyomban ott
                        termett s közbejárt a szanálásnál. Gutmán úrnak szíve volt s azonfelül soha
                        eddig nem fizetett rá... Érdekfeszítőbb volt azonban ennél az az eset,
                        amikor Talpas (a koma) tettleg inzultálta Patzok Benjámint és viszont.
                        Talpas (a koma) ugyanis még szeptemberben nyakára hágván az első félévi
                        tápintézeti díjnak, szüreti vakációig csak kihúzta valahogy pergelt levesen.
                        (Reggel, délben, estve!) Mikor azonban az állandó pergelt levesek
                        következtében elől-hátul homorú formába kezdett átmenni, a mozgókosztosi
                        intézményt hozta be magára nézve. Minden ebédnél és vacsoránál akadt ugyanis
                        valaki, aki elmaradt a konvik­tusból. Talpas (a koma) ilyenkor elfoglalta az
                        üres széket és evett a szék gazdája helyett. Ez volt a mozgó-koszt. Patzok
                        Benjáminnál, aki köztudomás szerint malomkő révén fűtött a szobájába,
                        hasonló volt a helyzet. Valamelyik délben aztán összekerültek az egyetlenegy
                        üres szék mögött s mivel mindkettő enni akart, összeakasztottak, tettleg
                        pedig... Sok ilyen érdekes dologról tudtak a mendikánsok, amelyek aztán
                        napokon át szóbeszéd tárgyai voltak.</p>
                    <p>Az élet is megváltozott sok tekintetben. Nem voltak már csoportosulások a
                        kollégium előtt, meg a Pletykadomb táján. Mindenkit beszorított az ősz.
                        Esténkint a Kürtben vagy a Központ­ban jöttek össze két-három deci forralt
                        borocskára, délutánonkint az Olvasó-Egyletben gyüle­keztek, vagy a
                        kamarákban találkoztak a nagydiákok. A folyosók csak délelőtt zsibongtak
                        tőlük az első emeleten, mialatt a földszint tantermeiben a felsőgimnázisták,
                        mendurok és egyéb konyák figyeltek kinyujtott nyakkal a szárnyaló
                        előadásokra. S nagy volt a zajgás az egyletekben is. A joghallgatóknál Fehér
                        Pista elnökölt, ahol is tartalmas viták rendeztettek s minden kérdést összes
                        oldalairól megvilágítottak, tehát pro et kontra. A teológusoknál Tengely
                        Orbán volt az elnök, ahol pályadíjak tűzettek ki s a beérkezett pályaművek
                        színvona­láról tüzetesen taglaló bírálatok olvastattak föl. A gimnázisták
                        Erdélyi-Önképzőkörében szokatlan mennyiségben futottak be a lírai
                        költemények és novellák, öldöklő roham indult meg az ötforintos díjakért...
                        És mindezek fölött állt az Ifjúsági-Egylet, melynek látogatott ülésein - a
                        szénior elnöklete alatt - az Alma Mater egész Muzsa-seregét érdeklő
                        közügyeket volt szokás megvitatni, nem egyszer szenvedelmes kirobbanásokkal.
                        Innét indultak ki a hazafias jellegű tüntetések, mely alkalmaknál beverték
                        az országgyűlési képviselő úr összes ablakait. Dehát a képviselő úr helyben
                        lakott, a kormány ellenben Budapesten. A képviselő úr ősztől-tavaszig nem is
                        csináltatta be az ablakokat.</p>
                    <p>Hanem ezalatt történt valami, amelyhez fogható eseményre még Korpa János sem
                        tudott visszaemlékezni. Hogy ím november lett volna, megjöttek a színészek.
                        A vándortruppal kapcsolatban két szokatlan eset adódott elő. Az első miatt
                        lázadásszerű tünetek kezdtek mutatkozni az alsóbb diákok soraiban, a második
                        miatt viszont a trupp volt kénytelen hanyatt-homlok menekülni Patakról.</p>
                    <p>Megjövén a bohémcsapat, isteni deszkáit nyomban felütötte a vásártéri
                        állásban, mint addig is minden ősszel. Szokás volt, hogy az akadémisták a
                        széniori hivataltól post festa kapták színház­jegyeiket, amelyek árát a
                        szénior karácsony után, mikor megtértek a legációból, beszedte rajtuk.
                        Szokás volt másfelől, hogy az ádáz mendurok, akik elestek minden ilyen
                        kedvezménytől, közös akarattal s pompás kivitelben „utánarajzoltak” néhány
                        színházjegyet, amely „rohamjegy” néven volt ismeretes sok nemzedék óta. A
                        rohamjeggyel az első mendur a pénztár előtt ügyesen besurrant s az állás
                        oldalán aztán, a bedeszkázott kapu alsó résén ki­dugta a jegyet a következő
                        mendurnak. Hatvanan is berohamoztak ilyenformán egy estén.</p>
                    <p>Most is, hogy új társulat érkezett, egyszerre felfordult minden békesség.
                        Orémusz, a Közlöny színházi referense, az isteni nők körül taposott minden
                        délután, a primadonna lakása előtt meg, mielőtt az előadásra indult volna, a
                        rajongók csoportja gyülekezett s ha feltünt a diva, diszkrét éljenzés
                        hallatszott. A színház tömve volt, ám Pilisi Lajos igazgatónak, egy szőke,
                        nyúlánk és mozgékony fiatalembernek hamarosan szemet szúrt, hogy noha telt
                        házat vonz minden előadás, a jegyek alig fogynak. Pedig nagy hatással
                        játszottak bohózatot, operettet és klasszikusokat vegyesen, miközben a
                        nemzeti tárgyú tragédiákhoz diákoktól kölcsönözték a csizmát, a kollégiumi
                        régiségtárból a kardokat és egyéb öldöklő eszközöket. Pilisi Lajos, e
                        feledhetetlen bohém, az aránytalanul apadó jövedelmen nem sokáig törte a
                        fejét, mert a tanár urak, akikkel néhány víg estét rögtönzött,
                        megmagyarázták neki, hogy alighanem a roham­jegyes rendszer idézi elő a
                        csekély heti kimutatást. Pilisi Lajos másnap kiadta a titkos utasí­tást,
                        hogy este senkitől sem szabad elvenni a belépőjegyet, amit a mendurok nem is
                        sejtettek s persze ezúttal is megtöltötték a házat. Előadás előtt aztán az
                        igazgató úr a drámai hős meg a naturbursch kíséretében végigjárta a padokat
                        s mindenkitől jegyet kért. Az első mendur, akit elővett, éppen Barla Jóska
                        volt.</p>
                    <p>Kedélyesen ütött a vállára:</p>
                    <p>- Hol a jegy, mendur?</p>
                    <p>- Odaadtam a jegyszedőnek, kérem szépen - lapított Jóska.</p>
                    <p>Az igazgató úr erre kiemelte Jóskát s a levegőben átadta a
                        naturburschnak:</p>
                    <p>- Tegyétek ki, de előbb csapjatok a fenekére!</p>
                    <p>Példátlan izgalom rohanta meg a lelkeket. A mendurok abban a pillanatban
                        felugráltak s egymást taposva törtek a kijáratnak. Jajszó töltötte be a
                        léget, mert Pilisi egy nádpálcával dolgozott közéjük hátulról. Öt perc mulva
                        félig üresen ásított az állás, mialatt a mendurok nagy lábdobogással
                        menekültek odakint. Az előadás aztán megkezdődött, a mendurok viszont
                        csaknem lázadásban törtek ki egy-két napig. Soha még ilyen szégyen nem esett
                        rajtuk!</p>
                    <p>Ám a bosszúállás sem késett sokáig, bárminő ostoba véletlen folytán
                        következett is el. Mert mialatt az ifjúság serdültebb fele szerelembe bódult
                        a színésznők miatt s a Közlöny legfrisebb számában - eltekintve az Orémusz
                        széles alapon lefektetett kritikai szemléjétől - feltűnően sok költemény
                        látott napvilágot és mialatt a Vitkóczy-udvar borbélyműhelyében Dobozy úr,
                        az ifjabb segéd, egész nap sütővassal dolgozott, de a saját hajában s a Bob
                        herceg áriáit fújta mély mellhangon, azalatt fantasztikus eset adódott elő a
                        színházban.</p>
                    <p>A Bánk bánt adták. Elkövetkezett ama lélekzetelállító jelenet, midőn a
                        földrebukott Gertrudist tovább döfködi Bánk a tőrrel: „Nesze, nesze,
                        nesze... még egy... még egy... még-e...”, amikor is... Amikor is a kakasülőn
                        egy kispataki legény, nem győzvén nézni a véres cselekedetet, bele­kiáltott
                        a borzongó csendbe:</p>
                    <p>- No, most beadta neki a kócsot!</p>
                    <p>Be ám, de az előadásnak is. A közönség olyan hahotában robbant ki, hogy
                        mindenki hátra­esett, Bánk megroggyant a pódiumon, kihullt markából a tőr, a
                        kortina leszaladt... Az állás rengett. Másnapra pedig nem volt előadás. A
                        társulat még reggel megszökött.</p>
                    <p>Ezekben a hetekben híre ment, hogy Gutmán úr felutazott Pestre. Valami
                        tranzakcióról beszélgettek, amelynek az lett volna közvetlen célja, hogy a
                        nyúlbőrüzletet szélesebb alapokra fektesse le. Korpa János ezzel szemben úgy
                        értesült, hogy Gutmán úr a három Tariska-testvér közül a negyediknek s
                        azonfelül lakótársának, Hörcsik Antalnak látogatására készülődött fel,
                        akikről Gutmán úrnak sikerült megtudnia valami módon, hogy az Üllői-út egy
                        bizonyos házában van szállásuk. Mivel harmadéve voltak már a műegyetem
                        hallgatói s mivel két és fél év óta nem igyekeztek törleszteni, Gutmán úr
                        végül is jegyet váltott a vonatra. Az állomáson összeütődött Korpa
                        Jánossal:</p>
                    <p>- Hová, hová, Gutmán úr?</p>
                    <p>Gutmán úr szemérmesen hunyorgott:</p>
                    <p>- Megyek a fővárosba, Korpa úr. Meglátogatom a gyerekeket.</p>
                    <p>Öt nap mulva otthon volt. Kissé mintha szórakozott lett volna. Amikor
                        faggatni próbálták, megkapta-é a követelést, szinte zavartan
                        mentegetőzött:</p>
                    <p>- Nem, Korpa úr. De olyan szívesen fogadtak, mint családbelit. Hát szégyeltem
                        kérni tőlük.</p>
                    <p> </p>
                </div>
            </div>
         <div type="chapter">
                <head>ÖTÖDIK FEJEZET,</head>
             <div type="chapter">
                    <head>amelyben érintve van Cziczu pillanatnyi nagy félelme, szó lesz a szép
                        kisasszony és Barla Jóska találkozásáról, úgyszintén az elekció és legáció
                        mibenlétéről. A szublégátus csókot kap.</head>
                    <p>Hideg napok következtek.</p>
                    <p>Reggelente dér csillogott. Köd ült már a Berek, meg a távoli Longerdő fái
                        alatt s a madár nem szólt az iskolakertben. És mert itt volt az idő, mikor a
                        legelszántabb akarat mellett sem lehetett tovább halasztani a fűtést, hát
                        fűteni kezdtek a diákok. Ám ugyanakkor csodálatos tünetek mutatkoztak a
                        Héczén meg Kispatakon, ami valóságos forrongást idézett elő az egyszerű nép
                        körében. Végül azonban beletörődtek a változhatatlanba.</p>
                    <p>Nyiltan tárgyalták például, hogy Kispatakon egy-egy hajnal előtt kerítések
                        tüntek el cölöpös­tül, mialatt a Héczén kapuk keltek vándorútra s ha a
                        gazda, elővigyázatból, leláncolta volna a kaput, hát a lánc is elment a
                        kapuval. Ugyanakkor fölmerült a gyanu, hogy a temetőben meg­fogyatkozott
                        volna a fejfák száma. Mivel azonban előzően senki sem számolta össze a
                        fejfákat, nem lehetett tudni biztosan, kevesebb fejfa van-é a temetőben,
                        mint volt a hideg előtt? Egyáltalán semmi sem volt bizonyos. Kivévén azt az
                        egyet, hogy Cziczu valamelyik estén csaknem az eszét vesztette egy
                        képtelennek hangzó esemény következtében.</p>
                    <p>Tudni kell mindenelőtt, hogy a Cziczu-dinasztia szemközt lakott a kollégium
                        északi sarkával, az úgynevezett „Kolozsvár”-ban, ott is a ház egy félig
                        pinceszerű boltjában, hol is az első helyiség a szatócsboltot jelentette,
                        melyből talán egy százada éltek a Cziczuk, míg a második helyiségben laktak
                        a Cziczuk, egymás hegyiben-hátában. Hogy mikor költözött be Patakra az első
                        Cziczu, senki nem tudta, de bizonyos volt, hogy már Kossuth Lajos idejében
                        itt vívta reménytelen harcait az ádáz mendursereggel. A Cziczuk számát sem
                        tudta senki, mert olyan sokan voltak. Mindig akadt egy öreg Cziczu kikopott
                        veres szakállal s legalább tizenöt kis Cziczu libegő hajpamaccsal a füle
                        előtt. A kis Cziczuk aztán szétmentek a világba s ha az öreg megtért Ábrahám
                        kebelébe, már a helyén volt egy másik pót-Cziczu s tizenöt év mulva újból
                        tizenöt fiók-Cziczu hemzsegett a sötét boltocskában. Mindig fogytak és
                        szaporodtak a Cziczuk.</p>
                    <p>A dolog, mely az ez idő szerint való öreg Cziczuval esett meg, egyetlen volt
                        a maga nemében az összes Cziczuk között.</p>
                    <p>Történt eszerint, hogy a hideg napok beálltával az öreg Cziczu egy késő estén
                        a ház mögé ólálkodott el, abba a kalitkaszerű alkotmányba, ahová
                        császárok-királyok sem járnak mén­lovon. Kevés idő multával úgy rémlett
                        Cziczunak, hogy két alak suttyong feléje lábujjhegyen, amire ijedtében
                        bereteszelte az ajtót. Aztán úgy rémlett neki, hogy a két éjszakai látogató
                        jobbról és balról lehajlik szuszogva s mivel a keskeny alkotmány nem volt
                        földbeásva, csupán négy fatöckön állt, Cziczu nagy ijedtség közt
                        tapasztalta, hogy az alkotmánnyal együtt fölemelkedik s megindul a
                        levegőben. Kelepelt a foga, mert sejtette, hogy viszik, de arról sejtelme
                        sem volt, hogy hová? Ő csak ült odabent és vacogott, mialatt a két éjjeli
                        vállalkozó vitte, egyre vitte. Cziczu az alkotmány hasadékán kipislogott
                        egyszer s nagy döbbenetére a kollégium egyik lámpását pillantotta meg.
                        Rémületében gyilkost és segítséget kezdett kiabálni odabent. Abban a
                        pillanatban egyszerre leejtették. Cziczu - úgy álomszerűen - hallotta még,
                        hogy mintha nagy lábdobogás közt menekült volna a két megátalkodott alak,
                        aztán ő is kipattant az ajtón s futni kezdett a Kolozsvárnak. Ott fölverte a
                        házat, az összes Cziczuk lámpásokkal, botokkal rohantak a kollégium elé, ám
                        amire odaértek volna, senkit és semmit nem láttak. Üres volt az utca: egy
                        lélek sem mutatkozott a gyalogjárón. Először az volt a föl­tevés, hogy
                        Cziczu hallucinált talán, ám amikor a ház mögé mentek, bánatos szívvel
                        tapasz­talták, hogy csak a négy töcök állt ott, ahol szükségszerűleg
                        egyébnek is állni kellett volna. Másnap, harmadnap nyomozni kezdtek az
                        összes Cziczuk, de tökéletes hatástalansággal.</p>
                    <p>Semmi se volt bizonyos, talán még az sem, amit Bunkó mesélt el később baráti
                        körben. Eszerint Bunkó és Patzok Béni, akinek malomkő-elmélete abszolut
                        csődöt mondott az ordító hidegben, egy éjjel az állomás irányába ólálkodtak
                        el. Ott kiválasztottak egy talpfát s alá­szusszantván magukat, vinni kezdték
                        vállon. Bunkó elül, Patzok hátul. Csöndes éjszaka volt, csak a hideg
                        ropogott s még nem jött fel a holdvilág. Ők ketten az iskolakert leghátulsó
                        útján nyögtek a slipper alatt s óvatosan közeledtek a kertkapu felé, mikor a
                        zuzmarás bokorból kiugrott valaki a hátuk mögött s elkiáltotta magát:</p>
                    <p>- Tolvajok! Fazsiványok! Elfogni őket!</p>
                    <p>Bunkó és Patzok abban a szempillantásban lelökte a talpfát, amely döngve
                        gurult néhányat, ők ketten pedig futni kezdtek feneketlen iramban. S mivel
                        alapos volt a föltevés, hogy Szueta, az iskolakert csősze rivalt rájuk,
                        ennélfogva Patzok az állomásnak iszkolt visszafelé, mialatt Bunkó
                        áthajította magát a kőfalon s odaát olyant dobbant, mint egy búzás-zsák.
                        Csak éjfél után találkoztak össze megint a főiskola előtt s ekkor iszonyatos
                        gyanu villant beléjük. A kollégium másodikemeleti sarokszobájából ugyanis,
                        ahol Korpa János lakott két mendurral, világosság ütődött ki s olyan zaj
                        hallatszott le, mely csak fűrésztől származhatott. Patzok és Bunkó
                        káromkodott néhányat, mert sejtették, hogy Korpa gyanut fogott rájuk az
                        este, leguggolt a bokorba s miután ők ketten idáig hozták a slippert,
                        megugratta őket, ő aztán a talpfát félvállra emelvén, felbotorkált vele a
                        második emeletre s ott letévén óvatosan, fölverte a két mendikánst:</p>
                    <p>- Most pedig fűrészelni, fikák!</p>
                    <p>Korpa János ugyan, amikor Patzok és Bunkó kérdést intézett hozzá bizalmasan,
                        mosolygott és csacsiságot emlegetett és így soha nem került ki semmi.
                        Egyáltalán bizonyosat nem lehetett tudni e tekintetben. Máskor is előadódtak
                        hasonló esetek: nem érdemes szót vesztegetni rájuk. S különben is mit
                        csináljon a diákember, ha a fa ára előzően el találódott danolódni a
                        Gyöngytyúkban vagy a Kürtben, ha pénz már nincs, hideg ellenben van.</p>
                    <p>Délelőttönkint tróconi, meg károlyfalvai fuvarosok álltak meg a kollégium
                        előtt szekérfával s alkudozni kezdtek a nagydiákokkal, meg a
                        háziasszonyokkal. Már ahogy lehetett. A két Zólyomi meg Barla Jóska is
                        kivonult egyszer s alapos huzavona után megegyeztek az egyik fuvarossal.
                        Egész szekérre. A fát lehajigálták aztán a Vitkóczy-udvarban, a fatartóban
                        már a Jóska kötelessége volt beraktározni s egy nyekergő kecskelábon ő
                        aprított fel mindent egy síró fürésszel, meg egy kis baltával. Olykor a
                        fiatalabbik Zólyomi is segített valamit, de az orosz­lán­rész az ő
                        mendurvállaira nehezedett. Azért mendur a mendur! Két hétig fürészelt és
                        aprított. Akkorára tele lett a keskeny fatartó, de még az ágyak alja is,
                        fulásig. És attólfogva az ő gondja volt a fűtés: délután alighogy hazatért
                        az iskolából vagy a tornaóráról, reggel pedig még virradatkor, ha fölverte
                        az ébresztő óra. Minden mendur peckás is egyszemélyben. De legalább meleg
                        volt s a dohogó vaskályha mellett mesebeli álmait színezgette, különösen, ha
                        senki nem zavarta.</p>
                    <p>Egy ilyen magányos szombat délután, éppen hogy végzett volna a magyar
                        dolgozattal s Tatár Miskáékhoz készült átmenni, Fehér Pista nyitott be
                        hozzá. Rövid prémes kabátban jött, ezüstfogantyús sétapálcával s persze
                        elegánsan:</p>
                    <p>- Magad vagy, Jóska?</p>
                    <p>A mendikáns felugrott:</p>
                    <p>- Igenis Fehér úr, kérem szépen!</p>
                    <p>- Zólyomiék hol vannak?</p>
                    <p>- Barna úr talán SzivósGéza úrhoz ment át, mert mondták, hogy pályáznak az
                        Erdélyi ön­képzőkörbe s felolvassák egymásnak szerelmi verseiket. Miklós
                        úrnak pedig tornaórája van... Tessék helyet foglalni Fehér úr, kérem
                        szépen...</p>
                    <p>Fehér Pista leült s körülnézett:</p>
                    <p>- Kedves kis szoba s jó meleg van. Hát a tanulás hogy megy, fiú?</p>
                    <p>- Köszönöm kérdésit Fehér úrnak, jól.</p>
                    <p>- Rendben van. Azért jöttem, hogy ráérnél-e vagy egy órára?</p>
                    <p>- Igenis, Fehér úr. Most már nincs semmi dolgom s holnap úgyis vasárnap
                        lesz.</p>
                    <p>Fehér Pista kigombolkozott, előkereste a pénztárcáját, maga elé tette az
                        asztalra s miközben Barla Jóska kíváncsian várta, mi lesz, így szólt
                        hozzá:</p>
                    <p>- Figyelj ide, hogy mindent úgy csinálj meg, ahogy mondom neked. Itt van
                        három forint. Ezzel a pénzzel elmégy a hercegi várba, a kertészhez.
                        Megmondod neki, hogy én küldtelek. A három forintért rendelsz nála egy
                        igen-igen szép virágcsokrot, megvárod, míg a kertész el­készí­ti az
                        üvegházban s külön megkéred a nevemben, hogy az egészet csomagolja be
                        papirosba. Megértetted?</p>
                    <p>- Igenis, Fehér úr.</p>
                    <p>- Aztán... de nagyon figyelj ide! A bokrétát elviszed a Fodor Bandi úrék
                        házába. Lakik ott egy kisasszony, úgy hívják: Mária kisasszony. Talán láttad
                        is már.</p>
                    <p>- Igenis, Fehér úr, kérem szépen. Fehér úr szokott vele járni. Olyan
                        szőkés-formájú... - s a kezével mutatta, milyen formájú.</p>
                    <p>Fehér Pista mosolygott:</p>
                    <p>- Az. Hát a bokrétát elviszed majd a kisasszonynak, mert holnap lesz a
                        születésnapja. Átadod neki, de azt el ne áruld, ki küldi. Itt van még egy
                        korona, ez a tiéd lesz. Megértetted?</p>
                    <p>- Igenis. Fehér úr. Egyszerű dolog az egész.</p>
                    <p>- Hát persze, hogy egyszerű - mosolygott még mindig az elnök. - Csak aztán el
                        ne rontsad valahol. No, szervusz!</p>
                    <p>- Alászolgája! - és kikísérte az udvarra.</p>
                    <p>...Valami félórával ezután Barla Jóska vígan trappolt a kollégium előtt
                        újságlapba csomagolt, hatalmas csokorral. A Szemere-utca felől éppen Czompó
                        Simon jött szembe Orémusszal, a Közlöny színházi referensével. Azóta, hogy a
                        Joghallgatók Egyletének elnöke minden diszkré­ció nélkül félredobta őket a
                        nyeregből, amelybe még mind a ketten csak felkapaszkodni készültek,
                        kibékültek egymással s ez idő szerint tökéletes volt köztük az összhang.
                        Éppen a kaszinóba indultak, hogy félrehúzódván ott valamelyik sarokba,
                        gyökeresen megvitassák azokat a módozatokat, melyek az Ifjúsági Közlöny
                        színvonalát tetemes mértékben emelni lettek volna hivatvák. Czompó
                        észrevette Barla Jóskát:</p>
                    <p>- Mit viszel mendur?</p>
                    <p>- Nem mondhatom meg! - kiáltott vissza a mendikáns.</p>
                    <p>- Megállj csak! Hová viszed ezt a virágot?</p>
                    <p>Barla Jóska nem is felelt, mert a Fodor-ház felé trappolt már akkor.</p>
                    <p>Czompó utánanézett darabkát s akkor így szólt Orémuszhoz, persze nem minden
                        szatira nélkül:</p>
                    <p>- Őnagyságának holnap lesz a születésnapja, az elnök úr ergó
                        kutyakötelességének érzi, hogy kedveskedjen szíve oltárképének. Barátom,
                        Orémusz, ha meggondolom, hogy valamikor tereád fenekedtem s terveimet éppen
                        azzal a Fehér István nevű úrral beszéltem meg, aki akkor már magában
                        röhögött mindkettőnkön, hát sokszor nagy kényszert érzek, hogy pofonüssem
                        magamat. Már arra is gondoltam, hogy belekötök, kardom elé állítom s
                        káposztának vagdalom szét. Mit szólsz hozzá?</p>
                    <p>- Batagell - csapott a levegőbe Orémusz. - Először: az a hölgy méginkább
                        elbízná magát, amire semmi szükségünk. Másodszor: egyéb lányok is vannak még
                        Patakon, akikkel érdemes foglalkozni. Harmadszor és legvégül: párbajt ne
                        akarj, mert amilyen koncepció-nélküli alak vagy, Fehér Pista okvetlenül
                        leszelné valamelyik füledet...</p>
                    <p>- Gondolod? - kérdezte nyugtalanul Czompó.</p>
                    <p>- Szent meggyőződésem - mondta fesztelenül Orémusz.</p>
                    <p>Barla Jóska lihegve ért ezalatt a Fodor-ház kapujáig s ott pillanatra
                        megállt, hogy kifújja magát keveset. A zöld stafétli mögött négy-öt fenyő
                        setétlett, a fenyők mögött csinos ház, még amögött kert következett az
                        egykori vársánc meredekjén le, a Bábagödör legaljáig. Tarolt volt a kert: az
                        orgonabokrok, a taramiskfák s odébb a szilvafácskák dideregve húzódtak össze
                        a hóra váró alkonyatban. Barla Jóska végigsietett a kavicsos utacskán s
                        felszaladt a három lépcsőn. Az előszobában a szobalánnyal találkozott. Ahogy
                        meglátta a nekipirult mendikánst, kötekedve kérdezte:</p>
                    <p>- Nono, úrfi... Talán kurizálunk valakinek! Barla Jóska úgy félvállról felelt
                        a lánynak, mint akire nem tartozik a dolog:</p>
                    <p>- Azt maga ne kérdezze. Inkább mondja meg, hol van Mária kisasszony?</p>
                    <p>- Ujjé! - mulatott a leány. Tessék urficska, tessék! Erre ni, jobbra. Menjék
                        csak be az ebédlő­be, mindjárt szólok a kisasszonynak. De hogy micsoda egy
                        nagy férfi maga, hallja-e!</p>
                    <p>Nevetve hagyta ott az ebédlőben. Barla Jóska körülnézett a szép és tágas
                        szobában, melynek terraszra nyíló széles ablakain s üvegajtaján el lehetett
                        látni az Ó-Bodrog kanyarodójáig, szemközt pedig, a Bábagödör túlsó
                        magaslatán a héczei kertek hallgattak az enyészetben. Zongora állt az egyik
                        sarokban s az asztalon éppen uzsonnához terítettek. Barla Jóska a
                        cserépkályha mellé állt, két kézzel fogta a csokrot s alig volt ideje
                        körülnézni a szobában, mikor ruhasuhogás ütötte meg a szemközti nyitott ajtó
                        felől. Amire fölnézett volna, már jött feléje a kisasszony. Olyan kurtaujjú
                        ruhában, hogy könyökön felül szabadon maradt a két karja. Mosolyogva
                        jött.</p>
                    <p>A mendikáns mélyen meghajtotta magát:</p>
                    <p>- Barla Jóska I. B. osztályú tanuló vagyok s ezt a virágot hoztam a
                        kisasszonynak...</p>
                    <p>A leány mosolygott hosszú szempillái alól és mialatt mosolygott, gödröcske
                        támadt a szája szélén. Átvette a bokrétát, bontogatni kezdte s ahogy
                        kihámozta a papirosból, benyitott Fodor néni. Jóska az őszhajú asszonynak is
                        bemutatkozott.</p>
                    <p>- Erzsi néni! Erzsi néni! - ujjongott a leány. - Nézze csak, mit kaptam!</p>
                    <p>A néni elégedetten bólintott. A leány a zongorához lépett s hatalmas vázába
                        állította a bokrétát. Aztán Jóskához fordult vissza, aki még mindig mereven
                        állt a kályhánál. Úgy tett, mintha semmit sem tudna:</p>
                    <p>- Micsoda meglepetés! Aztán mondd csak, te Jóska, ki küldi nekem ezt a
                        virágot?</p>
                    <p>A mendikáns komolyon felelt:</p>
                    <p>- Azt én sohase árulom el!</p>
                    <p>- S ugyan miért? - incselkedett a leány.</p>
                    <p>- Azért kérem, Mária kisasszony, mert meg van tiltva!</p>
                    <p>A leány odament hozzá s kivette kezéből a sapkát:</p>
                    <p>- Hát ha már itt vagy, nem eresztünk el. Az ilyen ritka vendég velünk szokott
                        uzsonnázni. Úgy-e, Erzsi néni?</p>
                    <p>- Természetesen - mondta a néni s mialatt leült az asztalfőre, ő is
                        mosolygott.</p>
                    <p>A leány szintén leült s Jóskának szemközt mutatott helyet. És Barla Jóska
                        cseppet sem bánta volna, ha nem marasztalják itt. Mert a néni keveset szólt
                        ugyan, inkább csak helyeselt itt-ott, de annál többet bajlódott Jóskával a
                        leány. Őmaga tett cukrot a kávéjába, kaláccsal traktálta s igen finom maradt
                        hozzá. Ám Jóska úgy érezte mégis, hogy ez a nagyon szép és nagyon előkelő
                        kisasszony alighanem kötekedik vele. Mert egyszer csak - az asztal fölött -
                        a szemébe nézett dévajkodva:</p>
                    <p>- Hová való is vagy, te Jóska?</p>
                    <p>- Verhóra, kérem szépen, Mária kisasszony...</p>
                    <p>- No, akkor megfogtalak! - s az asztalon át megfogta a kezét. - Mert Fehér
                        István úr is odavaló!</p>
                    <p>Jóska észrevette, hogy baj van. De nem hagyta magát:</p>
                    <p>- Ő is odavalósi. De a virágot mégse ő küldte, kérem szépen...</p>
                    <p>- Ejnye, Jóska - csóválta fejét a leány, de annyi sajnálkozással, hogy a
                        mendikáns meg­zavarodott. - Hát nekem se mondod meg?</p>
                    <p>- Nem lehet, kisasszony, mert igen rámparancsoltak. Nagyon kikapnék.</p>
                    <p>A leány összevonta a szemöldökét:</p>
                    <p>- Ugyan kicsoda? Ki mert veled ilyen hangon beszélni?</p>
                    <p>- Nem mondhatom meg, kisasszony... Nagyon megigértem...</p>
                    <p>A leány felállt, odament hozzá, két meleg tenyerébe fogta a Barla Jóska buksi
                        fejét, hogy a mendikáns körül forogni kezdett a szoba. Úgy kérlelte:</p>
                    <p>- De ha kitalálom, akkor rá fogod mondani, hogy: igen...</p>
                    <p>- Kérem szépen, kisasszony - szabadkozott Jóska, mert egyszerre volt melege
                        és hidege, amikor olyan édesen könyörgött neki az a szép nagy
                        kisasszony.</p>
                    <p>- Úgy-e, Fehér úr küldte?</p>
                    <p>Barla Jóska nem tudta már, mit beszél. Lehajtotta a fejét:</p>
                    <p>- Meg teccik látni, kisasszony, hogy ki fogok kapni Fehér úrtól.</p>
                    <p>A leány kettőt fordult a szobában, tánclépést s azalatt nevetett, de úgy:</p>
                    <p>- Jóska, te ádáz mendur, hiszen úgyis tudtam... Mit szól Erzsi néni ehhez az
                        elszánt mendur­kához?</p>
                    <p>Aztán, éppoly hirtelenül, odafutott Barla Jóskához s átölelte a fejét:</p>
                    <p>- Ne félj, sohase foglak elárulni!</p>
                    <p>Itt már a néni is rászólt:</p>
                    <p>- Mária, olyan vagy, mint egy gyerek...</p>
                    <p>- Jaj, Erzsi néni, hát az se legyek! - aztán a nénihez futott, őt is
                        átkarolta hevesen és össze-visszacsókolta. - Mendurka, bandúrka - táncolt a
                        szobában. - Tudod-e, Jóska, mi az a bandúrka? Annyi, mint krumpli. Há te is
                        ilyen bandúrka vagy! De hogy micsoda szép virágok, úgy-e Erzsi néni? -
                        kérdezte nekipirultan, miközben megállt a szoba közepén s gömbölyű karjait
                        kitárván a szárnyas ablak felé és az azon túl enyésző messzeségnek,
                        mosolyogni kezdett. - Erzsi néni, de jó kedvem van!...</p>
                    <p>Barla Jóska megzavarodva állt fel s valamit motyogva kezet csókolt a néninek.
                        Aztán a kis­asszony felé botorkált: annak is kezet csókolt.</p>
                    <p>- Neked még szabad, Jóska... Azaz bocsánat, hiszen te már nagydiák vagy!</p>
                    <p>Barla Jóska megint érezte, hogy a kisasszony játszik vele. De éppen azért,
                        mialatt a kisasszony süteményt gyömöszölt a zsebébe, igen komolyan
                        mondta:</p>
                    <p>- Igenis kérem, én már diák vagyok!</p>
                    <p>A leány ráadta a kabátját, föltette a sapkáját, még igazított is rajta
                        valamit, aztán kikísérte, mialatt hátbaütögette kedveskedve:</p>
                    <p>- No várj csak, Jóska! Majd beárullak Fehér úrnak, hogy udvarolni
                        akartál...</p>
                    <p>Balra Jóska nem is tudta, mimódon került ki a kapun.</p>
                    <p>Pedig hát igazat mondott. Mertha nem is volt még nagydiák, de pataki diák
                        lett már testestül-lelkestül. Három hónapja mult el, hogy édesanyja letette
                        a kollégium kapujában húsz krajcár­ral, az Isten meg a kollégium irgalmára
                        bízva. És megvolt azért! S nemcsak megvolt, hanem kapaszkodni is kezdett már
                        fölfelé, a nagyobbak után, a két gyenge karja erejéből. Nem volt már többé
                        az egykori ügyefogyott konya-diák. Sokat tanult, látott és hallott azóta,
                        élte az összeség életét, amely önállóságra nevelte s ismerte már a
                        hagyományokat, melyek a főiskola multját jelentették és amelyek önérzettel
                        töltötték el őt is. Az egykori híres diákok útjait figyelte, akik
                        szárnyrakelvén egyszer innét, sok tisztességet és megbecsülést szereztek az
                        Alma Maternek. Mert e falak között lakott az ifjabb Rákóczi György s
                        jószívvel gondolt vissza mindenkor az anyaoskolára, míg csak ellenséges
                        lovak patkói szét nem taposták a fenesi síkon... Innét bontotta ki
                        libertás-zászlait unokája, a legnagyobb az egész nemzetségből, amikor -
                        Isten tudja hányadszor - fakadtak föl a dicső nemzet sebei... Itt volt
                        „úrfi” Kazinczy, a haza „szent öreg”-e és sok duhajkodást mívelt már akkor
                        is Bessenyey Gyurka, aki olyan erős volt, hogy két öccsével együtt félvéka
                        derelyét evett meg egyfolytában, ha megéhezett keveset!... A Pletykadomb
                        körül mutogatják még a helyet, hol a roppant tudományú Kövy professzor
                        megállt egyszer s a fölzendített jurátusok csoportjának élén megfenyegette
                        szelíden a vezért: „domine Kossuth, magából nagy országháborító lesz
                        valamikor.” Hát az is lett, áldás a poraira! Itt járt Csokonai a vékony
                        nyakával, míg elé nem vette botját s el nem vándorolt a vándormadarakkal...
                        Ebben az időben élt még néhány professzor, aki emlékezett rá, hogy Szemere
                        Bertalan, mivel szegény nemesi fi volt, téli napokon - hideg szoba helyett -
                        a városszéli kazlakba bújt meg s ott tanult angolul, mialatt gyakran volt
                        kénytelen kékülő körmei alá fújni. Mert olyan volt benne az elszántság! No,
                        csinált is galibát később domine Kossuthtal együtt és annak ellenére... A
                        vársáncok alatt sokat bolyongott valamikor Tompa, itt költvén első regéit s
                        már akkor is szívfájdalmakról panaszkodott. És innét indult el ordas-télben
                        Tóth Ede. Vásott kis kabát volt rajta, hóvihar dühöngött s a szegény
                        ripacsjelölt a Pityergődombról mikor visszanézett volna mégegyszer, könnyei
                        az arcára fagytak. Itt peckás­kodott Zempléni Árpád, mert szegény volt már
                        akkor is, nagyon szegény... És a többi nagyok! És a többi kisebbek, akik ha
                        nem is tudtak a nagyok után szállni, de ittmaradtak a földön s ezen a földön
                        dacos magyaroknak ismerte őket mindenki. Igenis, megtartották a hitet minden
                        időben!</p>
                    <p>Éltek ezek az emlékek! A mai nagydiákok őrködtek a tradíciókon s
                        szájról-szájra adták őket az apróbbaknak. Korpa János látta még az exitust:
                        mint mentek ki rektóriára az utolsó diákok, sőt részt is vett a
                        búcsúzkodásaikban. Az egyházkerület híveinek és az ifjúságnak egyik
                        érin­tkezési módja volt ez a régi szokás. Valamelyik faluban elhalálozván a
                        tanító vagy a kántor, három-négy presbiter - közköltséggel ellátva -
                        szekérre ült s meg sem állt, csak a kollégiumi városkában, ahonnét is nem
                        volt szabad hazatérniök pót-tanító nélkül. A presbiter urak meg­érkezvén
                        Patakra, kiálltak a főiskola kapujába, hogy szemre-vételezzék a jövő-menő
                        diáksá­got. Mikor aztán kiválasztottak maguknak néhányat, a vállalkozók
                        közül egy másik, szűkebb szelekció következett, amelyben külön jelentősége
                        volt az illető egyén testtartásbeli mivoltá­nak, erkölcsi
                        feddhetetlenségének s mindenekfölött orgánumának a hanganyagban. Hogy aztán
                        a rektóriára vállalkozó diák, meg a nagytekintélyű presbiter urak
                        megegyeztek volna, kézadás és némelyes áldomás következett, amely később
                        belenyúlt a muzsafiaktól való keserves búcsúzkodásba. A tógátus megkapván az
                        Alma Matertől az obsitot, a szekér előállt a kollégium elé s ugyanakkor egy
                        hordó bort vertek csapra a szekerén. Sereglettek mindenfelől a búcsúpohárra
                        s egy kézszorításra. És merítették a bort a távozó egészségére. Mert nem
                        tudta senki, visszajön-e még a búcsúzó, avagy végleg ottragad-e valamelyik
                        abaúji vagy gömöri falucskában? Ahogy aztán feltornyosult a jókedv, a szekér
                        megindult lépésben, azalatt vala­mennyien ittak s száz zengő torkon
                        felhangzott a tógátusok búcsúdala:</p>
                    <p>
                        Kezemben van már az útilevelem Nem diák már Patakon az én
                            nevem...
                    </p>
                    <p>Szállt a nóta, szállt. A távozó a szekerén ült már, a többiek összeölelkezve
                        mentek kétfelől a szekér oldalán, utcaszélességben s minden kislány
                        könnyezett az ablakban. A tizedik háznál megállapodtak, megint ittak s
                        viharosan fújták valamennyien:</p>
                    <p>
                        Sok víz lefoly még addig a Bodrogon, Míg engemet lát
                            valaki Patakon...
                    </p>
                    <p>Így állapodtak meg többször nehéz szívvel, még egy utolsó koccintásra. Az
                        Aranyszarvasnál stáció következett, ha elfogyott volna a hordó. Másik stáció
                        a Kutyakaparó volt a város szélén, harmadik és végső a Pityergődomb. Itt
                        összeölelkeztek, még egy keserű éneket fújtak el könnyes arccal, akkor a
                        kocsis megrántotta a gyeplőt, megdöccent a szekér, elment a diák. Sokáig
                        néztek a távozó után, kalappal integettek neki, míg egy kanyarodónál el nem
                        tűnt a szekér. Kis porfelhő maradt utána, melyet valami kósza szél kavart az
                        úton.</p>
                    <p>Ezek már régebbi történetek voltak, de sok hagyomány élő maradt ebben az
                        időben is. Decem­ber lett, közeledett a karácsony s az egyletekben nagy
                        elevenség volt észlelhető. Legáció előtt álltak s némi izgalmak közt kezdték
                        meghányni-vetni az ünnepválasztás eshetőségeit. A nagy diákok élénk
                        szóbeszéd közt jöttek-mentek a folyosókon s a mendurok dobogó szívvel
                        fülelgettek, hogy a tiszteletes és jogász urak közül melyik szólítja meg
                        őket: nem volna-é kedve szublégátusnak menni? Az előkészületek akkor már
                        megindultak. A feketetáblán napokkal előbb megjelent nagytiszteletű Novák
                        Lajos főiskolai lelkész és közigazgató úr felhívása, hogy ekkor és ebben a
                        tanteremben fog végbemenni a „futás”. És szombat dél­utánonkint csapatostul
                        jelentkeznek futásra a nyolcad- és hetedgimnázisták, ha szándékuk volt
                        ünnepi követségbe menni, úgyszintén mindazok az akadémisták, akik nem voltak
                        még légátusok... Az emelvényen foglalt helyet a nagytiszteletű úr, úgyis,
                        mint az előadóművészet és szónoklattan tudora s a pódiumra egymásután léptek
                        föl a légátus-jelöltek, hogy próba­papolásra jelentkezzenek. Nem volt
                        játék-vállalkozás: valóságos futás a vesszők között. A fika, aki
                        jelentkezett, belefogott a szónoklásba:</p>
                    <p>„Keresztyén Híveim! Mai szentbeszédem alapigéi írva találtatnak...” Ezt még
                        közömbös hangon illett elmondani. De akkor következett a voltaképpeni
                        prédikáció, ahol egy-két köszörülés után emelni kellett a hangon, hogy a
                        megfelelő fordulatnál basszusba zuhanjon alá az orgánum.</p>
                    <p>No, nem kis dolog a futás, az már bizonyos!</p>
                    <p>A karácsonyi szünidőtől alig választott el két-három nap s a mendurok
                        szívrepesve, a nagy diákok komoly önuralommal készülődtek az elekcióra, hol
                        is az ünnep választás rendjének és mikéntjének kellene lezajlania. De nem ez
                        okozta a fojtott izgalmat, hanem az az autentikus hír, hogy idén sem marad
                        el az ünnepi-vers, mely az elekció alkalmából fog fölolvastatni és amelyben
                        pellengérre lesznek állítva elődök és utódok, trillák és gödék, teológusok
                        és joghallgatók, elevenek és holtak minden nagyképűségei, huncutságai és
                        egyéb fogyatkozásai. Hogy Korpa János az első megverseltek közt fog helyet
                        foglalni, arra az utolsó mendur is mosolyogva ivott volna mérget. Már
                        hetekkel előbb cirkulált a hír, hogy ezúttal Miskolczi Simon János
                        csutakolja a Pegazust s ceruzáját úgy kihegyezte, hogy azzal fog majd
                        szíven­döfni mindenkit az élc és szarkazmus gúnyvértezetébe öltözötten.</p>
                    <p>Hát csak rávirradt egy ködös reggelen az elekció napjára is!</p>
                    <p>Délben adták ki a vakációt s két óra után karavánokban kezdtek özönleni az
                        elsőemeleti szárnyfolyosó legtágabb terme felé.</p>
                    <p>Ott pedig füst volt, de milyen! Mintha vászonlepedő lengett volna az emberek
                        fejemagassá­gában. Már alig fértek a terembe s a legtöbben füstöltek. Az
                        „első diák” szivarjai voltak, aki Beregszászon fogja hirdetni majd a Szent
                        Igéket. Mert örök csúfság lenne, ha elmaradna egyszer a száz szivar! Füst és
                        nagy nekigyürkőzés volt minden. Az első diák még mindig dobott erre is, arra
                        is egy portorikót. Súlyos öldöklés indult meg egy-egy légbenlengő szivar
                        után, miközben éles kiáltások hangzottak el:</p>
                    <p>- Ide is abból a potyából!</p>
                    <p>De jött néhány kísérővel a szénior s valahogy a pódiumig furakodott el. És
                        felküzdvén magát az emelvényre, néhány szóval figyelmeztette a nemes
                        ifjúságot, hogy hagyományos szokás szerint mindenek a legszebb ékességben
                        folyjanak, ellenkező esetben kényszerítve látná magát az elekció
                        felfüggesztésére. Abban a pillanatban több helyen zúgott fel:</p>
                    <p>- Abcug! Le vele!</p>
                    <p>A szénior ugyanis a tanár urak közé számított már s ezért volt az
                        ellen-figyelmeztetés: ne felejtse el, hogy tavaly ilyenkor ő is negyedéves
                        teológus volt még.</p>
                    <p>A szénior már távozott néhány benfentesétől kísérve s a pódiumra felállt most
                        az első diák. Először kijelölte az ünnepeket jegyző skribákat, aztán
                        nekilátott, hogy a szokások értelmében felolvasván a vonatkozó rendeleteket
                        és egyéb paragrafusokat, miheztartás céljából külön is figyelmébe ajánlja
                        őket a nemes ifjúságnak. Ám az egyik sarokból ugyanakkor fölreccsent
                        valaki:</p>
                    <p>- Halljuk a verset!</p>
                    <p>Abban a pillanatban az egész terem megharsant:</p>
                    <p>- Halljuk a verset! Éljen Miskolczi Simon János! É-é-él-je-e-en!</p>
                    <p>A kiskutya sem figyelt már a pódiumról lepergő paragrafusokra s egyéb
                        fenyegetőző szankciókra. Veresre dagadt nyakizmokkal, dobogva és ingerült
                        mozdulatokkal követelték elő az ünnepi poétát, meg a verset. Az első diák
                        megrázta a csengőt. Lehurrogták.</p>
                    <p>A költő az egyik ablaksarokban szerénykedett ezalatt s csak azért nem
                        jelentkezett mindjárt, mert ez is így volt szokásban. Először hadd rekedjen
                        be minden torok. Az első diák hol a rendszabályokat próbálta ledarálni
                        ezenközben, hol az elnöki csengőt rázta kétségbeesve s teljes
                        reménytelenséggel. Fittyet hánytak neki: ez is így volt szokásban. Utoljára
                        az elnök lecsapta a rendszabályok gyüjteményét s abban a szempillantásban
                        újult erővel tört ki a füttyszó, meg a sivítás:</p>
                    <p>- Ün-ne-pi ver-set! Ün-ne-pi ver-set!</p>
                    <p>Nyolcan-tízen már tuszkolták is a sarokból a költőt s marokkal emelték föl az
                        asztalra. A költő végignézett a háborgó tömegen, némi illendő zavarral,
                        tenyerével simított a haján, rántott egyet a nyiszlett alakjához tapadó
                        kájzeren és akkor nagykomótosan belenyúlt a bal-belső zsebbe. Ott volt a
                        vers!</p>
                    <p>Amint elővillant a papírcsomó, nyugalom lett. Még egy-két torokreszelés, egy
                        izgága „halljuk!” És akkor idegtépő csönd állt be.</p>
                    <p>Csengő hangon kezdte a koszorús:</p>
                    <p>
                        Kedves kollégáim: jogászok, hitészek, Kik elekcióra
                            begyülekezétek, Füleitekből a taplót kivegyétek, Hadd szivároghasson a
                            versem belétek!
                    </p>
                    <p>Nagy tetszés és röpke taps. A költő folytatta:</p>
                    <p>
                        Hagyományos szokás nálunk ez a nóta, Zeng az elekción már
                            századok óta, Minden tipikus blatt feltalálható itt Trilla-, göde-sorban
                            Maukstól Vajthóig.
                    </p>
                    <p>- Helyes! Úgy van! - rikkantott közbe valaki elismerőleg. - Csípte! Fogta! -
                        kiabáltak mások s egyre dagadt a tetszés zaja. Mauks és Vajthó már megkapta
                        a magáét, merész szembe­állítás­ban. Mert az egyik olyan volt, mint egy
                        gigászi arányú paragrafus önmagába visszakunko­rodva, a másik ellenben mint
                        egy pecek. De azért költő a költő, hogy még jobban kihegyezve az
                        ellentéteket!</p>
                    <p>Hanem ami ezután következett! Csattogó taps és olyan harsogás, mely
                        faldörgető orkánban csapkodott. De meg is kapta mindenki a magáét. A
                        költőnek megelőzően játék volt az anyag­gyüjtés, mert suttyomban ki-ki
                        legjobb barátjáról súgta be a legdiszkrétebb adatokat. Senki nem maradt
                        sebesületlenül. A legviharzóbb éljenzésnél Korpa János enyhe rezignációval
                        tá­­masz­kodott a pódium szélének: sejtette bús végét. És ugyanakkor már fel
                        is csattant a rigmus:</p>
                    <p>
                        Korpa János szíjja nagy kozmos pipáját, Mely félarasznyira
                            lehúzza a száját!
                    </p>
                    <p>Korpa a seprőbajuszához kapott, mint akit megcsípett valami. Egyszerre
                        tízfelől dobogtak ütemben:</p>
                    <p>- Száz far-kas Per-ku-pán! Száz far-kas Per-ku-pán!</p>
                    <p>A mendurok az ajtóból, meg a folyosóról ágaskodtak befelé, odabent pedig, a
                        súlyos füstben, ki az oldalát fogta, ki a másiknak dűlt vagy a fejét
                        csóválgatta szemérmesen, ha véletlenül éppen ő került terítékre. Dobogott és
                        rengett minden... Soha még poétának akkora sikere nem volt Magyarországon! A
                        költő felsivított:</p>
                    <p>
                        Pecsenye Pál uram Toronyán volt rektor: Húsz csirke vala a
                            fizetése ekkor!
                    </p>
                    <p>Pecsenye Pál, miközben a gúny és csipkedések nyilaival árasztották el
                        mindenfelől, szinte megtántorodott. Soha nem hitte volna, hogy ez is
                        kitudódjék róla! A költői episztola pedig tovább pergett, amint következik.
                        A kis Vajthóról lett szó megint:</p>
                    <p>
                        Nem früstököl szegény egész hosszú télen, Hisz belepte a
                            hó a sóskát a réten... A brugónak pedig a színét se látja, Mert ennek az
                            ára kell a „bibliá”-ra.
                    </p>
                    <p>- Korogi! Korogi! - kiabáltak a kistermetű Vajthó felé. Mások éljent
                        kiáltoztak.</p>
                    <p>A hajak összecsapzottak, a halántékokat veríték borította el, a szemek
                        dülledtek a nevetéstől. Néha egyetlen harsogó száj volt az egész terem.
                        Fergetegben csaptak össze a tenyerek.</p>
                    <p>Ám ennek is vége lett egyszer: a költőt kézről-kézre adva szedték le az
                        asztalról. És akkor az első diák belekiáltott a füstbe:</p>
                    <p>- Beregszász!</p>
                    <p>Két másodpercre áhitatos csend támadt, mert Beregszász volt az első ünnep,
                        amely háromszáz korona biztos salláriumot jelentett a légátusnak, ötvenet a
                        szublégátusnak. Sőt a szublégátus hatvanra is fölverhette a jövedelmet, ha
                        ügyesen verselt. De a harmadik másodpercben már kitört a rivalgás:</p>
                    <p>- Csípte! Fogta!</p>
                    <p>Aztán jöttek a többiek évfolyamok és tanulmányi előmenetel szerint, minden
                        teológus-esztendő után a joghallgatók megfelelő évfolyama. Minden kézben a
                        legációslista, amelyben névsorba szedve tüntettettek föl a különböző
                        ünnepcsoportok: megye, utolsó posta és a vasúti állomás szerint, külön
                        kiemelvén, hány helyen kell papolni, mennyi hivatalos és közönséges pátensre
                        van szüksége a légátusnak, kell-e szublégátus és ha igen, mennyi bevételre
                        számíthat úgy ő, mint a légátus úr s végül érdekes tudnivalók voltak
                        tapasztalhatók a „Jegyzet” rovat­ban. Így kiderült a többi között, hogy aki
                        Buj-Kótajra megy, vonaton járhat az ünnepek alatt; Báj-Csobajon kocsin
                        viszik a diákot, ami mindenesetre nagy előny, mert sok kényelemmel jár s
                        azonfelül nagyobb úr a légátus, mint olyan Isten háta mögötti sárfészekben,
                        hol a saját két lábával kénytelen koptatni az országutat.
                        Anarcs-Gyulaházáról fel volt tüntetve, hogy kétszer kell rekvirálni, ami más
                        szóval annyit jelentett, hogy a légátus úr először széthordja a pátenst a
                        tekintélyesebb családokba s akkor mégegyszer kell tisztelegnie valamennyi
                        helyen, míg meg­kapja a megfelelő koronákat. Anarcs-Gyulaháza ennélfogva
                        nagy hátránnyal indult az ünne­pek versenyében. Bánóc-Tussa-Vásárhely-Morva
                        már kapósabb volt a harmincnyolc korona összjövedelmével, mert falunkint
                        csak egyet kellett prédikálni, aki ellenben Dorogmát választotta annak az
                        állomástól nyolc órát kellett kutyagolnia; Göncre-Ruszkára viszont nem
                        szívesen ment jogász, mert jóelőre hirdette a „Jegyzet”, hogy
                        „joghallgatónak tizenhat koronával kevesebb”. Talán azért, mert
                        Göncön-Ruszkán valamikor nagyot ihatott valamelyik szerelmes jogász.
                        Kér-Gibárt-Alpár-Újfaluról illett tudni, hogyha Bárczy földbirtokos úr
                        történetesen nem lenne odahaza, nyolc koronával apad a jövedelem, minélfogva
                        Kér-Gibárt-Alpár-Újfalunak vaktában vágott neki valamennyi légátus.
                        Cselejben éneket kelletett kezdeni a diáknak, botfülű ünnepi követ tehát nem
                        választotta Cselejt, ezzel szemben Mezőkászony­ban bérkocsi volt kapható,
                        amely egy korona húsz fillér ellenében a parókiáig szállította a
                        légátust...</p>
                    <p>Ezenközben Korpa Jánosra került a sor. Korpa - némi habozás után -
                        kieresztette dörgő basszusát a pódium mellől:</p>
                    <p>- Iske, Csicser, Vaján, Beés!</p>
                    <p>Harminc torok kiáltotta rá a verset:</p>
                    <p>- Ott a diák éhen vesz!</p>
                    <p>Nevettek, de még milyet! Bunkó kiáltott most:</p>
                    <p>- Jéne, Susa, Rimaszécs, Zádor, Iványi, Cakó!</p>
                    <p>Aztán következett Patzok Béni dörgő hexameterben:</p>
                    <p>- Büd, Pere, Szent-András, Al-, Fel-Füged Enccsel, Inánccsal!</p>
                    <p>Percekig zúgott és kavargott a terem. Fült a levegő, csorogtak a halántékok s
                        a kötekedő hangulat mögött szorongó drukkok lappangtak. Nagy kínban voltak a
                        legtöbben: a kijelölt ünnepet nem kapja-é el éppen az orruk elől valamelyik
                        előbb-következő vetélytárs? Akkor aztán böngészhet félóráig, amíg talál
                        valamit a még meghagyott ünnepek között. Azok aztán, akik lemaradván
                        ilyeténképp, végleg elkeseredtek, az egyes évfolyamok végén licitáltak
                        életre-halálra. Mert minden esztendő végén egy képzelt ünnepet árvereztek el
                        s az itt dúló förgeteges hajrában két évvel fiatalabbak is résztvehettek.
                        Iszonyú összecsapások következtek egy-egy ilyen licitáción... Pedig miről
                        volt szó a legtöbbször? Valami csinos kis papkis­asszony­ról, akinek hárman
                        is udvaroltak a legutóbbi március tizenötödiki bálban és most mind a hárman
                        ugyanoda törtek életre-halálra. Lobogtak a hajak, csikorogtak a fogak minden
                        ilyen összecsapásnál...</p>
                    <p>Esteledett már s ekkorára a számtalan szublégátus-jelölt ádáz mendurnak is
                        sikerült magát befúrnia hátulra. Ott ágaskodott Barla Jóska is, de már az
                        elejétől kezdve, mert maga után húzta be Fehér István úr s alkalma volt
                        látnia és hallania mindent. Mély áhitattal leste végig az ünnepi verset s
                        kíváncsian figyelt az elekció tüneményes lefolyására. S szívében
                        felfohász­kodva gondolt rá, megéri-e az időt, mikor ő is ünnepi követ lehet
                        majd, aki pillanatnyi hangu­la­ta szerint vehet maga mellé szublégátust a
                        mendurok tömkelegéből. A tornyosuló kavaro­dás­ban csak annyi ütötte meg,
                        hogy amikor Fehér úr mondta be a maga ünnepét, két helyről is
                        feléjekiáltottak:</p>
                    <p>- Szerelem! Szerelem!</p>
                    <p>Nem értette. Annak jelentőségével ellenben tisztában volt, hogy amikor Séra
                        süvített végig a termen:</p>
                    <p>- Szín Szögligettel, Perkupa, Varbóc!</p>
                    <p>Karban zendült meg a tömeg, hogy kocogni kezdtek az ablakok:</p>
                    <p>- Száz far-kas Per-ku-pán! Száz far-kas Per-ku-pán!</p>
                    <p>Mások a Korpa nevét invokálták, de Korpa János messze járt már akkor. Talán
                        éppen a pátenseket vette át a széniori hivatalban.</p>
                    <p>Új alak került sorra. Szinte kurjantott az elnök felé:</p>
                    <p>- Szend, Szala, Devecser!</p>
                    <p>Veres füllel, teleszájjal ordították rá a kádenciát:</p>
                    <p>- Még az Istennek se kell!</p>
                    <p>Kint erősen szürkült, bent lámpák égtek már. Mindig gyérült a terem, már a
                        nyolcad-gimná­zisták mérkőztek össze hevesen a preparandistákkal, akikkel
                        váltakozva következtek soron. Humorban azért itt sem volt hiány. Valamelyik
                        keserű prepa elnyújtva kiáltott be:</p>
                    <p>- Ka-a-assa!</p>
                    <p>- Vitte! Vitte! - kacagtak rá csípősen.</p>
                    <p>Vitte bizony, de jókor délután még senki más, mint Tengely Orbán úr, a
                        második diák és vitte vele Kassa szabad királyi város kétszázharminc
                        koronáját. Hét óra is elmult, mikor egy élestorkú fika kétségbeesve visított
                        fel:</p>
                    <p>- Gecse, Macsola!</p>
                    <p>Gecse-Macsola Beregből tizenhét korona abszolút jövedelmet hozott a konyhára,
                        ha jól bevágott az ünnep. Gecse-Macsolán túl nincs folytatás. Vége az
                        elekciónak!</p>
                    <p>...Barla Jóska a folyosón ődöngött már, kissé kóválygó fejjel. A széniori
                        hivatal előtt szinte beleütközött Fehér úrba. A jogászelnök feltűnő jókedvű
                        volt:</p>
                    <p>- No, fiú, holnap indulunk, de nem haza...</p>
                    <p>- Igenis, kérem szépen.</p>
                    <p>- ...hanem a légációba. Két hétig leszünk oda.</p>
                    <p>A mendikáns elszótlanodott, hogy nem láthatja az édesanyját, meg a
                        testvérkéit. Azonfelül nem is értette, miért nem megy légációba csak az
                        ünnepek idejére. De azért szolgálatkészen mondta, hiszen a várható öt
                        forintra nagy, nagy szüksége volt:</p>
                    <p>- Igenis, Fehér úr, kérem szépen.</p>
                    <p>- Holnap reggel kilenckor az állomáson légy. Majd vigyázni fogsz a táskámra.
                        Szervusz!</p>
                    <p>- Alászolgája, kérem szépen.</p>
                    <p>Holnap reggelre ő már otthon akart lenni. De beletörődött. Aztán azt is
                        gondolta, hogy ünnep után csak elereszti Fehér úr. Nem sok ideje maradt a
                        tűnődésre, mert Korpa János jött a folyosón. Barla Jóska földig kapta előtte
                        a kalapját.</p>
                    <p>- Szervusz, öcsém!</p>
                    <p>S tovább ment hóka bajuszával, kajla kalapjával. Valami kósza dalt zümmögött
                        maga elé.</p>
                    <p>- - - - - - - - - - - - - - - - - - - - - - - - - - - - - - - - - - - - - - -
                        - - - - - - - - - - - - - - - - - - - - - - - - -</p>
                    <p>Megy a légátus kampós botjával. Utána a szublégátus görbe botjával. Látszik
                        már a falu tornya, az alatt lakhatik a nagytiszteletű úr, annál jelentkeznek
                        majd legelőször.</p>
                    <p>Régi szokás a legáció. Valamikor az Alma Maternek gyüjtöttek az emlékezetbeli
                        időkben. Most már maguknak rekviráltak békés szóval: az ünnepi követ úr -
                        mendikánsa kíséretében - először a tekintélyesebb familiáknál tette
                        tiszteletét s ez alkalommal nyujtotta át a pátenst, melyben a főiskola
                        tanári kara a hivek kegyes indulatába ajánlja a kollégium kiküldöttét.
                        Elközeledvén a sátoros ünnep, a légátus úr szószékről hirdette az Igét, a
                        szublégátus pedig küszöbről-küszöbre járt a harangozóval s belefogott a
                        régi-régi mendúr-versbe:</p>
                    <p>
                        Ma nyilt meg az égnek ragyogó kebele: Megszületett Jézus,
                            Üdvünk Fejedelme...
                    </p>
                    <p>És gyűlt a pénz. Koronák a légátusnak, garasok a szublégátusnak.</p>
                    <p>...Fehér Pista vasárnap délután egy abauji állomáson szállt ki Barla
                        Jóskával. Vékony hó lepte be a tájékot s a közeli hegyeket. Az egyik
                        csúcsról mereven néztek rájuk Boldogkőváralja romfalai.</p>
                    <p>Elhaladtak a félfalun s benyitottak a parókiára. A nagytiszteletű úr -
                        templomból jövet - éppen palástját kerítette le a szobában s a meglepetéstől
                        egyet csuklott: soha ilyen légátust, aki egy héttel előbb érkezik! Fehér
                        Pista bemutatkozott s bemutatta Barla Jóskát is:</p>
                    <p>- Egyelőre csupán tiszteletünket óhajtottuk tenni nagytiszteletű úrnál. A
                        szent ünnepekig ugyanis Szép Bálint urambátyám házának leszünk a
                        vendégei...</p>
                    <p>- Vagy úgy! - csodálkozott el a nagytiszteletű úr. - Értem már, hogyne
                        érteném. De azért foglaljanak helyet minálunk is légátus úrék. Talán közeli
                        esmeretségben vagynak Szép Bálint barátom közbecsülésnek örvendő
                        házanépével?</p>
                    <p>- Hát igen... - mosolygott Fehér Pista. - Fodor Bandi barátom meghívására
                        jöttünk le időnek előtte...</p>
                    <p>Barla Jóska most már sok mindent értett. Azt is, miért kiáltották Fehér úr
                        felé kétszer is az elekción, hogy „szerelem”...</p>
                    <p>A nagytiszteletű úr, aki korosabb ember volt már, marasztalni kezdte őket,
                        hogy mindjárt itthon lesznek családja tagjai is, csak kissé átnéztek templom
                        után az egyik szomszédba, ám akkor nagy sebbel rájuk nyitott Fodor
                        Bandi...</p>
                    <p>- Szervusztok, gyerekek! Már az állomáson is kerestelek benneteket, de -
                        sajnos - megkéstem. Meg fog engedni, kedves Danyi bátyám, - fordult a
                        nagytiszteletű úrhoz, - de odahaza kész az ozsonna...</p>
                    <p>A nagytiszteletű úr éppen pipához csiszolván szikrát, csak a fejével jelezte,
                        hogy rendben van, ő teljes mértékben belátja...</p>
                    <p>...Tíz perc mulva a felvégen álltak már, egy széleshomlokú ház előtt, mely
                        épp úgy feküdt - beljebb az országúttól, alacsony emelkedőn, - mint a Fehér
                        Pistáéké odahaza. Áthaladtak a tágas udvaron, fel a havas lépcsőkön. Az
                        előszobában erős meleg csapta meg őket. Barla Jóskának még a nagykabátját
                        sem volt ideje levetni, amikor Mária kisasszony sietett eléjük. Mosolygott a
                        szőke hajáig nekipirosodva:</p>
                    <p>- Jóestét! Isten hozta nálunk!</p>
                    <p>Fehér Pista kezet akart csókolni kötekedve, de a leány nem engedte. Aztán az
                        történt, hogy a szép kisasszony lehajolt Jóskához s hirtelen megcsókolta.
                        Még pirosabb lett tőle...</p>
                    <p>Barla Jóska kicsit szégyenkezett, mert nagyon meglepték. Fehér Pista a
                        leányra nézett s csöndesen annyit mondott:</p>
                    <p>- Jó dolga van a szublégátusomnak...</p>
                    <p> </p>
                </div>
            </div>
         <div type="chapter">
                <head>HATODIK FEJEZET,</head>
             <div type="chapter">
                    <head>amelyben szó lesz Gutmán úr reménytelen helyzetéről, Korpa János és
                        Tengely Orbán ingyen-utazásáról, az ifjúság hazafias föllépéséről s Barla
                        Jóska nagy szomorúságáról.</head>
                    <p>Vakáció végével, ahogy befelé kezdtek volna szállingózni a négy világtáj
                        felől, fantasztikus hírek cirkuláltak a mendurok soraiban.</p>
                    <p>Így tudni vélték egyesek, hogy Bunkót, amikor megérkezett volna Patakra,
                        Gutmán úr leste az állomás perronján, hogy ilyen módon hajtsa be rajta azt a
                        hervadt összeget, amely immár ötödízben lett volna esedékes záros határidőre
                        és becsületszóra. De ha már a kerek summát nem kaphatta volna kézhez Gutmán
                        úr, megelégedett volna némi részlettel is. Bunkó azonban, amikor szemközt
                        találta magát a nyúlbőrforgalom helyi lebonyolító közegével, markával
                        fidélisen kanyarított bele a levegőbe:</p>
                    <p>- Nagy ricsaj volt Miskolcon az éccaka, Gutmán úr. Egy kis haladékot még!</p>
                    <p>És Gutmán úr, mivel egyebet úgysem tehetett, újabb haladékot adott a végleges
                        elszámolásra. Amiből napnál világosabban kitetszik, hogy Gutmán úrnak szíve
                        volt, bármit beszéljen is róla a világ.</p>
                    <p>Ám a mendurok egyéb megtörtént esetekről is tudtak állítólag. E szerint
                        Újhelyből átjött volna Lászlófi szabászmester is és lesállásba helyezkedett
                        az állomás épülete s az iskolakert közti gyanútlan útdarabkán, hogy ott
                        csapjon rá Tóth Sándorra, aki furulyanadrágban járt s e miatt a
                        „divat-Napoleon” nevezetet nyerte el. Tóth Sándor számára ugyanis Lászlófi
                        mester szabott ruhát hitelbe, azzal a határozott kikötéssel, hogy Tóth úr a
                        törlesztendő első rátát posta festa, azaz ünnep után fogja kezébe
                        szolgáltatni. Tóth Sándor azonban egy nappal előbb érkezett meg Patakra,
                        mint Lászlófi úr Újhelyből s ez a huszonnégyórai előny elég volt neki arra,
                        hogy benézzen a Kürtbe. Csak az ördög lökdöshette be oda a könyökénél, mert
                        ezúttal valóban komoly szándéka volt, hogy okvetlenül fizet. Lászlófi úr
                        egyszóval lekésett s miután az állomás tájékán eredménytelenül leskelődött,
                        a lakásán látogatta meg Tóth urat. Tóth úrban azonban volt annyi előrelátás,
                        hogy idejében elreteszelte a kaput s amikor Lászlófi úr dörömbölni kezdett,
                        rút szorongattatásban nekivágott az udvar hátsó részének, ott átugrott a
                        palánkon s keresztülfúrván magát a Bodrogpart zúzmarától remegő bokrain,
                        csak a Fazekas-soron át került föl ismét a Héczére. A Héczén aztán, éppen a
                        Gyöngytyúk előtt, találkozott Tengely Orbánnal, aki fölötte jókedvűnek
                        látszott s éppen szándéka volt, hogy némi forralt borocskára benéz a
                        Gyöngytyúkba. Az üldözött vadként lihegő Tóth Sándor egy mélyet fújt:</p>
                    <p>- Meg kell itt veszni, barátom Orbán! Kergetnek, mint a kutyát!</p>
                    <p>Amire Tengely Orbán beinvitálta a Gyöngytyúkba, részben azért is, hogy
                        lecsillapodjanak a Tóth Sándor felzilált idegei. Odabent aztán, a belső
                        szobában, hogy beszélgetni kezdtek volna egy forralt félliter előtt,
                        hamarosan kiderült, miért van olyan jókedve Tengely Orbánnak.</p>
                    <p>Lőn hát, hogy előző estén Tengely Orbán meg Korpa János benyitottak Újhelyben
                        a Varázs­fuvolába. Tehették, mert a pataki személyvonat indulásáig volt vagy
                        háromnegyed órájuk. Az egy üvegből azonban több lett, amin nem lehet
                        megütődni, mert éppen legációbeli élményei­ket mesélték el egymásnak, minek
                        következtében lekéstek a vonatról. Késő éjszaka volt amikor fölkerekedtek
                        volna s mivel szállodáért nem akartak fizetni egy forint huszat, inkább
                        konflist fogadtak Patakig. Nemsokára a keményre fagyott országúton kocogtak
                        már. Ahogy Patak széléhez közeledtek volna, Korpa észrevette, hogy
                        elbóbiskolt a kocsis. Erre nesztelenül lecsúszott a kocsiból, utána
                        lecsúszott Tengely Orbán is. Éppen a temetőkert előtt álltak s az utolsó
                        negyed keszeg sarlója itt-ott kiütközött a fellegek foszlányai mögül. A
                        konflis tovább döcögött a magányos éjszakában a kollégium felé, ők ketten
                        pedig utánalopóztak, hogy mi lesz hát? A főiskola két vékony
                        petróleumlámpása előtt hirtelen felbóbiskolt a bérkocsis, a girhes egy-ló
                        megállt, aztán hátratekintett a kocsis, hogy most már fizessenek! De amint
                        meglátta az üres hátulsó ülést, mindjárt megsejtette, hogy a két diák
                        elszunyókált útközben, kifordult a kocsiból és most az árokban fetrengenek
                        valahol széthasított lábszárakkal. Abban a szempillantásban megfordította a
                        lovat, felállt a bakon, ostornyelével végigcsattant a hátán, a nyomorult
                        gebe felvágott s fújva és gőzölögve kezdett csattogni visszafelé, Újhelynek.
                        Recsegtek a kocsi eresztékei, a kerekek alig értek földet. Szinte a
                        levegőben forogtak s ló és kocsi szelet vert maga körül.</p>
                    <p>Nem is látták többet. Korpa János és Tengely Orbán halk röhögéssel nézett a
                        kísértetien menekülő konflis után...</p>
                    <p>Hát ezért volt még mindig olyan jókedve Tengely Orbánnak.</p>
                    <p>Ezek persze olyan híresztelések voltak egytől-egyig, amelyeket képtelenség
                        volt ellenőrizni. Különben is a lencsések terjesztették őket egymás között.
                        Bizonyosat nem lehetett tudni, mint ahogy nincs is semmi bizonyos a
                        világon.</p>
                    <p>Azazhogy egy bizonyos kijelentés mégis akadt és pedig az iskolakert didergő
                        főútján. Azon baktatott éppen Gutmán úr, hogy talán a tizedik vonatot várja
                        be kétség és remény között. Éppen szembejött vele az énektanár úr, szokása
                        szerint kissé maga elé tűnődve. Pettyentett néhányat az ujjain s valami most
                        kialakuló melódiát dúdolgatott félhangon.</p>
                    <p>Gutmán úr szájában a pipával, hóna alatt a csalánzsákkal s szőrös képén tele
                        csalódással, megállt és köszönt:</p>
                    <p>- Jónapot kívánok nagyságos tanár úrnak. Nem tetszik tudni valami
                        újságot?</p>
                    <p>Gutmán úr persze az adósait illetőleg szeretett volna megtudni valamit. A
                        tanár úr, akit bántott, hogy merengésében így megzavarták, nyomban
                        felelt:</p>
                    <p>- Van szerencsém, mérsékelten tisztelt Gutmán úr! Egyszóval újságot akar
                        tudni... Azt nem adhatok, ahelyett azonban kárpótlásul leszögezek maga előtt
                        egy örökérvényű igazságot, amelyet épp az imént sikerült megállapítanom.
                        Akarja hallani?</p>
                    <p>- Én mindent szívesen hallok a nagyságos tanár úrtól - pislogott kissé
                        ravaszkodva Gutmán úr.</p>
                    <p>Az ének- és zenetanár úr, legalább száz Bathó-nóta szerzője, csak úgy
                        továbbmenően válaszolt:</p>
                    <p>- Vegye hát füleibe Gutmán úr úgyis, mint önbámulnok! Alapigazságom így
                        hangzik: „Úrnak születni kell, a fodrász terem, az izraelita szaporodik.”
                        No, most legalább jól szívendöftem magát, vén biboldó! Ajánlom magamat!</p>
                    <p>S továbbhaladván, folytatta az árva melódiát, ahol abbahagyta. Gutmán úr
                        pedig úgy maradt még kissé s fanyar mosollyal nézett a tanár úr után.</p>
                    <p>Azalatt jöttek a diákok mindenfelől, a legációs jövedelemtől némi hasat
                        eresztve. Csak Barla Jóska jött meg véknyacskán, ám gondoktól annál
                        terhesebben. Mert ahogy túl lett volna a három­napos ünnepen, elkérezkedett
                        Fehér úrtól. Marasztalták pedig valamennyien, Fehér úr a legjobban: néhány
                        jó napot akart szerezni a csöndes mendikánsnak. De Barla Jóskának nem volt
                        maradása. Húzta hazafelé az a kicsinyke bú, amely társul szegődött hozzá,
                        azóta, hogy először lépte át a kollégiumi városka határát. Fehér úr meg
                        Mária kisasszony kikísérték az állomásra s megváltották a jegyét. Öt forint
                        ötven krajcár volt nála, amikor hazaindult s mire Patakra ért volna, alig
                        maradt egy koronája. A többit az édesanyjának adta.</p>
                    <p>Jött az állomás felől a többivel s bú árnyékolta a két szemét most is. Nagy
                        kétségek közt búcsúzott el hazulról: édesanyja már nem tudott fölkelni az
                        ágyból. Egyéb anyagi gondok is emésztették: esedékes lett volna a harmadik
                        ötforintos lakbérhányad, sőt ráadásul még az elmult két hónapról is
                        tartozott a felével. És sóhajtott egyet, miközben befelé botorkált az
                        iskolakert havas főútján. Megint oda kell állni Vitkóczyné asszonyság elé s
                        könyörögni újabb haladékért. Bizonyos, hogy a néni ezúttal is méltányolni
                        fogja aggasztó helyzetét.</p>
                    <p>Elmúlt persze ez is. Mert vége lesz valamikor mindennek: röpke örömeinknek,
                        apró gond­jainknak. Az életnek is egyszer. És nem értjük meg soha, miért
                        kellett küzdeni annyit?</p>
                    <p>Újrakezdődött az élet, zajosabban az eddiginél. A városházán ifjúsági bálok,
                        mulattató előadá­sok követték egymást vagy hazafias jellegű ünnepélyek a
                        főiskola imatermében. Eleinte, míg enyhe volt a tél, a vidék is megmozdult s
                        egy-egy táncmulatság előtt mamák, kisasszonyok, gardedám-nagynénék jöttek
                        csoportosan a vonatokról. Tánc volt minden héten, mert minden egylet külön
                        is ki akart tenni magáért. Azonfelül közeledett az iskolai félesztendő
                        határideje is, mikor a bizonyítványok olvastatnak föl a a tantermekben és
                        küldetnek el postán a szorongó szülők címére. Nagy elevenségben mutatkozott
                        az élet mindenfelé s ebben a forgatagban igazán eltörpült a Barla Jóska bús
                        révedezése. Hétköznapokon jókor délután az Ó-Bodrog éles jegére siettek
                        kisasszony-leányok a nagyobb diákokkal. Barla Jóska is ott botorkált
                        többször egy rozsdás halifaxon. A pályára fizetni kellett, a mendurok tehát
                        a szabad jégen kergetőztek és bukdácsoltak, mialatt a hókupacokon belül
                        csinos párok siklottak el s örültek az életnek. Ott körözött órahosszat
                        Fehér Pista is Mária kisasszonnyal. Egymás kezét fogták, néha
                        össze­mosolyogtak, egy ilyen mosoly után nekiereszkedtek a szabad jégnek s
                        kéz-a-kézben repültek végig a Bodrogon. A leány szoknyája csattogni kezdett
                        a magukverte szélben. Barla Jóska utánuk nézett gyakran és eltűnődve, míg
                        csak láthatta őket a kanyarig. S olyankor arra gondolt, hogy Mária
                        kisasszony biztosan a felesége lesz Fehér úrnak...</p>
                    <p>Kevéssel ezután olyan fordulat következett el, amely mélyen felkavarta a
                        megszokott életet. Ez azonban már politika volt. Így hallotta ezt Barla
                        Jóska több estén át, miközben teológusok, jogászok, trillák, gödék,
                        lencsések és egyéb fikák nagy hevességgel vitatkoztak a kamarákban. E
                        forrongó napokban eleinte csak az újságokat bújták a nagyobbak, a kaszinóban
                        nőtt az elevenség s egyre sűrűbb csoportosulások támadtak a város különböző
                        pontjain. Később, vacsoraidő után, házról-házra jártak az akadémisták s
                        lelkesíteni kezdtek tüzes beszédekben. A hazát emlegették olyankor, meg a
                        híres magyar nemzet újra felfakadt sebeit... A mendikán­sok is összesúgtak
                        esténkint, mert tudták már ők is, hogy az országgyűlésből katonák verték ki
                        a képviselőket, meg hogy osztrákpárti főispánok érkeztek minden vármegyébe.
                        No, a zemplé­ni meg is kapta a magáét alaposan! Mert alighogy Újhelybe
                        érkezett, le akarta borotváltatni a szakállát, de nem akadt borbély, aki
                        megesett volna a hazaáruló nyomorult helyzetén. Végül mégis csak került egy
                        önként vállalkozó segéd, ámde országos csúfság legközepébe jutott a császári
                        főispán. Mert a cingár és fránya segéd, aki suttyomban hazafias alapon állt
                        (mint valamennyi borbély a hazában), megborotválta ugyan a bécsi zsoldban
                        álló méltóságost, de csak félig s mialatt a szakáll másik fele bepamacsolva
                        várt a borotvára, a segéd hirtelen összekapta szőrtelenítő apparátusát s
                        meghajtotta magát gúnyosan:</p>
                    <p>- Alászolgája!</p>
                    <p>És otthagyta az elképedt főispánt a két szuronyos csendőrrel együtt, aki a
                        háta mögött vigyá­zott. És bizony úgy maradt őméltósága félszakállal, hiába
                        fenyegetőzött, hogy pincelyukba vágatja a szemtelen fodrászt. A nemzeti
                        érzülettől eltelt borbélysegéd fotográfiája megjelent az összes
                        képeslapokban, a pataki ifjúság vezérei viszont táviratilag biztosították
                        szolidaritá­suk­ról s ösztökélték, hogy csak előre a megkezdett úton.</p>
                    <p>Nagy hahota lett mindenfelé a félben-hagyott főispáni szakáll miatt. De
                        elfelejtették hamar, mert újabb események búsították az elméket. A régi
                        magyar embereket zsandárok kergették ki a hivatalokból, az alkotmány sáncai
                        behányattak s a hírek, melyek egyre jöttek a városkába, nagy keserűségre
                        gerjesztettek mindenkit. Ugyanakkor végső elszántságra lelkesítettek a
                        hírlapok.</p>
                    <p>A diákság készülődött valamire. Egy napon küldönc érkezett Pestről, hogy
                        odafent az ifjúság utcai harcot vívott a honárulókkal összeállt
                        csőcselékkel. Nem volt megállás többet! Ugyan­akkor egyetemi diákok érkeztek
                        valahonnét a városkába díszmagyarban s a nemzeti gyásznak jele gyanánt
                        fekete zászlót hoztak magukkal. A főiskola tanári-kara, tudatára jövén az
                        általá­nos nyugtalanságnak, csillapító szózatot intézett a nemes ifjúsághoz,
                        hogy tradicionális eré­nyeit őrizze meg ezúttal is teljes
                        feddhetetlenségben. A közigazgatói feketetáblán már ener­gi­­kusabb lépések
                        fogantattak. „A legcsekélyebb excesszus büntetése a consilium abeundi
                        lészen.” Csak ez hiányzott még! Korpa János, Tengely Orbán, Pecsenye Pál meg
                        a többi vezér még azon az alkonyaton gyászszalagot kötött a kalapjára s
                        kiadta a vezényszót:</p>
                    <p>- Az utcára minden ember! A mendurok is ott legyenek!</p>
                    <p>Ugyanakkor staféta érkezett a Hustáczról, hogy fekete-sárga zászló látszik a
                        hercegi váron. Gárdáról-gárdára harapózott az újabb jelszó:</p>
                    <p>- Föl a vár ellen! Most leszámolunk mindenkivel!</p>
                    <p>Mindenfelől hírek és nagy nyugtalankodás. Estére megtudták, hogy mindössze a
                        fekete-fehér zászló csüng a vártornyon. Mások azt is tudták már, hogy
                        csendőrök állták el a vár kapuit, élesre töltött fegyverekkel. A vezérek
                        harmadszor is kiadták a jelszót:</p>
                    <p>- Szét kell verni a zsandárokat!</p>
                    <p>Este aztán kisereglettek az utcára. Még a maródik s a fugálók sem
                        hiányzottak.</p>
                    <p>Valaki elkiáltotta magát a kollégium kapujában:</p>
                    <p>- A tornatérre!</p>
                    <p>...Amire Barla Jóska is kiért volna néhány mendúrtársával, tömegektől
                        feketedett a négyszögű tér, melynek legközepén máglya lángolt s e máglya
                        körül már gyujtogatni kezdték a fáklyákat. Vagy kétszáz fáklya sistergett a
                        téli estében s repkedő csóváik menekülő árnyékokat riaszt­gattak az egyes
                        csoportok tömör falain... Ott álltak a téren szerteszét, néma csapatokban:
                        félig az éjszaka sűrűje húzta be őket, félig a véres fény borított rájuk
                        palástot. Álltak ott fázékony csendben, mint komor eseményekhez illendő s
                        még egyre a fáklyákat gyujtogatták. Senkisem hiányzott. Ott volt Korpa János
                        zúzmarás orrával, aztán Tengely Orbán, a pózna Pecsenye Pál vedlett
                        kabátban, mindazonáltal lelkesen. Megjött akkorára Stüszi villárafent
                        bajusszal és fekete magyarban, mert neki szavalnia kellett. Megjelent Fehér
                        Pista Fodor Bandival s a jogászok legelejével, ott volt tehát Czompó
                        szerkesztő is, a hajfenomén, úgyszintén Orémusz, aki ezúttal - mivel úgysem
                        vehette volna hasznát - otthonhagyta a színházi látcsövet. Jött lihegve
                        Bunkó, utána a keszeg Patzok Benjámin, aki fa helyett kovamalomkő révén
                        próbált fűteni s ott lehetett látni Süveges Eleket cilinderben. Magával
                        hozta a tárogatót s máris illegetni kezdett a billentyűkön...</p>
                    <p>Senki nem maradt odahaza ezen az estén!</p>
                    <p>Ijesztve világítottak a fáklyák s a megriasztott setétségben még inkább
                        megnyúltak a zúzmará­tól csillogó fák és bokrok. Babonás, elhagyott
                        kastélynak rémlett a tornacsarnok. Elől már megmozdult a menet s Korpa
                        hangja sivított át a téren:</p>
                    <p>- Mendurok a középre! Ha rendőrök gyönnek, falanxba zárkózni, oszt megnyomni
                        őket! Forverc!</p>
                    <p>Sokan mosolyogni kezdtek. Mert nyilvánvaló volt mindenki előtt, hogy a hat
                        darab rendőr, úgyis, mint közfelügyeleti közeg, a veszedelem első hírére
                        hazatrappol, ágyba vágja magát, pokróc alá búvik s az orrát se meri kidugni
                        onnét másnap reggelig.</p>
                    <p>Valahol elől játszani kezdett a zenekar. Ama nótát, amelyet énekelni fognak,
                        amíg csak egy magyar diák fog dalt fújni az ország földjén. Száz-száz torok
                        vette át, az egyik keskeny fej­hangon, a másik basszusban dörögve:</p>
                    <p>
                        Esik eső karikára, Kossuth Lajos kalapjára, Amennyi szem
                            esik rája: Annyi áldás szálljon rája!
                    </p>
                    <p>Riasztó keserűséggel zengett... Barla Jóska is ott drukkolt a mendikánsok
                        között s elszoruló szívvel leste, mi lesz mindebből? Mert voltak hírek, hogy
                        a csendőrök a katolikus templom táján foglaltak állást bizonyos barrikádok
                        megett... Egyelőre csak annyi történt, hogy az iskolakert kapujában
                        megtorlódott a menet, de amint aztán szétáradtak a kollégium előtt, a
                        hóbafújt széles országúton, az imbolygó tűzözönben látszottak talán
                        kétezernek. Elözönlöttek minden zugot s csak most tűnt ki, hogy sokan
                        kardosan jöttek el, miközben mások vasbotokat tartottak súlyos markukban.
                        Forrongott az egész országút s dühös abcugok csattantak fel Ausztria ellen.
                        Ugyanakkor az egyik rácsozott boltív párkányára már fel is kapaszkodott
                        Stüszi s szemeit meghordozván a feldühödt népen, egyszerre belecsapott a
                        síri csöndbe:</p>
                    <p>
                        „Talpra magyar, hí a haza!”
                    </p>
                    <p>Százan fenyegetőztek vissza, hogy rabok tovább nem lesznek. Még tartott az
                        éljenriadal, amikor Pecsenye Pál pattant fel a Stüszi helyére. Lihegett, a
                        szemei forogtak s ahogy fel­süvített, csontöklével belesujtott a
                        levegőbe:</p>
                    <p>- Véreim! Magyarok! Azt mondom, a teremtésit neki, elég volt a birkatempóból!
                        Ütött immár a tizenkettedik óra: kapát, csákányt a kezetekbe, magyarok és
                        neki Bécsnek!...</p>
                    <p>Mindent elsöprő hatása volt Pecsenye Pálnak. A tömeg megmozdult s a
                        távolabbfekvő Bécs helyett nekinyomult a Szemere-utcának. Lelkesedve és
                        teliméreggel a haza megrontói iránt. Kavargott a setétség s egyetlen ablak
                        ki nem nyilt ezen az éjszakán. Itt-ott úgy tetszett, mintha a becsukott
                        fatáblák résén szegényes fénycsík sávosodnék ki a zajgó utcába. Egyszerre
                        feljajgatott a Süveges tárogatója s minden torok búsan fújta utána a Rákóczi
                        búcsúzóját. A tüntetők eleje már befordult a Kossuth-utcába s a kollégium
                        hátában kezdett felkanyarodni.</p>
                    <p>Ám akkor történt valami, amitől egy pillanatra visszatorpant a nemes ifjúság
                        minden tagja. De csak egy pillanatra.</p>
                    <p>A csendzavarás első hírére ugyanis nagytiszteletű Novák Lajos közigazgató úr
                        végső lépésre szánta el magát s átsietvén a főiskola udvarán, megelőzte a
                        tüntetőket s miután Koch János főpacal kinyitotta előtte a lelakatolt hátsó
                        kaput, a nagytiszteletű úr megállt a Kossuth-utca közepén, úgy várta a
                        tüntetőket. Ahogy észrevették a fáklyák ijesztő fényében, a nagytiszteletű
                        úr - papisüvegben, palástosan - feltartotta jobbkarját s feledhetetlen
                        hangja magasra csendült:</p>
                    <p>- Atyámfiai! Fiatal barátim! Az utolsó pillanatban felszólítom önöket, hogy
                        oszoljanak szét s térjenek meg békés otthonaikba...</p>
                    <p>Valahonnét hátulról ingerült kifakadások süvítettek. No, erre már felsüvített
                        a nagytiszteletű úr is:</p>
                    <p>- A főiskola nevében megparancsolom önöknek...</p>
                    <p>Egyszerre tízen ugrottak ki a sorból. Pecsenye Pál süvített vissza, mialatt
                        döngve csapott a mellére:</p>
                    <p>- Mi pedig továbbmegyünk, a haza nevében!</p>
                    <p>S előretörtek. És míg a nagytiszteletű úr nagy gerjedelmek közt félreállt,
                        hazafias éneket intonált a zenekar s a tömeg továbbnyomult, mint az
                        áradás:</p>
                    <p>- Éljen a haza!</p>
                    <p>- Le Ausztriával!</p>
                    <p>Barla Jóska is rekedésig tüntetett mendurkollégái ádáz csapatával együtt, de
                        csak eleinte. Mert a közigazgató úr hiú közbelépése után sokaknak keblében a
                        kétely és csüggedés ütött tanyát. Mi lesz holnap? És a mindent felragadó
                        örvényben többen látni vélték már a vezéreket, amint Akadémiai Szék elé
                        citáltatnak s minden idők elriasztó példája gyanánt kicsapatnak az Alma
                        Mater öléből. De a többiek lehurrogták a csüggedők törpe kisebbségét:</p>
                    <p>- Nem kell félni! Mindenki az utcán van!</p>
                    <p>Barla Jóska mégis szorongani kezdett: hátha a második félévre nem kapja meg
                        az ingyenes tápintézeti helyet, amelyre pedig nagyon számított. De vékony
                        aggodalmát hamar elsöpörte a lelkek viharzása. Mire észrevette volna magát,
                        már a Kossuth-ház előtt álltak, ahol Korpa Jánost emelték vállra s Korpa a
                        vállak tetejéről vadított fújva és prüszkölve s idézte vissza ama régi
                        jurátus alakját, akinek nevére minden pataki diák magábaszállva veszi le
                        fejéről a kalapot... Nem törődött már senki a nagytekintetű Akadémiai Szék
                        várható határozmányaival! Egyelőre úgy sem volt bizonyos semmi. Bizonyos
                        csak egy volt: hogy a keserűség felszakadt a lelkekből s mivel éppen helyben
                        volt az országgyűlési képviselő úr lakása, kiadták a jelszót:</p>
                    <p>- A hazaáruló elé!</p>
                    <p>A képviselő úr szerencséjére nem volt odahaza s ezt okosan tette. Mert
                        egyetlen üvegszilánk nem maradt meg az ablakok rámái között. Zúgtak a kövek,
                        hogy ilyen zúgás nem volt a katalauni mezőn... Isten tudná, honnét került
                        ennyi kő erre az éjszakára? De úgy kellett a képviselő úrnak, minek vállalt
                        kormánypárti mandátumot!</p>
                    <p>Üregesen maradtak a ház ablakai, de a forrongás nem ült el. A várról ugyan
                        megfeledkeztek a lelkesedésben, ám úgyis olyan napok következtek, amelyek
                        újabb események felé vonták el a közfigyelmet.</p>
                    <p>Mert az izgatottság nem csillapult s két héten át nem volt éjszaka, hogy meg
                        ne harsant volna a lámpásoktól megszaggatott télben:</p>
                    <p>- Le Ausztriával! Éljen Kossuth Lajos!</p>
                    <p>Aztán az történt, hogy a vezérek valóban megidéztettek. Az Akadémiai Szék
                        színe elé járultak egymásután, mely a tanácsteremben ülésezett komor
                        hangulatban. Ám a vezérek keményen viselkedtek, ezt már nem lehet tagadni. A
                        jogászelnök például mindössze ennyit válaszolt a faggatásokra:</p>
                    <p>- Hazámért kész vagyok minden szenvedésre.</p>
                    <p>A nagytekintetű Szék tagjai összenéztek s nem tudtak mit szólni.</p>
                    <p>A hírek természetesen kiszivárogtak a folyosókra is, hol az alvezérek
                        topogtak türelmetlenül. Fehér Pistát, mikor kilépett a teremből,
                        megéljenezték. De csak akkor szakadt fel a tetszés orkánja s csapott végig a
                        százados falakon, amikor Korpa János is megmutatkozott. Feltúrt üstökkel
                        távozott a fegyelmi-testület nemes színe elől s jólesett öreg szívének,
                        amikor vagy száz diák kiáltotta fel egy akarattal:</p>
                    <p>- Éljen Korpa János! Nem csalódtunk benned, János!</p>
                    <p>Akkor már szájról-szájra adták, hogy mikor az elnöklő közigazgató úr szemére
                        lobbantotta odabent a legutóbbi excesszust, mely abban csúcspontosodott,
                        hogy Korpa az atyai intelem ellenére is tovább bujtogatta a fejletlenebb
                        elméjűeket, sőt a Kossuth-ház előtt tettlegességre tüzelt végső esetben, -
                        Korpa János hazafias bútól környékezve így felelt:</p>
                    <p>- Tekintetes Akadémiai Szék! A vádban foglalt állítások igazak. Mentségemre
                        annyit hozok fel csupán, mert diák-elődeink szájhagyományaiból tudjuk, hogy
                        annakidején, midőn még az ifjúság rendjéhez tartoztak a tekintetes Akadémiai
                        Szék tagjai, ők is hasonló egyértelműséggel tüntetének a haza
                        nyomorgattatásának súlyos napjaiban.</p>
                    <p>A professzor urak csöndben bókoltak össze, sőt a Szék jegyzője akaratlanul
                        elszólta magát:</p>
                    <p>- Ez igaz.</p>
                    <p>A vezérek kemény magatartása sokaknak imponált s nagyban növesztette az
                        ifjúság önérzetét. Lassankint azért csillapulni kezdtek. Egyébként is
                        közeledett a félesztendő s a tanár urak, miután a tüntetések szítói komoly
                        intelmekben részesültek, hozzáláttak a klasszifikáláshoz, ami teméntelen
                        izgalmakkal járt az igazgatói irodában s az Alma Mater falain kívül. És
                        akkor háromnapos szünet következett s az egyes osztályokban felolvasták az
                        érdemjegyeket.</p>
                    <p>Barla Jóska tiszta-jeles lett. Még tornából s az írásbeli dolgozat
                        külalakjából is. Az osztály­tanár úr, mikor felolvasta a bizonyítványát,
                        külön is megdicsérte ernyedetlen szorgalmát s feddhetetlen viseletét.</p>
                    <p>És Barla Jóska egy mélyet sóhajtott.</p>
                    <p>Akkor már tudta, hogy végsőkön van az édesanyja. Két nappal előbb levelezőlap
                        jött az apja súlyos betűivel: „Anyátok salynosan van, kérjél szabacságot,
                        azut gyer Haza”. Hát szín jeles a bizonyítvány, de annak már aligha fognak
                        megörülni otthon.</p>
                    <p>Bizonyítvány-felolvasás után elkérezkedett a szünidő három napjára s délután
                        el akart indulni. De mire a Vitkóczy-udvarig ért volna, szekeret látott a
                        ház előtt. Régi ismerőse, Sándor György kisbíró ült az első ülésben, hátul
                        pedig Jóska nagynénje gubbasztott, egy szófukar, idősebb néni, télikendőkbe
                        bugyolálva.</p>
                    <p>Barla Jóska megrezzent. Sándor György bökött valamit a kalapja szélén, mikor
                        észrevette az úrfit, a néni pedig előrehajolt:</p>
                    <p>- Készülj azonnal! Hazamegyünk!</p>
                    <p>Riadtan futott a szobájába s kapkodni kezdett néhány apróság után. Hirtelen
                        megállt: kétségbeesés rázta meg. Testvérkéire gondolt...</p>
                    <p>Készen lett, mikor belépett nagyhangon a kisebbik Zólyomi:</p>
                    <p>- No, hogy vágott be a bizonyítvány?</p>
                    <p>- Tiszta-jeles lettem, Zólyomi úr kérem szépen...</p>
                    <p>Zólyomi megállt a tört-szemű mendikáns előtt:</p>
                    <p>- Mi lelt? Nem is örülsz talán? Biztosan meg fog dícsérni a bátyám, meg
                        Tengely Orbán úr is. Hova pakolsz?</p>
                    <p>Barla Jóskának olyan érzése volt, hogy mindjárt elsírja magát. De
                        visszatartotta serkedő könnyeit. Aztán annyit mondott:</p>
                    <p>- Haza kell mennem, mert itt a szekér. Nagyon szépen kérem Zólyomi urat,
                        tessék megizenni Tatár Miskának, hogy három napig nem megyek hozzá tanulni,
                        hát csak tanuljon maga...</p>
                    <p>Zólyomi nem értette:</p>
                    <p>- Valami baj van?</p>
                    <p>- Azt hiszem, kérem szépen, hogy meghalt az édesanyám...</p>
                    <p>De ezt már alig tudta kimondani. Az udvaron csetlett-botlott már a koffer
                        alatt, Vitkóczyné asszonyságtól el sem búcsúzott nagy zavarában, csak
                        felkapaszkodott a hátulsó ülésbe, a nagynénje mellé. Dobozy úr, a kistermetű
                        fodrász-segéd, aki felsütött frizurájával ott-topogott a bolt előtt, már
                        sejthetett valamit, mert igen szívesen intett feléje:</p>
                    <p>- Viszontlátásra, Józsika!</p>
                    <p>Sándor György gyeplőt rántott, a szekér megdöccent. A hókucsmás kálvinista
                        torony körül néhány varnyú kiabált rekedten.</p>
                    <p>Mentek-mentek. Sándor György az alacsonyan csüngő kormos felhőket nézte az
                        egész úton, a néni nem szólt semmit, Jóska nem kérdezett. Csak gubbasztott
                        magának hátul s tűnődött sok földi dolgon. Varnyúk szálldostak alacsonyan:
                        kemény idő készülhetett valahonnét. Talán a Magura tájáról.</p>
                    <p>Újhelyben megálltak a Behyna-bolt előtt: ostorszíjjat vett Sándor György.</p>
                    <p>Ahogy átzörögtek volna a Ronyva keshedt hídján, már esteledni kezdett a
                        hegyek felől. És sötét lett, mire Sándor György annyit mondott csöndesen: -
                        hó...</p>
                    <p>Ott volt a ház az országút szélén, hóbahuppanva. Beteg kis fény rezgett az
                        apró ablakban.</p>
                    <p>Ahogy belépett, nyitott koporsóban találta az édesanyját. Megállt a fejénél,
                        lehajolt s meg­csókolta halott homlokát.</p>
                    <p>A szoba tele volt emberekkel. Nagyanyja, egy krumplitermetű öregasszony,
                        felsírt az egyik sarokládán, testvérkéi már aludtak a szögletágyban. Látta
                        egyszer az apját is, amint konya-bajusszal a lámpa kanócát próbálta
                        megigazítani, mert füstölt. Később a testvérei mellé feküdt le ő is, de
                        sokáig nem tudott elaludni. Az asztal köré virrasztó szomszédok telepedtek
                        le s iddogáltak és beszélgettek, szünetekkel. A halálról volt szó: hogy a
                        halottak visszajárnak éjszakánkint... Barla Jóska odafigyelt egy darabig s
                        hirtelenül úgy tetszett neki, hogy az édesanyja mintha felsóhajtott volna a
                        koporsóban. Szegényes vackáról megrémülve emelte föl a fejét, de csak a két
                        gyertya égett s a halott hidegen feküdt. A virrasztók is elálmosodtak s
                        mélyeket bókoltak az asztal körül.</p>
                    <p>Barla Jóska a földi-lét hiábavalóságain tűnődözött.</p>
                    <p>Ez járt az eszében másnap is szüntelenül. Látta a papot, hallotta a nagyanyja
                        meg a nagynénjei jajveszékelését s érezte a nyomorult szegénységet, melyben
                        az édesanyja itthagyta három kis testvérét. Csak akkor nézett szét maga
                        körül, mikor már a jeges rögöket kezdték behúzni a koporsó fölé kapákkal.
                        Ennek is vége lett aztán.</p>
                    <p>- - - - - - - - - - - - - - - - - - - - - - - - - - - - - - - - - - - - - - -
                        - - - - - - - - - - - - - - - - - - - - - - - - -</p>
                    <p>Este az édesapja kísérte ki az állomásra. Egyesegyedül.</p>
                    <p>Különös este volt s Barla Jóska sokáig visszaemlékezett erre az estére.</p>
                    <p>Szelíd csönd ült a tájék felett, de a magasban szél járhatott, mert a téli
                        felhők a hegyek iránt vitorláztak. Néha széles tisztás maradt a mennybolton
                        s a tisztás közepéből lebámult a hold első negyede. Sarlója a hátán
                        lengett.</p>
                    <p>És amint ott álltak volna ketten a sötét kis állomás előtt, a falu felső
                        végéről, hol rozsdás feszület állt a dombon, furcsán elnyujtott ének ütötte
                        meg őket. Egyszer elhalt az ének, más­szor hallották megint, pedig szélcsend
                        volt. Szegény emberek térdepeltek ottan a Krisztus előtt, bűnbocsánatért
                        esdve, hogy nyugodalmat találjanak lelkeiknek... Különös hangulata volt
                        ennek az estének.</p>
                    <p>Messziről látszott már a mozdony két vörös szeme. A hold is elbujt, alig
                        derengett s a furcsán elnyújtott szenténeket hallották újra. Barla Jóska
                        tudta már, hogy nagyanyja meg a nagynénje szétviszik a világba Jancsi öccsét
                        meg a két kis hugát és bizonyos, hogy most már sokáig nem fogja látni őket.
                        Az apja pedig visszamarad magára s úgy próbál elvackolódni az életben.</p>
                    <p>Már zörgött a vonat. Ekkor a temető fái felé nézett még egyszer, amelyek ott
                        feketedtek a domb alatt s nem tudott mit szólni.</p>
                    <p>Az apja lehajolt hozzá, megcsókolta:</p>
                    <p>- Isten veled, fiam!</p>
                    <p>- Isten áldja meg, apám!</p>
                    <p>Sokáig ácsorgott az újhelyi harmadosztályú váróteremben s el is bóbiskolt
                        néhányszor, mialatt messziről éles sípszó hasított át a késő estében. Talán
                        valami tehervonat közeledett ottan Tőketerebes felől s elakadván az
                        éjszakában, segítségért visítozott. Ő pedig gubbasztott az üres pakkja
                        fölött... Jaj, de nehezen indult az a vonat!</p>
                    <p>Ahogy kiszállt volna a pataki állomáson, alig néhány utas vágott neki a
                        városkának. Behúzott nyakkal siettek át az iskolakerten, mert ereszkedni
                        kezdett a szél s hajlongva nyöszörögtek a csupasz fák. Lábujjhegyen surrant
                        el az uccán, amelyben alig lobogott pár ferde lámpás.</p>
                    <p>Senki nem várta, a két Zólyomi sem volt odahaza. Sajnálhatták s talán nem
                        akartak találkozni vele ezen az estén.</p>
                    <p>A lámpa lehúzva állt az asztalon. Vékony kis dalt sipolgatott.</p>
                    <p>Barla Jóska letette a kofferjét, körülnézett, majd leült az ágya szélére s
                        csöndeskén sírni kezdett. Olykor felfigyelt. Odakint a szél belekapott már
                        az ereszbe s egy-egy rohamára nyögni kezdtek a ház eresztékei. Sírdogált és
                        félt. Mert tudta biztosan, hogy valamelyik éjszakán meg fogja látogatni az
                        édesanyja.</p>
                    <p>Egyszerre erős lépéseket hallott az udvaron át. Amire fölnézett, Fehér Pista
                        állt előtte.</p>
                    <p>A jogászelnök megveregette a mendikáns vállát:</p>
                    <p>- Nem szabad elkeseredni, Jóska. Azért jöttem hozzád, hogy megmondjam: a
                        második félévre ingyenesnek vettek föl a tápintézetbe s a tandíjat is
                        elengedték...</p>
                    <p>- Igenis, kérem szépen, Fehér úr... - szipogott Barla Jóska.</p>
                    <p>- Tartozásod is van még, úgy-e!</p>
                    <p>- Igenis, kérem szépen. Hét forint ötven krajcár Vitkóczyné
                        asszonyságnak.</p>
                    <p>Fehér Pista megnyugtatta:</p>
                    <p>- Majd én kifizetem. Holnap pedig költözz át hozzám, a Fellegvárba. Velem
                        fogsz lakni s fizetned sem kell.</p>
                    <p>- Igenis, kérem szépen. Igen szépen köszönöm a jóságát Fehér úrnak.</p>
                    <p> </p>
                </div>
            </div>
         <div type="chapter">
                <head>HETEDIK FEJEZET,</head>
             <div type="chapter">
                    <head>melyben a költő megénekli Korpa János tanyáját, a csiszlikekkel vívott
                        harcokat, Március Idusát s tavasznak és szerelemnek nyílását.</head>
                    <p>Sajátságos, minő fantáziája van az embereknek. Egyszer csak, úgy február vége
                        táján, arról kezdtek suttogni egyesek, hogy Korpa vizsgára készül az
                        exegézisből. Korpa János, mikor füléig jutott ez a hír, éppen pipázott s a
                        pipaszár, mint azt az elekciós költő is megénekelte, csaknem félaraszra
                        húzta le a száját. Sok bölcsesség közt mosolyogva, ennyit dörmögött rá:</p>
                    <p>- Hívságos dolog a túlhajtott diligencia.</p>
                    <p>Némi alapja pedig mégis csak volt a széles körben elterjedt suttogásnak.</p>
                    <p>Történt eszerint, hogy Korpa a Kürtben üldögélt s szóbeszéd közben azt a
                        merész kijelentést tette, hogyha nagyon akarná, két hét alatt tudna annyit
                        az exegézisből, mint az előadó tanár. De nem teszi, fűzte hozzá, mert nem
                        sok értelme van az erőlködésnek. Ezzel szemben cso­dálatát fejezte ki a
                        Kelet filozófiája iránt. De minek is az erőlködés? Minden dolog
                        mulandó...</p>
                    <p>- Egyedül és kizárólag az az indus fakír imponál nekem, - folytatta az
                        eszmetársítást, miköz­ben kettőt szippantott a száron, - aki görcsbe
                        kunkorodva a púpját nézi vagy hetven esztendeig...</p>
                    <p>Ebből a kijelentésből kerekedett aztán a diákpletyka, hogy Korpa János
                        valamelyik idősebb barátjától állítólag kölcsönkérte volna az exegézis
                        kompendiumát.</p>
                    <p>Korpa János egyébként a második emeleti folyosóról tartott lefelé egy
                        jókor-délután, amikor Koch János, a főpacal, éppen a karcer ajtaját nyitotta
                        ki félpillanatra s egy korsó vizet nyújtott be valakinek. Kíváncsiságból
                        Korpa is bekukkantott s nagy lelki megnyugvással tapasztalta, hogy az egyik
                        Cugéber-fiú gurnyaszt odabent a III. B-ből, akit Görénynek hívtak társai.
                        Mert ha valaki elnyeri példás büntetését, mindig megkönnyebbülten lélegzünk
                        fel, hogy hála Isten­nek, sújt még az igazság karja... Görény is ült a
                        sarokban egy töckön, a négy csupasz faltól környékezve, melyekre ötletes
                        jelmondatokat jegyeztek fel mindazok, akik több nemzedék során már nyögtek
                        odabent. Ült ott Görény a földön, maga alá húzott lábbal s a szemközti
                        sarokba meredt. Korpa, úgy a foga közt odaszólt a tekintélyes
                        főpacalnak:</p>
                    <p>- Mi történt, János bácsi?</p>
                    <p>- Kihágás, - adta meg a szűkszavú felvilágosítást Koch János.</p>
                    <p>- S meddig marad az ipse?</p>
                    <p>- Kenyér nélkül, vízen, négy óra. Az Alma Mater falain belül fegyelemnek kell
                        lenni, - fejezte be kurtán Koch János és becsukván az ajtót, nem szólt
                        többet, hanem elindult az igazgatói iroda felé, hogy jelentést tegyen a
                        delikvens lelkiállapotáról. Amint azt is el lehet várni olyan személyektől,
                        akik hivatalos állást töltenek be.</p>
                    <p>Korpa János továbbment, mert szándéka volt, hogy fölkeresi Tengely Orbánt,
                        akit már vagy két napja nem látott s gondolta ebből kifolyólag, hogy Tengely
                        valami vidéki táncmulatságra ruccant ki. Lefelé haladva a lépcsőkön, egy
                        mendur futott vele szembe, de ahogy meglátta Korpa Jánost, földig hajolva
                        emelt előtte kalapot. Korpa - szokás szerint - biccentett:</p>
                    <p>- Szervusz, barátja a lencsének!</p>
                    <p>Ám ugyanakkor feltűnt neki, hogy látásból mintha ismerné már ezt a kerekképű
                        lencsést. Megállt, a pipát is kivette:</p>
                    <p>- Mi a neved, fika?</p>
                    <p>A mendikáns egészen megzavarodott a kitüntető megszólítástól:</p>
                    <p>- Barla Jóska I. B. osztálybeli tanuló vagyok, kérem szépen.</p>
                    <p>- S hogy vágott be a félévi kalkulus? - nézte végig Korpa.</p>
                    <p>- Mindenből jeles, kérem szépen.</p>
                    <p>Korpa János - tetszése jeléül - megcsóválta a fejét:</p>
                    <p>- Bene, amice, bene. Sic itur ad astra!</p>
                    <p>Barla Jóska Tengely Orbán úrtól is hallotta már egyszer ezt az elismerő
                        mondást s a szíve kalapált, hogy most imé Korpa úr is rápazarolt néhány
                        leereszkedő szót. Korpa János különben továbbhaladt már ekkor, Barla Jóska
                        pedig utánabámult egy darabig s szédülettel gondolt arra az időre, mikor ő
                        is ilyen nagy diák lehet s úgy félvállról szintén odaszólhat majd
                        egyik-másik mendurnak:</p>
                    <p>- Bene amice, bene...</p>
                    <p>Persze csak annak, aki szorgalmánál fogva rászolgál a megszólításra...</p>
                    <p>S továbbsietett fölfelé, hogy a másodikemeleti folyosón benyisson abba a
                        kamarába, amely éppen Korpa úrnak volt a tanyája. Két mendur lakott itt a
                        hatalmas emberrel s Barla Jóska beszélni szeretett volna az egyikkel, ki
                        osztálytársa volt, mivelhogy megakadt a számtan­dolgo­zat egyik példájánál.
                        Szeretett volna hamar túlesni rajta, hogy Tatár Miskáékhoz már kész munkával
                        mehessen át ozsonnatájt.</p>
                    <p>Az északi sarokszobába benyitott hát, visszafogott lélegzettel. Mert látta
                        ugyan, hogy Korpa úr éppen eltávozott valamerre, mindazonáltal a tisztelet
                        annyira áthatotta a nagytekintélyű ember puszta gondolatára, hogy most is
                        csak sompolyogva mert bebújni az ajtón.</p>
                    <p>Kitárult hát előtte a Korpa János tanyája! Az a kamara, melyben a híres ember
                        gondolatot szokott cserélni önmagával, amelyben pipázott s ha viszont
                        elbúsult valamin, némi enyhülésül kieresztette szilaj mellhangját, hogy lent
                        az utcán összecsődültek a járókelők...</p>
                    <p>Korpa János szobája így írható le:</p>
                    <p>Az asztal fölött lámpa fityegett, de olyan magasan, hogy a mendurhadnak, ha
                        meg akarta gyujtani, székre kellett felkapaszkodnia s e lámpának
                        pléh-kalapja félre volt csapva. Úgy vak­szemre. Akárcsak a Korpa Jánosé, ha
                        tünődözött, vagy ha a Kürt felé indult el egymagában... Az asztal lapján
                        annyi betűfaragás, hogy három nap alatt sem lehetett volna elolvasni.
                        Egy­máson keresztül és kasul, egymás alá szorítva, vagy harántirányban.
                        Legalább két nemzedék próbálgatta ki a bicskáját ezen az asztalon.
                        Leánynevek voltak egytől-egyig s bizonyos, hogy tavasz nyílásán s őszi
                        hervadás idején faragták a legtöbbet, mert a trillák és gödék ilyenkor
                        szoktak elszállni gondolatban valami kislány ablakáig... De hova lettek
                        azóta az egykori kislányok!?... Rozsdától szeplősre mart mosdókészség
                        tántorgott a sarokban, mindjárt amellett a faláda, aprófával tele. De
                        aprófával volt kitömve mind a három ágynak az alja is. Két pánto­zott ládika
                        állt egymás mellett: a két mendikáns ruháival s összes hazai készségeivel,
                        míg a Korpa János ládáján félkilós lakat csüngött. A kulcs a lakatban volt
                        ugyan, de ahhoz a lakathoz emberfia úgy sem mert volna hozzányulni. Volt még
                        egy háromlábú fogas is odabent s azonfelül egy nagy pipa, mely a Korpa ágyán
                        hevert. A pipa még füstölt, tehát csak az imént tehette le Korpa úr,
                        miközben szundított kevéskét az ágyon. Az ágy feletti szeglet-részben
                        lombfűrész volt tapasztalható, amellyel valamelyik tisztelője lephette meg
                        egykoron Korpa Jánost. Az állvány pipatórium céljait szolgálta s ezúttal is
                        négy pipát lehetett észlelni odafent. Suvikszfeketére volt kiszíva mind a
                        négy. Az állványka cifrázatai úgy tűntek föl, mintha a szú teméntelen kicsi
                        lyukat rágott volna bennük, össze-visszafúrva a füsttől patinás cirádákat.
                        Ám közelebbről megkonstatálva, rájött az ember, hogy légypettyekről van szó
                        csupán, semmi másról.</p>
                    <p>Korpa János két mendurja, ahogy belépett Barla Jóska, éppen pogácsát
                        pofázott. Az egyik lencsés pakkot kapott hazulról s most kúrálta a másikat.
                        Szétállt a fülük, úgy ettek.</p>
                    <p>Jóska leült, őt is megkínálták. Barla Jóska kissé vontatottan evett s
                        többször is nógatni kellett, amíg hozzányult egy pogácsához. Mert
                        eszébejutott, hogy ő már aligha kap több pakkot hazulról s így nem lesz
                        módjában visszakurálni a barátait.</p>
                    <p>Szelíd meleg volt odabent. Miután szalonnáztak is volna s bekattantották a
                        bicskát, először a napi-eseményekről kezdtek beszélgetni, majd hozzáláttak
                        hármasban, hogy közös erővel megoldják a másnapra megadott
                        számtan-dolgozatot.</p>
                    <p>Amint megállapodtak egyszer, az egyik mendikáns felkuncogott. Barla Jóska
                        ráemelte komoly szemét:</p>
                    <p>- Mit nevetsz?</p>
                    <p>A lencsés továbbkuncogott:</p>
                    <p>- Azt, hogy tegnap este, amikor már ágyba feküdtem, Korpa úr egy jó dolgot
                        beszélt el Pecsenye úrnak, aki éppen meglátogatta őt. Igen nagyon nevettek s
                        én is nevettem tőle a paplan alatt. Nem hallottátok?</p>
                    <p>A másik kettő kíváncsian figyelt föl:</p>
                    <p>- Nem. No mondjad!</p>
                    <p>Kiderült aztán a következő, állítólag szórul-szóra megtörtént eset. A
                        latin-görög professzor úr, ugyanaz, aki Thukididesz tíz sorával az Akadémiát
                        is kisegítette egyszer súlyos zavarából és akinek egész lénye át volt itatva
                        az Iliász fegyverben zörgő szellemétől, mellesleg plánta­termesztéssel is
                        foglalkozott. Persze csak szerényebb keretek között, a háza mögötti
                        kiskert­ben. Lőn ennélfogva, hogy amint hazament volna egy délben, a csirkék
                        kikaparták néhány gyenge növevényét. A professzor úr erre, aki akkor is
                        Hektor és Akhilleusz pajzsdöngető párharcát forgatta elméjében, e szavakkal
                        zúdult a feleségére:</p>
                    <p>- Terka! Fékezd tyúkjaidnak ádáz düheit! Ifjú plántáim mind kikaparvák!</p>
                    <p>A két mendikáns eltátott szájjal nevetett, Barla Jóska szomorkásan
                        mosolygott. Az eset tagadhatatlanul nem volt hétköznapi, amelynek időpontja
                        tavaly tavaszig nyúlt vissza. Korpa János mindenesetre úgy beszélte el
                        Pecsenye Pálnak, mint hitelt érdemlő történetet.</p>
                    <p>Ahogy kedvükre nevették magukat, újból összebújtak a számtandolgozat felett.
                        De alig haladtak valamit, amikor Kóréh Laci rontott rájuk. A hideg kicsípte
                        az arcát, lihegett:</p>
                    <p>- Jóska, szobavizsgálat van a Fellegvárban!</p>
                    <p>Barla Jóska hirtelen nem értette, miről is van szó voltaképpen? Kóréh Laci
                        erre ledarálta izgatottan, hogy Buza tanár úr, meg Kiss Elek tanár úr épp az
                        imént vizitáltak náluk a Héczén. Megnézték a tiszta meg a szennyes ruhát,
                        sorbavették a könyvek helyét s éber figyelmüket nem kerülte ki még a
                        szalmazsák sem. Hálistennek, mindent rendben találtak! A veszedelem híre
                        hamar kipattant s behatolt a szomszéd udvarok kamaráiba is, mire az elszánt
                        mendurok egy-két szempillantás alatt ragyogó rendet rögtönöztek a szétdúlt
                        szobákban. Mert volt eszük a menduroknak, de a tanár uraknak még több!
                        Ennélfogva ahelyett, hogy a szomszédos kamarákat tekintették volna meg,
                        látszólag hazafelé indultak el, ám a főiskola előtt nekivágtak a
                        Fellegvárnak, merész egyenesben. Mert a vizitálás csak úgy lehet érdemleges,
                        ha rajtaütéssel történik, mikor az ádáz mendur álmában sem gondolna reá.
                        Kóréh Laci tehát azért szaladt föl, hogy idejében megadja a vészjelet.</p>
                    <p>Barla Jóska kapta a számtani füzetet, meg a sapkáját s az iskolakerten át
                        hazatrappolt. S szerencséjére a legutolsó pillanatban. Mert mialatt a
                        Fellegvár lépcsőin sietett fölfelé, az egyik elsőemeleti kamarából éppen a
                        Buza tanár úr szeliden korholó hangja hallatszott ki.</p>
                    <p>Hármat-négyet szökött a vörös téglákon s szívdobogva állt meg a szoba
                        közepén.</p>
                    <p>Azt sem tudta nagy zavarában, mihez fogjon. Hirtelen felcsapta a láda
                        fedelét, de - úgy szemre - mindent rendben talált benne. Aztán a Fehér úr
                        ágyán igazított valamit kapkodva. A köny­ves­polchoz ugrott..., de akkor már
                        hallotta is a lépések csoszogását fölfelé.</p>
                    <p>Kopogtattak. Barla Jóskának torkán fult a szó. Aztán csak benyitott Buza
                        bácsi s utána Kiss Elek tanár úr:</p>
                    <p>- Jónapot kívánunk!</p>
                    <p>- Isten hozta tanár úrékat! - makogott Jóska s nem mert megmoccanni.</p>
                    <p>Buza tanár úr először meghordozta szemeit a szobában és akkor Jóskán állt
                        meg:</p>
                    <p>- No Józsi, hát hogy-s-mint?</p>
                    <p>- Köszönöm szépen a kérdésit tanár úrnak, megvagyok. Tessenek helyet
                        foglalni, kérem szépen.</p>
                    <p>Kiss Elek tanár úr leült s nyomban maga elé terített egy jegyzetes könyvet.
                        Barla Jóska sejtette, hogy a tanár úr abba fogja írni a beírandókat s alig
                        tudta leplezni szorongását. Buza tanár úr ellenben állva maradt s így szólt
                        Jóskához:</p>
                    <p>- Mi van abban a ládikában, te Józsi?</p>
                    <p>- A tiszta fehérneműm, kérem szépen, - felelt vigyázz-állásból.</p>
                    <p>- No, lássuk csak!</p>
                    <p>S beható vizitálás következett, melynek tartama alatt a
                        legjelentéktelenebbnek tetszhető körül­mény sem kerülte el a tanár urak éber
                        figyelmét. Megnézték az ágyat, kíváncsiak voltak, hol tartja az írószereit,
                        megkérdezték, ki mos reá, vannak-e gyakori látogatói s ha igen, meddig
                        szoktak ittmaradni? Mert mendurnak este kilenckor ágyban kell lenni és jaj
                        volt annak a kósza lencsésnek, akit Koch János főpacal a takarodón túl
                        csípett el valamelyik sarkon, vagy talán éppen egy kiskocsma előtt
                        ólálkodva! Az olyan fikának helyesebb lett volna meg sem születni. Mert
                        János bácsi fölöttébb őrködött a főiskola tekintélyén s a saját
                        dignitásán.</p>
                    <p>Mindent rendben találtak. Buza tanár úr ugyan kíváncsi lett volna még, miféle
                        idegen könyvek sorakoznak a polcon s mint olvasmányi tárgyaknak nem
                        romboló-é a hatásuk, de Barla Jóska megadta a felvilágosítást:</p>
                    <p>- A Fehér István elnök úr könyvei, kérem szépen.</p>
                    <p>- Értem, értem, - mondta maga elé Buza tanár úr s csak épp hogy átfutott
                        néhány kötet hát­címén. Egy jogászelnököt széleskörű mentelmi-jog véd, ezt a
                        tanár urak is jól tudták.</p>
                    <p>- Hát rendben van minden, - jegyezte meg Buza bácsi s elmenőben kezet adtak
                        neki mind a ketten. - Csak továbbra is előre!</p>
                    <p>S ahogy ezt mondta, sok jóakarattal nézett végig a mendikánson.</p>
                    <p>Elmentek aztán s megfontolt lépéseiket sokáig lehetett még hallani a
                        lépcsőkről.</p>
                    <p>Barla Jóska egyedül maradt s kicsit meghatotta az elismerés, amelyben nem
                        először volt része a tanár urak részéről. Közeledett az ozsonna ideje s
                        indulni kellett volna Tatár Miskáékhoz, de azért maradt még. Néhány hasábot
                        vetett a tűzre, majd odament a széles ablakhoz s ölbe­eresztett karral
                        kinézett a város fölé, a sürvedő szürkületbe.</p>
                    <p>Mert kint alkonyati színek kezdtek elősompolyogni. Hamufelhők csüngtek
                        toronyalacsonyan s a lapos háztetőkön varnyúk gubbasztottak. És Barla Jóska
                        - gondolatban - hazaszaladt néhány pillanatra.</p>
                    <p>Azóta, hogy utoljára látta az édesapját, alig tudott hazulról valamit. Az
                        apja egyszer írt neki zárt-levelezőlapot, hogy húzza a napokat, meg az igát,
                        de a testvérkékről nem tudott újságot ő maga sem, mert hófúvás van most a
                        hegyek közt. Farkasok ijesztenek a dűlőutak mentén s mindennap
                        elfogyasztanak egy-két tótot, aki a fehérségben sikító országútra
                        merészkedett ki. Azóta az apjától sem kapott semmit, mintha a vonatok is
                        elakadtak volna odafent... És míg vackorsorsán jártatta mendureszét,
                        édesanyjára gondolt s csak lecsuklott a feje. Jó sorsa volt a jogászelnök
                        mellett, nem panaszkodhatott. De azért, különösen eleinte, nagy félelmeket
                        állt ki az édesanyja esetleges látogatása miatt. Mert tudta, hogy még
                        halottan is be fog nézni Patakra, legalább egyszer. Késő estéken, mialatt
                        Fehér úr a barátaival időzött el valamerre, vagy talán Mária kisasszonynál
                        maradt el vacsorautánra, a Fellegvár toronyeresztékei nyöszörögni kezdtek a
                        szilajodó szélben s Barla Jóska akadozó szívvel fülelgetett kifelé, hogy nem
                        köze­ledik-e valami suhogó neszben? Egy havazó estén aztán, miközben
                        összehúzódva félt az ágyban, csakugyan eljött az édesanyja.</p>
                    <p>Bizonyos, hogy csak ő lehetett.</p>
                    <p>A lámpa lehúzva pislogott, tűz égett a kályhában s a Fellegvár teteje
                        recsegett a szélben. Barla Jóska félig aludt már, amikor arra neszelt föl,
                        hogy valami suhogást hall a lépcső felől, ahogy csak az asszonyok szoknyája
                        suhan meg... Aztán úgy rémlett neki, hogy odakint - igen óvato­san - a kezét
                        ráteszi valaki a kilincsre. Félálmában is érezte, hogy szörnyethal a
                        rémülettől. Aztán nyílt az ajtó s belépett rajta nesz nélkül az édesanyja.
                        Nem változott semmit, csak az arca volt halovány. Igen halovány... Odalépett
                        az ágy fejéhez és sokáig nézte a szendergő mendikánst. Mert Barla Jóska még
                        ebben az állapotában is érezte, hogy nincs egészen magánál, hanem mintha
                        aludnék félszemmel. Alig valamit, csak úgy rezzenésszerűen... De azért a
                        foga meg-megkoccant a túlvilági félelemtől. Az édesanyja pedig állt ezalatt
                        a fejénél s nézte őt ki nem mondható fájdalommal. Egyszer aztán lehajtotta a
                        fejét s zokogni kezdett csön­deskén. A fojtott sírásra Barla Jóska is
                        felébredt s ébrenszemmel is látta ekkor az édes­anyját, amint nesztelenül
                        elhúzódott tőle, aztán az ablaksarok felé hátrált, miközben keszke­nő­je
                        csücskével a szemét törölgette. A mendur már teljesen magánál volt s jól
                        látta az édesanyja karcsú alakját, de akkor már sáppadni kezdtek a
                        körvonalai. Aztán belefoszlottak a semmibe. Nem is látott többet
                        azontúl.</p>
                    <p>Azon az éjszakán sokáig reszketett. És csak akkor tudott elaludni nehezen,
                        mikor a paplan alatt összekulcsolta a kezét s elsusogta a Miatyánkot. Az
                        édesanyja nem kereste föl többet, de Barla Jóska nagy félelmeket állt ki
                        minden estén. Mert Fehér úr rendszerint csak éjfél körül nyitott haza.</p>
                    <p>Különben is nagy események játszódtak le ezalatt, amelyek sok izgalommal
                        töltötték el a tanulóifjúságot s a vihar, amely február vége körül szabadult
                        ki egy estén, maga alá temette a Barla Jóska kicsinyke búját is.</p>
                    <p>Egy késő februári estén ugyanis megkezdődött a csiszlikekkel való ütközetek
                        sora.</p>
                    <p>Úgy indult, hogy Stüszit, a daliás főszavalót, aki mindig panyókásan járt,
                        egy éjszaka fejbe­ütötték hátulról s a délceg Stüszit vérébe fagyva szedték
                        föl azután.</p>
                    <p>Tudni kell, hogy Stüszinek farkas-setétje volt, minélfogva
                        alkonyattól-virradatig semmit sem látott e teremtett világból. De mert
                        Stüszi megszokta, hogy vacsora után némi eszmecserére benézett a Kürtbe,
                        minden estén egyedül kellett hazabotorkálni a vak utcában. Barátai, akik
                        éjféltájban elfelé készülődtek, hívták magukkal, hogy majd hazavezetik, ám
                        Stüszi korainak találta még az időt s inkább maradt egyedül, miközben
                        bizonyára szavalásra alkalmas költe­ményeken tünődözött. Mikor aztán ő is
                        felállt egyszer, odakint olyan setét volt, mint a dehec, de Stüszi megindult
                        azért nagy elszántsággal s olyképpen, hogy tíz ujjával kitapogatta a
                        kapukat, meg a házak ablakait. Ám a legtöbbször még így is eltévedt, dacára,
                        hogy a kapu­számolásban valóságos fejnaturalista volt. Ilyenkor aztán az
                        előtt a ház előtt, amelynél végleg belezavarodott a további számolásba,
                        betapogatta magát az udvarba, az udvari ablakon bezörgetett s Krisztus
                        sebeire rimánkodott a jámbor keresztyéneknek, hogy keljenek föl s vezessék
                        őt hazáig, mert reggelig megveszi a hideg. A felzörgetett jámbor keresztyén
                        minden alkalommal felöltözött, majd enyhe szemrehányások közt haza vezette
                        Stüszit. De azért másnap este megint beült a Kürtbe, még alkonyat előtt s
                        éjfél elmult régen, amire fölkere­kedett volna egyesegyedül. Ennek
                        természetszerű következménye lőn, hogy újfent csak betapogatózott valamelyik
                        kapun s az Isten szerelmére kezdett könyörögni, hogy ne hagyják őt
                        gyalázatosan kint pusztulni, hanem vezessék haza.</p>
                    <p>Egy éjszakán megint a kapukat tapogatta végig a szavalóbajnok, mikor egy
                        csizmadialegény úgy sujtotta tarkón az ólomgombú bikacsökkel, hogy Stüszi
                        panyókástól eldűlt a járdán és ottmaradt, mint egy halott...</p>
                    <p>Lett ebből aztán, ami még nem volt!</p>
                    <p>Stüszi a főiskolai kórházban feküdt izzó fejjel, nagy-magatehetetlenül,
                        amikor másnapra valóságos zendülés rohanta meg a kollégiumi folyosókat, meg
                        az összes gárdákat a Héczétől a Hustáczig. Kavarogtak a tantermek s - a
                        mendurokat kivévén - készülődött mindenki, mert kémek jelentése szerint a
                        suszter-, fazekas- és bőrcserzőlegények sem maradtak tétlenül ez­alatt.
                        Korpa János megvizsgálta tűzoltóparancsnoki gerundiumát, Pecsenye Pál vén
                        buzogányt kerített valahonnét, napvilágra jöttek az összes boxerek s mint
                        megtörtént dolgot rebesgették a lencsések, hogy Séra valami módon (talán az
                        ablakon) befúrta magát a régészeti gyüjteménybe s egy halom Rákóczi-szablyát
                        emelt ki onnét a hadjárat tartamára. Valóban, estetájt sok nagy­diákot
                        lehetett látni, amint kardosan csörömpöltek el a kollégium előtt s a vörös
                        Cziczu, ahogy megpillantotta őket a boltajtó mögül, ijedten zárta be az
                        üzletet. Megérezte, hogy a mai nappal lezárult a pacifista korszak...</p>
                    <p>Mert e naptól fogva minden estén álltak a gyalog-közelharcok. Kilenc óra után
                        nagy kiáltozá­sok voltak hallhatók a Fellegvár mögül, vagy a várkert alól s
                        a kardzörgést meg a görcsös­botok suhogását olykor egy magányos dörrenés
                        verte át az éjszakában. Jajgatások keltek az éjszaka sűrűjében s nem egy
                        sebesült maradt hátra. Mert a csiszlikek is sok elszántság közt verekedtek s
                        többször is ők támadtak. Keserű harcok voltak! A télutó végső napjaiban zúgó
                        hóviharba keveredett a város, de a förgeteget is túlkiáltották a harcosok
                        torkai, meg a buzo­gá­nyok pörölycsapásai. Rút fenekedések közt kapták meg
                        egymást, ahol érték. Sérának például két helyen is befakasztották a fejét. A
                        harc annyira elmérgesedett, hogy már napközben is nyugtalanították egymást.
                        Egy délután elékapták valahogy a csiszlikek vezérét, akinek olyan marhaerő
                        volt az izmaiban, hogy tavalyelőtt két vállra fektette még az itt táborozott
                        cirkusz erőművészét is, egy Tokajba való fiakkerost - és ahogy elékapták,
                        leverték a lábáról és sujkolni kezdték a fütykösökkel meg a fringiákkal... A
                        szerencsétlen üvöltözni próbált, dehát annyi volt a rovásán, hogy szó sem
                        lehetett irgalomról. Éppen a református esperes lakása előtt számolták a
                        botokat a nyomorulton. A nagytiszteletű úr széttárt karral sietett elő a
                        házból:</p>
                    <p>- Atyámfiai! Vérébe ölitek egy ártatlan felebarátunkat!</p>
                    <p>Nem hallgattak a nagytiszteletű úrra. Suhogva dolgoztak a botok s vér
                        szivárgott a havas gyalogjárón. Utolsót rúgtak a csiszlikvezéren s
                        otthagyták.</p>
                    <p>Sokáig húzódtak még az ütközetek és kisebb csetepaték. A mendikánsok vacsora
                        után bezárkóztak a kamarákban és csak félhangon mertek beszélni az
                        eseményekről, melyekkel szemben tehetetlenül álltak a professzor urak is.
                        Mert a tekintély védelméről volt itt szó, mely az elődökről csorba nélkül
                        szállt át a mai nemzedékre... Folytak a harcok s az érettebb elmék már azzal
                        a gondolattal kezdtek foglalkozni, hogy fegyveres erő beavatkozása iránt
                        fordulnak a hatósághoz, amikor végül sikerült fegyverletételre kényszeríteni
                        a csiszlikek elszánt töme­geit. Egy márciusi napon ugyanis haditanácsba
                        ültek össze Korpa, Pecsenye, Bunkó, Topa Péter, Patzok, Séra, Tengely Orbán,
                        Osztricza és a többi nagyok s a vita eredménye gyanánt még aznap estén
                        általános támadásra rendelték ki az akadémistákat, a trillákat és gödéket,
                        úgyszintén a nyurgább termetű fikákat és lencséseket s ugyanezen az estén
                        egyetlen átkaroló mozdulat révén a Bodrogba szorították be a csízeket. A
                        jeges vízben lubickoltak és hápogtak aztán, mint a potykák.</p>
                    <p>Nagy szorongattatásukban kegyelmet kértek. Megkapták, annyival inkább, mert
                        abban az időben fenyegető intelmek érkeztek az ifjúság vezéreihez is.
                        Legutóbb a közigazgató írta ki a feketetáblára, hogy aki továbbra is kardot
                        ránt, consilium abeundi-val fog sujtatni.</p>
                    <p>Erre mégis csak békét kellett kötni, a csiszlikek döntő vereségével. Most már
                        bizonyos volt, hogy jövő télig meglapulva maradnak.</p>
                    <p>Hanem akkorára tavaszodni kezdett.</p>
                    <p>Ibolyanyitogató szél suhogott már a Királyhegy meg a Megyer felől s az utcai
                        ablakokba a tavalyi virágokat kezdték kirakosgatni a kislányok. Minden diák
                        gyöngyvirágot tűzött a szíve fölé...</p>
                    <p>Egy ilyen tavaszi délutánon, amikor megint szellő cirógatott a hegyek felől,
                        Barla Jóska kinyitotta fellegvári lakása ablakát, hogy friss levegőt
                        bocsásson be. Maga is az ablaknál maradt s ahogy lenézett egyszer, úgy
                        tetszett neki, mintha az iskolakert kőfala mentén Mária kisasszony
                        közeledett volna egymagában s éppen a Fellegvár felé.</p>
                    <p>Megremegett. Mert karácsony óta, mikor a csókot kapta, nem látta a
                        kisasszonyt. Örült, hogy most megpillanthatta. A kisasszony ugyanakkor
                        föltekintett s ahogy észrevette a mendikánst, intett neki. Barla Jóska
                        mosolyogva bólintott, hogy megértette. Kapta a kalapját s szívrepesve futott
                        le a lépcsőkön.</p>
                    <p>Csak a szép leány előtt állt meg, piros arccal:</p>
                    <p>- Kezét csókolom, Mária kisasszony. Úgy-e, hívni teccett?</p>
                    <p>- Hívtalak - s idegesen harapdálta a száját. - Mondd csak, itthon van-e Fehér
                        úr?</p>
                    <p>- Nincs, kérem szépen.</p>
                    <p>A leány eltűnődött:</p>
                    <p>- Arra gondoltam, te Jóska, hogy meg lehetne-e nézni a szobáját? De úgy, hogy
                        senki se tudja meg.</p>
                    <p>- Csak tessék utánam jönni - ajánlkozott készséggel a mendikáns. - Most úgy
                        sincs idehaza senki, én pedig nem fogom megmondani sohase.</p>
                    <p>A leány maga elé nézett, hogy megtegye-e? Aztán gyors elhatározással a
                        mendikáns után indult s lihegve sietett fel a lépcsőkön. Mintha titkos
                        találkozóra sietett volna.</p>
                    <p>Ahogy fölért s benyitott, megállt és körülnézett a szobában. A szekrénykén
                        észrevette a saját fényképét. Elfordult:</p>
                    <p>- Mondd csak, Jóska, mikor járt itthon utoljára Fehér úr?</p>
                    <p>- Tegnapelőtt, kérem szépen. Annyit mondott csak, hogy disznótorba hivatalos
                        Szerencsre vagy hova is, hát hogy vigyázzak mindenre, amíg odalesz.</p>
                    <p>A leány fürkészve figyelte a mendikánst, hogy nem füllent-e?</p>
                    <p>- S nem mondta, mikor jön haza?</p>
                    <p>- Azt mondta, kérem szépen, hogy tegnap estére megjön. Vártam is rá sokáig.
                        Ma estére talán itthon lesz...</p>
                    <p>- S nem hallottad, kikhez ment?</p>
                    <p>- Nem tudom, Mária kisasszony. Fehér úr az ilyet csak akkor szokta
                        megmondani, ha jókedvibe van. Most pedig csakúgy morgott rám...</p>
                    <p>A leány megsimogatta a mendikánst, miközben mosolygott:</p>
                    <p>- Most mindenkire fuj. Reám is. Reméltem pedig, hogy itthonkapom a nagyságos
                        urat. Te, Jóska, de el ne áruld valakinek, hogy ittjártam. No megállj! - és
                        toppantott.</p>
                    <p>Körülment a szobában s mindent megnézett. A polc előtt belelapozott néhány
                        könyvbe, az ágy takaróját felhajtotta, mindenre kíváncsi volt. Aztán az
                        éjjeliszekrénykéről elvette a fényképet s a muffjába dugta.</p>
                    <p>- Kérem szépen, Mária kisasszony - szólt nagy aggodalommal Barla Jóska - igen
                        kikapok Fehér úrtól, ha nem lesz meg a fénykép...</p>
                    <p>A leány megnyugtatta:</p>
                    <p>- Akkor csak gyere hozzám, majd adok én neki! Aztán ha nagyon találna
                        faggatni, mondd meg Fehér úrnak, valaki azt üzeni neki, hogy fénykép csak
                        annak jár, aki megérdemli...</p>
                    <p>- Ezt én nem mondom meg, kérem szépen, mert magamra haragítanám Fehér
                        urat.</p>
                    <p>A leány mosolygott a mendikáns komoly ijedelmén. Még egyszer körülnézett:</p>
                    <p>- Csinos szobátok van, hallod-e! Most pedig remélem, haza fogsz kísérni.</p>
                    <p>- Igenis, Mária kisasszony - hajtotta meg magát Barla Jóska.</p>
                    <p>Alkonyat felé Kóréh Laci s még néhány mendurtársa kíséretében a Bodrogparton
                        kószált Barla Jóska s elijedt a tengervizen, mely elöntötte már a
                        Fazekas-sort is. Nagyon sokan szorongtak a part meredekén s találgatták,
                        hogy reggelig az áradás nem szakítja-e át az Ó-Bodrog töltését? Dühösen
                        csapkodott az ár s mialatt elnyelte Kis-Patak szélső házait, az Ó-Bodrog
                        gátján számtalan ember dolgozott a szakadásig. Óceán volt a vidék! Vajdácska
                        tornya úgy látszott a Berek mögül, mintha a templom hasig állt volna vízben.
                        A Bodrog közepén kidomborodva rohant az áradás.</p>
                    <p>Ekkor történt volna, egyesek látták is, hogy a folyó menekülő sodrában egy
                        keskeny csónak kezdett bukdácsolni. Azok szerint, akik látták az
                        istentkísértő vállalkozást, Tengely Orbán, Bunkó és Süveges ült a csónakban
                        s miközben kifeszített karral eveztek Kis-Patak felé, csintalan nótát fujtak
                        lelkesen. Bunkó vitte a prímet, akit tavaly azért intett meg egyízben az
                        Akadémiai Szék, mert kedvezőtlen hírét költötte a tápintézeti
                        babcsuszpájznak. Pedig a Bunkó által terjesztett tréfa mindössze annyi volt,
                        hogy a konviktusban főtt paszulyt állítólag elásta egyszer az egyik
                        iskolakerti bokor alá s a paszuly néhány nappal rá - Áron vesszejeként -
                        kihajtott... Ott repült most a csónak a sodor legtetején s a parton ácsorgó
                        tömegből állítólag többen látták Gutmán urat, amint oldalt állt s halkan
                        imádkozott a Tengely Orbán, Bunkó és Süveges életéért. Tartoztak neki.</p>
                    <p>Barla Jóska ezen az alkonyaton, amint a Bodrog-part felől egymagában sietett
                        a konviktus irányába, a Szemere-utcában hirtelen fölfigyelt. Alig néhány
                        lépésre két nagydiák haladt előtte s a hangjukról megismerte, hogy az egyik
                        Czompó Simon úr, az Ifjúsági Közlöny felelős szerkesztője, a másik pedig hű
                        társa a szerkesztésben: Orémusz úr, a színügyi rovat referense is egyben.
                        Fehér Pistáról meg Mária kisasszonyról folyt köztük a szó, elég fesztelenül.
                        Barla Jóska fülhegyezve figyelt oda s megtudta ilyenformán, hogy a
                        joghallgatók multheti bálján Fehér úr táncra kérte föl a kisasszonyt, a
                        kisasszony azonban - mert neheztelt valami miatt - azzal húzódott vissza,
                        hogy már másnak ígérkezett oda... A jogászelnök, úgy is mint a bál elnöke,
                        sarkonfordult, reggelig más lányokkal mulatott viharosan s azóta feléje sem
                        nézett a Fodor-háznak...</p>
                    <p>Czompó Simon sok kárörömmel folytatta:</p>
                    <p>- Nem is sejted, barátom Orémusz, mekkora lenne a morális elégtételem, ha ez
                        a kényes hölgy végleg kiadná az útját ennek a grasszáló alaknak!</p>
                    <p>- Magam is remélem most már - fűzte hozzá Orémusz.</p>
                    <p>Ám a két reménytelen szerelmes ezúttal is csalódott. Szinte
                        katasztrófálisan.</p>
                    <p>Azon az estén hazatért Fehér Pista, feltünő jókedvben. Jóska éppen a könyveit
                        rakosgatta el s azon volt, hogy egy zártlevelezőlapon értesíti apját sorsa
                        és állapota felől. Akkor nyitott be Fehér úr, kissé csatakosan:</p>
                    <p>- Szervusz, Jóska! Mi újság?</p>
                    <p>- Semmi újság, kérem szépen.</p>
                    <p>- Keresett valaki?</p>
                    <p>Jóska egy pillanatig habozott. De aztán Mária kisasszonyra gondolt, akinek
                        meggyötört sorsán többször jártatta az eszét ma este. Annyit mondott:</p>
                    <p>- Senki se kereste Fehér urat.</p>
                    <p>Fehér Pista valami új nótát próbált eldúdolni, amelyet most szedett föl
                        vidéken s levetvén nagy­kabátját, az ágyra dobta. Egyszerre csak lehajolt az
                        ágy mellett s abbahagyta a nótát. Csönd támadt. Barla Jóska fölnézett a
                        levélírásból s akkor nagyon megijedt. Mert az ágy mellett fölemelkedve állt
                        már Fehér úr s női hajtűt forgatott az ujjai között. Aztán közelebb lépett
                        az asztalhoz:</p>
                    <p>- Jóska, ki vesztette el itt ezt a hajtűt?</p>
                    <p>Jóskának remegett a szája, de nem válaszolt. Fehér Pista a mendikánshoz
                        lépett s magához emelte az arcát:</p>
                    <p>- Eddig még sose hazudtál nekem. Ki járt a szobámban?</p>
                    <p>Barla Jóska kifeszítette a mellét s szembenézett az elnökkel:</p>
                    <p>- Azt én sohase mondom meg Fehér úrnak!</p>
                    <p>- Nono - ütődött meg Fehér Pista s mosolyogni kezdett a mendikáns harcias
                        magatartásán. - Született gavallér vagy. S aztán, ha nem vagyok indiszkrét,
                        miért nem mondod meg sohase?</p>
                    <p>- Mert meg van tiltva, kérem szépen.</p>
                    <p>- Vagy úgy! Ezer bocsánat... - s a szekrénykére pillantott véletlenül. - Most
                        már tudom. Mária kisasszony tehát visszavette a fényképét. Hogy merte?</p>
                    <p>Felkapta a nagykabátját, zsebredugta a hajtűt, az ajtónak indult:</p>
                    <p>- No megállj!</p>
                    <p>Elment.</p>
                    <p>Barla Jóska csüggedt fejjel maradt vissza, hogy minek is keverik bele az
                        ilyen szerelmi titkok­ba? Aztán folytatta a zártlevelezőlapot, miközben
                        szipogni kezdett. Mert sajnálta a kisasszonyt.</p>
                    <p>Késő este lett, amire mindennel elkészült. Megvetette az ágyát. A kollégium
                        órája kilencet vert s már éppen el akarta fújni a lámpát, hogy lefekszik.
                        Akkor jött vissza Fehér úr.</p>
                    <p>Még jobbkedvű volt, mint amikor először tért haza. Kabátját felakasztotta,
                        aztán a Mária kisasszony fényképét vette elő a zsebéből s visszatette a
                        szekrénykére. Fölnevetett:</p>
                    <p>- Abszolut lovag vagy, Jóska, ezt már kénytelen vagyok elismerni.</p>
                    <p>Barla Jóska drukkolva ült az ágya szélén. Fehér Pista fel és alájárt a
                        szobában:</p>
                    <p>- Most pedig beszéld el nekem elejétől végig, mit csinált idefent Mária
                        kisasszony s miről társalogtál vele? Nyugodt lehetsz, lovagi fogalmad nem
                        köt többé. A kisasszony azt üzeni, hogy fölold minden titoktartás
                        alól...</p>
                    <p>Barla Jóska belefogott hát. Fehér Pista kíváncsian hallgatta s többször
                        felkiáltott:</p>
                    <p>- Micsoda egy ádáz mendur vagy te!</p>
                    <p>Ahogy a végére ért volna Barla Jóska, a jogászelnök megbarackolta:</p>
                    <p>- Jól van, öreg. Most pedig figyelj ide nagyon. Holnapután lesz Március
                        Idusa... Tudod, mi az?</p>
                    <p>- Nemzeti ünnepély, kérem szépen.</p>
                    <p>- Eltaláltad. Aznap este táncmulatság lesz a városházán. Másnap délután,
                        uzsonna előtt, elsza­ladsz a várba, ott egy igen szép virágbokrétát rendelsz
                        az üvegházban, a kertésznél, a bokrétát elviszed aztán Mária kisasszonynak.
                        Itt a pénz, ez a korona külön a tied. Megértetted?</p>
                    <p>- Igenis, kérem szépen.</p>
                    <p>- Most feküdj le, nekem még egy kis dolgom van. Szervusz!</p>
                    <p>Feltűrte a prémgallérját s fütyörészve haladt le a lépcsőn.</p>
                    <p>Harmadnappal március Idusára virradt. Ezen a napon puha szél szokta
                        megsimogatni a kollégium falait, a kollégium előtt pedig már jókor délelőtt
                        ünnepi külsőben csoportosultak a diákok. Nemzetiszín-kokárda nyilt ki most
                        is minden diák szíve fölött, mások Kossuth-ruhában feszítettek. Mindenki
                        reménykedett valamiben, mint amaz emlékezetes napon. Ezzel a reggellel
                        kezdődött a tavasz.</p>
                    <p>Barla Jóska is ott botorkált a többiek között mámoros lélekkel. Helyes kis
                        csokor virított a gomb­lyukában, melyet Mária kisasszony küldött át neki
                        tegnap este, lovagi szolgálatai fejében. Zúgó fejjel nézte végig a nap zajos
                        ünnepségeit. A mendurok tömegében ott nyujto­gatta nyakát a kálvinista
                        templomban, midőn is a szénior a szószékről könyörgött az Úrhoz, hogy
                        bocsássa meg a mi vétkeinket, mint mi is megbocsátunk a németnek. Ezt ugyan
                        már nem mondta, de úgyis hozzágondolta mindenki áhítatos szívvel. Délre
                        javított koszt volt a kon­viktusban, délután ünnepély az imateremben, mely
                        alkalommal a nap jelentősége méltattatott ünnepi beszédek, szavalatok, ének-
                        és zeneszámok keretében. Mialatt lent a teremben asszonyok, leányok
                        legyezgették magukat, a mendurok és nagyobb fikák a karzaton nyomták egymást
                        s lelkesedtek a forró levegőben. Olyan volt, mint az álom... Stüszi még
                        gyengélkedett ugyan, mióta fejbeverték a csiszlikek s így nem állhatott ki a
                        pódiumra, de kiállt helyette Osztricza. S eldörögvén az ünnepi ódát, olyan
                        hatást kavart fel, hogy negyedóráig éljeneztek, odafent pedig lábával dobolt
                        a sok mendur, hogy csaknem leszakadt a karzat. S ugyanakkor felhangzott
                        követelőn:</p>
                    <p>- Szerző! Szerző!</p>
                    <p>Mert csak természetes, hogy az óda díját (háromszor öt forintot) ezúttal is
                        Czompó Simon szerkesztő vitte el. Czompó nem sietett elő mindjárt, nehogy
                        tolakodónak gondolja valaki, de mikor már a mennyezet is belerengett a hívó
                        kiáltásokba, kijött a pódium széléig, némileg közönyös arccal, mint akit az
                        egész nem érdekel túlságosan s meghajtotta magát unottan. Aztán blazirtan
                        húzódott vissza, mint a költők általában... Barla Jóska kigyúlt szemmel
                        csapkodta a tenyereit. De csak akkor szakadt fel a láz, midőn egy hazafias
                        melodrámát adtak elő, melybe betéteket énekelt a vegyeskar. Száz-száz torok
                        kiáltotta a tanár-dirigens nevét:</p>
                    <p>- Éljen Bathó! Éljen Bathó!</p>
                    <p>A kiváló dalszerző meghajtotta magát szerényen, de mivel éppen maliciózus
                        kedvében volt, visszakiáltott a dübörgő tüntetésre:</p>
                    <p>- Miből? Mi-i-i-bő-ő-ő-ől?</p>
                    <p>Csodálatos volt minden. A kórust viharosan ünnepelték. Barla Jóska csak
                        annyira tudott visszaemlékezni, hogy mikor a kifelé hömpölygő közönség közt
                        szédülő fejjel ott támolygott ő is, éppen Bathó tanár úr mellé sodródott el.
                        A tanár urat éppen meggratulálta valaki, mire a tanár úr megingatván széles
                        homlokát, nagy lelkiharmóniában ennyit mondott:</p>
                    <p>- Van benne valami, testvér. Mert tudni kell, hogy három nagy Jánosa volt
                        eddig a főiskolá­nak: Comenius Ámós János, Bathó János és Koch János.</p>
                    <p>Akik hallották, akaratlanul felkuncogtak. Mert Comeniusról, a pedagogiarháról
                        köztudomású volt, hogy róla írta Csécsy: „ez a nagy kóborló legjobban
                        szerette Magyarországon a pecse­nyét, bort meg a kenyeret.” Koch Jánost
                        viszont a kollégium főpacali minőségében tisztelték a mendikánsok.</p>
                    <p>Az ének- és zenetanár úr fanyar hangulata azonban érthető volt. Mert
                        bármennyire tombolt is a közönség a vegyeskarnak, csalhatatlan fülével
                        kiérezte, hogy a tenor II., a mindenki által gúnyolt cibere-fach egyes
                        tagjai fejhangon, azaz fisztulában vitték a dallamot. Ezért még ott helyben
                        eltökélte a tanár úr, hogy legközelebb alaposan szétvág a ciberében.</p>
                    <p>Mámorban ment el az egész nap. Este bál volt a városháza dísztermében s
                        vacsora után az ádáz mendurhad is ott lábatlankodott a lépcsők körül, meg a
                        nagykapuban, hogy hátha bele­kukkanthatnak valamit a táncterembe. Barla
                        Jóskának két lencséstársával sikerült a bejáratig lopnia magát s leesett a
                        szája attól a mennyei fényességtől, amely odabent ragyogott. Kájzer­ben
                        serénykedtek a rendezők, szépséges kisasszonyok jártak karonfogva és mindig
                        körbe a táncosaikkal, csillogó lámpák ontották a fényt s egyszer csak
                        megpillantotta Fehér urat is, amint frakkos öltönyben sietett át a termen,
                        kutatva a szemével, mintha keresett volna valakit. Széles nemzetiszínszallag
                        volt átkötve a vállán. Mosoly volt mindenki odabent. Az emelvé­nyen ott
                        fészkelt Jónás Jancsi teljes bandája. Már cincogni kezdtek a barna fiúk, a
                        cimbalmos egyszerre csak dobolni kezdett a cimbalmon s akkor fergeteges
                        erővel feldörgött a Rákóczi-induló. Barla Jóskán forróság ömlött el, de még
                        nem ért rá magát elcsodálkozni sem, amikor Jónás Jancsiék ráfrittyentettek
                        az első csárdásra. A párok hirtelen a cigány elé futottak össze s aprózni
                        kezdtek, ki kötekedve és kecsesen, ki mélán andalogva. Ott hegyezett Tengely
                        Orbán is egy szőke hölggyel és ha fordult sebtiben, a kájzer repkedve sepert
                        a légben. Egy preparen­distát is látott, amint kissé oldalt, a zugoly felé
                        rúgta a padlót keserűen és egymagában. A kavargásban felbukkant
                        félpillanatra Czompó szerkesztő is a monoklijával, cipőhegyig eleganciában.
                        Nyegle fejtartással cibálgatta táncosnőjét. Citerázott a cimbalom, sírt a
                        kisbőgő s amikor felszökött a hangulat s egyesek már felkiáltottak: hej-haj!
                        és zsebkendőiket lebeg­tet­ték a prímás előtt, - az ördög tudná honnét,
                        honnét nem, - de az egyik sarokrészen csak feltünt váratlanul a segédjegyző
                        Legenyéről. És úgy, amint jött, felkapott a gardedámok sorából valami
                        nagynénit s megpenderítvén maga körül kétszer, összecsattantotta bokáit
                        háromszor és noha botfülű volt a segédjegyző, tehát abszolut zenei hallás
                        hijján, viharos kedvben kurjantott:</p>
                    <p>- Cifrázd Jancsi, tallért adok!</p>
                    <p>Barla Jóska odavolt a bűvölettől, különösen a fránya vicenótárius kackiás
                        mivoltán. De akkor megfogta valaki a gallérját:</p>
                    <p>- Mendurok haza!</p>
                    <p>Koch János bácsi volt, a főpacal, aki ezúttal is óvatosan surrant be, hogy
                        nem akad-e odabent is egy-két becsúszott lencsés, miután a többieket rég
                        hazazavarta a lépcsőről, meg a kapuból. Barla Jóska megijedt, de nagyon,
                        ahogy maga előtt látta János bácsit. Aztán behúzott nyakkal kezdett szaladni
                        hazafelé. És csak sokára tudott elaludni ezen az éjszakán.</p>
                    <p>Másnap délután nagy virágcsokorral igyekezett a Fodor-ház felé. Benyitott az
                        előszobába, de senki nem jött eléje. Kissé várt, aztán nagy-bátortalanul a
                        szalonba nézett. Senkit sem látott odabent. Hirtelenül csend visított fel a
                        fülében s olyan érzése volt, mintha mindenki meghalt volna a házban. Erre
                        még ügyetlenebbül megnyomta az ebédlő kilincsét. Ahogy bedugta volna a
                        fejét, Mária kisasszonyt vette észre, amint hímzőkeret fölé hajolva
                        babrálgatott nagy elmerü­léssel. A leány felállt s Jóska elé sietett, mintha
                        igen-igen meglepték volna:</p>
                    <p>- Né, a mi kedves szublégátusunk! Köszönöm, Jóska, hogy ilyen figyelmes
                        lovagom vagy s meg is csókolnálak, ha nem szégyelném magamat Fehér
                        úrtól...</p>
                    <p>Barla Jóska csak most vette észre, hogy Fehér úr is a szobában van, a
                        kályhának támaszkodva. Kissé fáradtan állt ott s biccentett Jóska felé.
                        Annak jeléül, hogy a mendur megtette köteles­ségét, a mendur mehet!</p>
                    <p>Jóska elértette s meghajtván magát a kisasszony előtt, kifelé indult. A leány
                        vissza akarta fogni:</p>
                    <p>- Ó Istenem, csak nem mégy el tőlünk nehezteléssel! Várj csak, adok
                        valamit...</p>
                    <p>- Köszönöm szépen, Mária kisasszony, de ma sok dolgom van, - füllentette nagy
                        zavarában s valamit motyogva csaknem fejjel ment a kilincsnek.</p>
                    <p>A leány utánanézett s neheztelve fordult Fehér Pistához:</p>
                    <p>- Hogy milyen kegyetlenek maguk ezekkel a buksi fiúkkal! A nézésétől ijedt
                        meg, tudom.</p>
                    <p>- Rendnek muszáj lenni - szólt unottan a jogászelnök s szájához emelte a
                        tenyerét. Álmosnak látszott.</p>
                    <p>Bálutáni ernyedt, jóleső hangulatban voltak mindketten. A leány odament a
                        zongorához s vázába rakta a virágot. Majd visszajött, leült, a munkája fölé
                        hajolt. Annyit mondott halkan:</p>
                    <p>- Úgy látszik, gondolt rám valaki... Nem is tudom, kinek köszönjem meg?</p>
                    <p>Fehér Pista nem szólt semmit.</p>
                    <p>S úgy maradtak ketten, szerelmes hangulatban. Odakint alkonyatra hajlott már:
                        valamelyik szobában ötöt zengett az óra. Az ebédlő terraszranyíló nagy
                        ablakán el lehetett látni az Ó-Bodrogig, amely fölött esteledő színek
                        kezdtek már gyülekezni a tájon. Bent zsongító meleg volt.</p>
                    <p>Hallgattak. A leány a hímzőráma fölé hajolva kiskontyos fejével, Fehér Pista
                        a kályhának támaszkodva, hátradugott kézzel. A leányt nézte és gyönyörködött
                        benne.</p>
                    <p>Multak a percek, a negyedórák. Egyszer csak feldúdolt a leány:</p>
                    <p>
                        Nem vagyok én olyan kényes, Azt is tudja kend - Csak a
                            szemem fényes, Azt is tudja kend -
                    </p>
                    <p>Kis szünetre megállt. Fehér Pista kíváncsian figyelt föl, hiszen az új kis
                        dalt csak tegnap délután énekelte először a kórus az ünnepélyen. S ni, ez
                        már tudja! A leány folytatta, szinte magafeledten:</p>
                    <p>
                        Holnap délután Fényes gyűrűt vegyen kend, Esküvő
                            után...
                    </p>
                    <p>Itt abbahagyta. Csend állt be. Fehér Pista várt egy szünetig, aztán így
                        szólt, kérlelőn:</p>
                    <p>- Hogy van tovább, Mária?</p>
                    <p>A leány ráemelte a szemét:</p>
                    <p>- Nem akarja, kérem...</p>
                    <p>- De akarom!</p>
                    <p>Mária kisasszony nem szólt semmit, csak lehajtotta a fejét engedelmesen.
                        Zavartan dúdolta:</p>
                    <p>
                        Holnap délután Fényes gyűrűt vegyen kend - Esküvő után
                            Kellemetes legyen kend -
                    </p>
                    <p>Elhallgatott s nem nézett fel többet. Fehér Pista mosolygott. Aztán, hogy még
                        mindig nem pillantott föl a leány, így szólt, de meg sem mozdult:</p>
                    <p>- Mária, nézzen föl!</p>
                    <p>A leány meg sem rebbent.</p>
                    <p>- Mária, nézzen rám!</p>
                    <p>Erre már fölemelte az arcát: könnyek csillogtak a szemében, összenéztek. És
                        mert Fehér Pista mosolygott, a leány is mosolyogni kezdett könnyes
                        szemeivel.</p>
                    <p>- - - - - - - - - - - - - - - - - - - - - - - - - - - - - - - - - - - - - - -
                        - - - - - - - - - - - - - - - - - - - - - - - - -</p>
                    <p>Tavaszi szél jött a Királyhegy, meg a Megyer felől.</p>
                    <p>A Rákóczi-utca ablakai rég kinyiltak már s a virágok is kikerültek az
                        ablakokba. Minden ablakból egy kislány hajolt ki a virágok fölött.</p>
                    <p>Éjjelenkint nagyszemű csillagok lobogtak, az iskolakertben meg a Berekben
                        fakadni kezdtek a fák. Részegítő illatok szálltak: minden diák és minden
                        kislány szerelmes volt a városkában.</p>
                    <p>Barla Jóska egy délután, mikor fehérben villogtak Kis-Patak meg a Fazekas-sor
                        házai, a Hécze felé tartott. Kóréh Laci látogatására indult el, aki Székely
                        néni házában lakott, csaknem szem­közt a Gyöngytyúkkal. Mert pakkot kapott
                        Kóréh Laci s meghívta leghűbb mendurbarátját, hogy megkurálja őt. Barla
                        Jóska befordult a hosszú, keskeny udvarba s meglátta Székely nénit, amint a
                        hátulálló külön kis konyhája előtt vasalt, a konyha lépcsőjén pedig Görény
                        harmadgimnázista ült, ugyanaz, akit egyszer már a karcerben láttunk
                        gunnyasztani és mesélt valamit, mialatt Székely néni szipogva sírdogált.</p>
                    <p>Barla Jóska mendur volt csak, de azért nyomban tudta, miről van szó s
                        elmosolyodott magában. Többször hallotta már Kóréh Lacitól, mi a Székely
                        néni gyengéje, melyet csúnyán kihasználtak a nála lakó nagyobb fikák.
                        Alacsony asszonyka volt Székely néni s amíg bírta vékony erszénye, egyetlen
                        diákja nem maradt apróbb kölcsön nélkül. Ha aztán az ádáz lencsések
                        túlléptek a hitel-kvantum végső korlátjain is, elszánt lépésre határozták el
                        magukat. Tudták a gézengúzok, hogyha a szegény Rákóczi vagy a szerencsétlen
                        Kossuth életéből kezde­nek mesélni, a két hérosz bujdosó-állapotján sírva
                        fakad Székely néni s ilyenkor odaadja utolsó krajcárkáját is. Ez idő szerint
                        éppen Görény volt munkában s ezért mosolyodott el Barla Jóska. Görény nagy
                        tűzzel magyarázott éppen:</p>
                    <p>- Mikor a határon menekült át Kossuth, még a kalap se volt nála...</p>
                    <p>Barla Jóska köszönt, amire Székely néni könnyes arccal nézett föl a
                        vasalásból:</p>
                    <p>- Jónapot, Józsika! Ó, hogy verne meg benneteket az átok!</p>
                    <p>Ez az utóbbi kívánság már a németeknek szólt, akik halálra keresték Kossuth
                        Lajost.</p>
                    <p>Kóréh Laci szűkecske kamrájában nagy vendégséggel várta Barla Jóskát.
                        Előszedték a bicská­kat s enni kezdtek, két pofára. Először kifelé
                        fülelgettek egy darabig s elkuncogtak a Görény csalafintaságain. Mert Görény
                        szinte bujtogatott már odakint a Habsburg-Lothringeni-Ház ellen, de legalább
                        nem eredménytelenül. Úgy negyedóra mulva látták, amint sunyi somolygás­sal
                        sietett át az udvaron s csörgetett valamit a zsebében. A két mendur sejtette
                        mindjárt, hogy Görény ezúttal is kicsalta Székely nénitől a szükségelt három
                        hatosokat.</p>
                    <p>Ahogy jót ettek odabent, a nénit is megkínálták, aki még mindig szipogott.
                        Aztán elhatároz­ták, hogy elkószálnak kicsit a tavaszi határban. Először a
                        kollégiumnak indultak. S a kollé­gium előtt, ahogy föltekintettek az északi
                        sarok felé, megrezzentek egy pillanatra. Mert Korpa János állt a
                        másodikemeleti sarokszoba nyitott ablakában, összefont karral s a
                        messzeségbe bámult, a Sátorhegyek irányába. Nézett-nézett és tünődözött.
                        Talán valami régi kislány jutott az eszébe.</p>
                    <p>Barla Jóska odasúgott Kóréh Lacinak:</p>
                    <p>- Mire gondolhat most Korpa bácsi?</p>
                    <p>S lábujjhegyen osontak el a fal tövében, hogy meg ne zavarják valamiképpen
                        ezt a nagy embert. Mert lenne akkor dolga a pipaszárnak!</p>
                    <p>...Tavaszt járt a városban. Az imént futóeső vonult el a házak felett s apró
                        kis tócsák villogtak a napban. Sok ház előtt egy jogász, egy teológus
                        álldogált s mosolyogva mondott bókokat az ablakba, ahonnét egy-egy kislány
                        hajolt ki s fogadta komolyan a széptevést. Gyerekek és mendurok sétálgattak
                        itt-ott s színes gömböket tartottak spárgán.</p>
                    <p>Tavasz volt, kék tavasz!</p>
                    <p>Barla Jóska és Kóréh Laci Újhely felé indult el az országúton, a
                        Sátorhegyeknek, melyek északi hazájuk felé mutatták az irányt. Bódult fejjel
                        mentek a tavaszi délutánban s egyszer csak látták, hogy előttük - a
                        Fodor-ház táján - egy kékruhás kisasszony halad nesztelenül s az oldalán egy
                        fiatalember ugyanúgy. Talán Mária kisasszony lehetett Fehér úrral. Ment a
                        kék leány Újhely felé, bele a kék tavaszba. Néha mintha egymáshoz simult
                        volna a kezük, néha összeborultak a fejükkel...</p>
                    <p>Hol vannak a régi kislányok, hol vannak? Neveiket bevéstük egyszer az
                        iskolakerti fákba... Megnőttek azóta a fák, a nevek följebb mentek az ég
                        felé, talán az egykori kislányok is égbeszálltak kitárt karjaikkal, mint az
                        angyalok. Ma már a lábuk nyomát sem találni az iskolakert utacskáin... Hol
                        keresselek Kóréh Laci, régi osztálytársam? S merre szóródtatok el ti, többi
                        pajtásaim? Melyik sarkában a világnak kutassak utánatok? Mert magam vagyok
                        már, nagyon magam... Ülök a szobában egyedül s az eszemben jártok gyakran,
                        régi barátaim... És földöntúli messzeségből már csak halkuló dalaitokat
                        hallom riadó füleimmel, amint fújjátok, egyre fújjátok szilajul határon
                        innen, határon túl... Élni fogtok, mindig élni, pataki diákok, amíg merész
                        dalaitok élnek!</p>
                    <p> </p>
                </div>
            </div>
         <div type="chapter">
                <head>NYOLCADIK FEJEZET</head>
             <div type="chapter">
                    <head>a nagy szorgalom-napokról, az Erdélyi-Önképzőkör üléséről, a maturandusok
                        nehéz búcsúzásáról s az esztendő végéről. Hersli ismét szóbakerül.</head>
                    <p>Minden diák és minden kislány szerelmes volt a városkában.</p>
                    <p>Tavasz volt, késő tavasz. Éjszakánkint lobogva égtek a csillagok s a
                        Bodrogköz messzi síkja fölött ha felhők és párák kezdtek emelkedni, a
                        holdvilág ferde képe előtt lila tarajuk lett a fellegeknek, a lenge párák
                        pedig olyan fura alakokban tetszettek föl, mintha a honfoglaló vitézek
                        árnyai szálltak volna föl ezeréves hantjaik alól. Mert fürge lovaikon itt
                        ereszkedtek le valamikor a lapályra, mialatt félkezüket kényesen tartották a
                        csípőjükön. Ha meg szuroksötét ereszkedett a táj fölé, kísértetriasztó csend
                        jött rá s a csendet csak egy-egy magányos reccsenés törte ketté a héczei
                        kertek hátából. Mintha valaki loholva vágta volna magát keresztül a
                        kerítésen. Nappalonkint mindig szélesebben és magasabban feszült ki az
                        égbolt s fényekben villódzott a tájék. Éles-zöldben harsant meg az
                        iskolakert s zegzugai között bódorogva bolyongtak a diákok. A tornatér
                        merész kiáltozásokkal volt tele: mendurok játszottak métát, vagy nagyobb
                        fikák füleslabdáztak ottan. Nyujtón tornásztak az akadémisták s diszkoszt
                        dobtak, az egyenes főúton pedig dreszt-öltött atléták futottak versenyt.
                        Lencsések kószáltak zümmögő magolással, mások ideáljaik nevét vésegették a
                        nyirfák gyenge törzsébe.</p>
                    <p>Tavaszutó volt már.</p>
                    <p>Rég elmult húsvét, amely szintén legációval jár, de mivel ünnepi-vers csak
                        karácsonyi elekción van, szólni sem érdemes a húsvéti és pünkösdi
                        legációról. Most már, hogy éjfél után világosodott, minden diák kakasszó
                        előtt ébredt, mikor még a főutcán nem riant végig a csordástülök. Megfeszült
                        erővel készült mindenki, mintha a téli ernyedtség napjait akarta volna
                        helyrehozni. Ijesztő iramban közeledtek a vizsgák hetei. Séra például,
                        ugyanaz, aki tavaly két szafaládéra szóló fogadásból át akart bujni a
                        kollégium betonhidacskája alatt, már a madarak első csivogásánál átsétált az
                        iskolakertbe s nagy elszántságában a nyakkendőjét is otthonfelejtette. Terve
                        volt ugyanis, hogy még egyszer és utoljára belekukkant a tananyagba, mielőtt
                        nekivágna a kollokviumnak. Leült egy félreeső padra s először a
                        madárcsattogásra figyelt föl keveset, majd hátrahajtván nyakát a pad
                        támlájára, horkolni kezdett. Az orrát égette már a nap, amire abbahagyta a
                        fűrészelést s megdörzsölte a szemét. Amin azonban nem szabad megütődni, mert
                        a nemes szándék mindenesetre megvolt Sérában, csak hát előző estén
                        fönnmaradt keveset valahol. Mindenki törte magát ezeken a friss reggeleken
                        és a napfényben úszó délutánokon. Szűk lett már az iskolakert s a legtöbb
                        diák a téres határnak vette útját, miközben könyve fölé hajolt, belenézett
                        egy pillanatra és akkor megint deklamálva bandukolt tovább. Nyüzsgött tőlük
                        a városvége, meg a tájék, övék volt a szabad határ: a mesgyék, ország­utak,
                        a temető csöndes utacskái, a Bodrogpart, az Akasztódomb, Szélmalomdomb,
                        Pityergődomb környéke, a várkert zugai a romfalak körül, távolabb a
                        Királyhegy meg a Megyer kapaszkodói s a Bodrog túlsó felén a Berek meg a
                        Longerdő minden szépsége. A Berekbe ugyan Korpa, Tengely Orbán, Pecsenye
                        Pál, Bunkó, Osztricza, Dugó s még többen is ki-kirándultak gyöngyvirágot
                        szedni. A gyöngyvirág azonban régen elfonnyadt, Korpáék tehát az ardói
                        csapszékből csónakon vittek magukkal némi gyöngyharmatot a Berekbe, ott
                        kedélyes szalonnasütés közben megharmatoztatták tikkadt torkaikat s késő
                        estén Csokonai-nótákat dalolászva ereszkedtek le a vízen. Mióta kinyílt a
                        Berek, többször is kinéztek gyöngyvirágért, mentségükre föl lehet hozni
                        azonban, hogy minden alkalommal magukkal vitték a héber és újszövetségi
                        görögnyelv, a kánontörténet, a filozófiai enciklopédia, a római örökösödési
                        jog s a peres és perenkívüli eljárás tankönyvét és kompendiumát is.</p>
                    <p>Barla Jóska is sokat törte magát ezekben a hetekben. Dolga gyűlt annyi, hogy
                        sokszor nem ért rá magát elsóhajtani sem. Nagy csapásának emléke fölkereste
                        még olykor, de édesanyja szelíd arca mindig halványulóbb színben tért vissza
                        hozzá. Gyakran gondolt testvérkéire is, akiket csaknem négy hónapja nem
                        látott s mindössze annyit tudott róluk, hogy élnek a nagyanyjuk­nál. Apjától
                        levelezőlap jött hosszú időközben s minden ilyen üzenet kitartásra nógatta.
                        Barla Jóska lélegzett egy mélyet s minden erejével nekidűlt a könyveknek.
                        Első tanuló volt már az osztályban s rendben látta jövő esztendejét. Buza
                        tanár úr kétszer is megbiztatta, hogy fel fogják venni a Horváth Mária-féle
                        tápintézeti alapítványra s kecsegtette a remény, hogy a tandíjat is
                        elengedik egészben. Ha a pártfogásra gondolt, amellyel a tanár urak
                        körülvették, sok hálaérzet nyilt a szívében s ezt a hálát megőrizte egész
                        életére.</p>
                    <p>A zsibongó élet megnyugtató hatással volt reá s akaratlanul is belevetette
                        magát. Alig volt odahaza valamit, Fehér úr rendszerint vastag könyvei fölé
                        hajolva készült utolsó vizsgáira s csak alkonyat felé vette ezüstfogantyús
                        pálcáját, hogy levegőre menjen keveset, vagy hogy rövid sétára vigye Mária
                        kisasszonyt, ő maga pedig kapta a növénygyüjtőjét és akkor Kóréh Laci, Tatár
                        Miska s még két-három mendurbarát társaságában, neki az erdőknek, meg a
                        he­gyek­nek. Mert ezt igen lelkükre kötötte Buza bácsi, ki a szemléltető
                        oktatásnak volt feltétlen híve. Ezeken a kirándulásokon bekószáltak hét
                        határt s nem egyszer elkalandoztak a Pogány­kútig, meg a Nyúlkút csodálatos
                        völgyszorulatáig is. Sokszor megállt a Királyhegy tetején, a bánya fölött s
                        ha lenézett onnét, királynak érezte magát. Messze volt a város és lent,
                        nagyon lent olyankor... A kollégium palateteje csillogott, a református
                        torony csillaga meg a katolikus templom keresztje szikrát vert a napban s
                        rozsdavörösben égett a vár három bástyája...</p>
                    <p>Észrevétlenül menekültek a napok. A tanár urakkal csak órán találkozott s az
                        énekkari próbák is megritkultak: minden darabbal készen várt a vegyeskar.
                        Sőt utóbbi időben Bathó tanár úrnak a cibere-fachot illető súlyos véleménye
                        is enyhült valamit. Barla Jóska különben az utolsó hetekből mindössze egy
                        szellemességét hallotta a tanár úrnak, hanem azt az egyet nagyon megjegyezte
                        magának.</p>
                    <p>Történt eszerint, hogy Jóska egy alkonyat felé éppen a konviktusnak indult s
                        eközben az ének­tanár úr kertje mentén vitt el az útja. A tanár úr
                        barátságos összejövetelt tartott néhány barátja társaságában s éppen az
                        utolsó üveg bort bontatta föl odabent. Az üveget e szavakkal vezette be:</p>
                    <p>- Ez a bor nevezetes, uraim, testvérek! Régi, mert katolikus; erős, mert
                        református; zsidó, mert nincs megkeresztelve; luteránus, mert akármelyik
                        kollégám issza meg, neki mindegy; unitá­rius, mert: Isten bizony, csak ez az
                        egy van!</p>
                    <p>Derültség követte odabent a tanár úr frappáns rögtönzését.</p>
                    <p>Barla Jóska továbbtrappolt aztán, hóna alatt a növénygyüjtővel. Mert úgy
                        egyeztek meg Kóréh Lacival és Tatár Miskával, hogy öt óra után találkozni
                        fognak az iskolakert mögött, ahonnét némi cserkészésre indulnak a
                        Szélmalomdomb felé. Amint a kert főútján sietett volna el, vagy tíz-tizenkét
                        akadémista jött szemközt, libasorban. Teológusok voltak, akik még jókor
                        délután csaptak neki a határnak. Miután cipőjük lisztes lett a
                        gyalogösvények porától s ők maguk gazda­gabbak a tudományban, most hazafelé
                        tartottak. Fáradtak lehettek, de azért zengő karban fújták:</p>
                    <p>
                        Egészen sajátságos a Schleiermacher Felfogása...
                            Schleiermacher felfogása, Felfogása, Ugyan hol vagyon lakása!
                    </p>
                    <p>(Mitrovics professzor úr ugyanis így kezdte egyik előadását: „Egészen
                        sajátságos a Schleiermacher felfogása...”)</p>
                    <p>Az élen haladó teológus felemelte a jobb kezét:</p>
                    <p>- Ismételni!</p>
                    <p>És akkor rávágtak mind, mialatt valamelyik trilla tercelt is fisztulában:</p>
                    <p>
                        Schleiermacher felfogása, Felfogása, Ugyan hol vagyon
                            lakása!
                    </p>
                    <p>Velük zengett az iskolakert, miközben továbbhúzódtak libasorban.</p>
                    <p>Szinte forrtak a napok: mindenki végső igyekezettel törte magát. Barla Jóska
                        úgyszólván csak vasárnapokon ocsúdott magára, amikor lélekzetnyi pihenő
                        következett. Tízperckor száz-száz diáktól kavarogtak a folyosók, de tízperc
                        után nagy siketség borult a kollégium fölé. A tan­termekben túlnyomórészt
                        ismétlésből feleltek már a fikák, kivévén a magyar haza történelmét,
                        amelyből a VII-ikben ekkor értek el Világosig. Azaz hogy Világosig sohasem
                        értek el, csak meg­közelítették valamelyest. A história tudós tanárát
                        ugyanis mélyen bántotta a magyar sors eme katasztrofális fordulata. Ahogy
                        tehát Világos közeledett volna az előadásban, a professzor úr hozzá is
                        kezdett sok keserűséggel:</p>
                    <p>„Mindenfelől reánktört a német, meg a muszka. Kossuth Szeged felé húzódott a
                        felelős kormány minisztereivel, Görgei pedig megindult Komárom alól véres
                        fejjel, hogy megkezdje utolsó hadmenetét...”</p>
                    <p>Itt egyszerre megállt s öklével a katedrára vágott:</p>
                    <p>„Nem tudták megérteni egymást, ez volt a haza veszte! De nem folytatom, fiúk,
                        mert úgy el vagyok keseredve, a teremtésit, hogy mindjárt elsírom
                        magamat!”</p>
                    <p>Világost ilymódon mindig elkerülték a történelemben. De hiszen a tizenhárom
                        aradi iszonyú végéből úgyis megtudódott mindent búsúlt gyászunk.</p>
                    <p>A délutánok menekültek a nyár felé. Áldozó-csütörtökön egynapos szünet jött,
                        mikor is a tornatéren az Atlétikai-Klub tagjai magukat boszorkányos
                        mutatványaikkal s este mulatság zárta be az atléták merész játékait. A
                        pünkösdi vakáció is elillant, midőn is a diákság - ajkán a Szent Igékkel -
                        mégegyszer légációba szállt ki. És ahogy mind-fenyegetőbben jöttek az utolsó
                        vizsgák napjai, az egyletekben is új élet lobbant föl nagy harcizaj között.
                        Elkeseredett viták következtek, mert az egyes díjak odaítéléséről volt szó s
                        ezek a viták kihatottak a kamarákba és az iskolakertbe is. Nem is kis
                        dologról kellett dönteni: ki írta az év folyamán a legjobb szép-prózai művet
                        s ki tarthat igényt a legsikerültebb ballada koszorújára? A viták annyira
                        mérgesedtek, hogy a mendurok fülét sem kerülték el a nagyok indulatos
                        szócsatái. Barla Jóskát a nagyobbik Zólyomi egyszer becsúsztatta magával az
                        Erdélyi-Önképzőkör egyik zajos ülésére s a mendikáns elszédült mindattól,
                        amit látott és hallott odabent. Mialatt a leghátulsó padban nyujtogatta a
                        nyakát, megfigyelte, hogy itt is két párt van, akárcsak az országházban,
                        amelyről a téli tüntetések alkalmával Tengely Orbán úr lesujtó véleménye
                        alapján jegyzett meg egyet-mást. Elnöki párt volt, meg ellenzéki párt itt
                        is. Ha az elnöki párt részéről valamelyes indítvány tétetett, az ellenzéki
                        párt tagjai gúnyosan nevettek. Szenvedélyes viták után egy verset olvasott
                        föl a titkár, melynek az elnöki párt a legjobb lírai költemény díját
                        szerette volna odaítélni. Köztudomású volt, - a legmélyebb titok leple alatt
                        bár, - hogy a vers szerzője a főjegyző, tehát az elnöki párt egyik
                        korifeusa, minélfogva szót kért az ellenzéki vezérszónok s tüzetes
                        boncolásnak vetette alá a szóbanforgó költeményt. Körmönfont okfejtéssel
                        kimutatta, hogy a vers rímei klapanciák s hogy két helyen nincs meg a
                        sormetszet. Mivel pedig a költeményben előfordult a „virány” kifejezés is,
                        az ellenzék kritikusa idegölő csendben így folytatta:</p>
                    <p>- Némi malíciával mondhatnám azt is, tisztelt Kör, hogy a vers szerzője
                        idézett szót egyszerűen Bajza Józsefből plántálta át...</p>
                    <p>Felzúdult erre a többségi párt:</p>
                    <p>- Eláll! Eláll! Burkolt gyanusítás!</p>
                    <p>A bíráló a zajban képtelen volt szóhoz jutni. E miatt, nagy felindulásában,
                        odacsapott a padra:</p>
                    <p>- Úgy látom, itt lehurrogják az objektív nézetet! Tisztelettel bejelentem
                        azért, hogy a terrorral szemben apellálok a józan megértéshez s elállok a
                        további szótól...!</p>
                    <p>- Jobban is teszi! - kiáltottak feléje a túlsó padokból.</p>
                    <p>Új pont következett. Barla Jóska csak sejtette ennélfogva, hogy a súlyos
                        gyanú dacára is, aligha­nem a kipécézett vers fogja megkapni az első díjat.
                        Amire csengettek volna a táp­intézetbe s az ifjúsági elnök berekesztette az
                        ülést, forgott vele a világ.</p>
                    <p>Itt voltak az utolsó napok!</p>
                    <p>A nagyudvar meg az iskolakert zsongott a menduroktól, kivéve Görényit, aki
                        újólag karcerbe került, mivel az egyik konyának kétszer is meghúzta a fülét.
                        A folyosókon eltűnődve s komoly tartással jöttek-mentek a nagydiákok, éppen
                        úgy, mint a tanár urak. A professzorok gond­terhelt homlokkal bukkantak fel
                        óra előtt a tanári várószoba felől s megfontolt méltósággal haladtak el a
                        tantermek felé. A gond ama fikák miatt való volt, akik a második
                        diligenciában sem mutatván föl kellő ernyedetlenséget, most a szakadék
                        szélén álltak: vagy elégséges-tanjegy némi javító-felelet árán, vagy
                        menthetetlenül szekunda. Ott lehetett látni nyolcórai csen­getés után Tuberó
                        tanár urat, amint csoszogva igyekezett a VII-ikbe, hol is lészen majd
                        fogak­nak csikorgatása, miközben pápaszeme megcsillant vésztjóslón: a
                        fakockás folyosón kocogott el Zsoldos Beni bácsi, maga elé gondolkozva,
                        bizonyára az Éneisz valamelyik komplikáltabb fejezettöredékén; Csontos
                        professzor úr a históriának volt előadója s komoly arccal fordult még egyet
                        az udvar élősövény-ellipszise körül, mielőtt meghallgatta volna a VI-ik ama
                        lencséseit, akik javítóra jelentkeztek; Harsányi tanár úr a könyvtár felől
                        sietett elő aprózott járásával, hogy a konyákkal átvétesse mégegyszer a
                        jézusi és apostoli mondásokat, lelkükre kötvén ezúttal is eleink
                        szenvedéseit, akiket gályára hurcolt a német s ott baktatott az V-ik osztály
                        tantermének Szilágyi tanár úr, némi fejcsóválással, mert az aorisztoszokból
                        gyengén szuperált egy-két fika, az már tagadhatatlan volt. Az igazgatói
                        szoba felé azalatt nagy lépésekkel sietett Rácz igazgató úr, akiről már a
                        menduroknak is illett tudni, hogy ő Rousseau nagy méltatója...</p>
                    <p>Aztán csönd ásított végig az udvaron. Csak Koch János föpacal állt a csengő
                        alatt s szinte kétségbeesve figyelte a kollégium óráját, melynek
                        nagymutatójára egy veréb szállt s lenyomta azt tíz perccel. A főpacalt az
                        búsította különösképp, hogy az ádáz mendurok közel negyedórát spórolnak meg
                        az első órán. A verebet nem kergethette el, mert magasan állt az óra és így
                        mindössze a fülét vakarta tehetetlenül.</p>
                    <p>És miközben Gutmán úrról olyan hírek kerültek forgalomba, hogy ágynak dőlt,
                        mert a törlesz­tési részletek példátlanul gyatra összegekben futottak be
                        hozzá, - elérkezett az utolsó nap is. E napon a maturandusok búcsúztak a
                        főiskolától, amely nevelőanyjuk volt nyolc küzdelmes évig.</p>
                    <p>Tizenkét órára, mielőtt utolszor jöttek volna ki a tanteremből, már nagy
                        tömeg feketedett az udvaron: akadémisták, lencsések, konyák és sok-sok
                        kislány, akik kíváncsian vártak a nyolcadikosok utolsó kivonulására. Koch
                        János bácsi haptákban állt a csengő alatt s teljesen megzavarodva, mert
                        ezúttal nem tudott csengetni. A csengő ugyanis föl volt virágozva s
                        liter-borok csüngtek az ütőjén, amelyek János bácsi tiszteletére voltak
                        adresszálva. Mertha sok szigorral kezelte is a gyerekeket, de azt mindenki
                        kénytelen volt belátni, hogy a főiskola jó hírneve érdekében nem is
                        cselekedhetett másként.</p>
                    <p>Ott vártak csöndben valamennyien. Mikor aztán az óra elütötte a tizenkettőt,
                        feltűntek a maturandusok, amint levett kalappal, kettős sorokban jöttek a
                        folyosó felől. Felvonultak a csengő alá s ott körbeálltak, miközben
                        búcsúnótát játszott a zenekar. Akkor a csengő-alatti elkopott kőre állt fel
                        az első eminens és elbúcsúzott a főiskolától. Megköszönte a nevelést s
                        intette a kisebbeket, akik az ő nyomaikba lépnek, hogy őrködjenek a
                        hagyományokon. Lehajtott fejjel hallgatott mindenki s Korpa János is
                        megilletődést érzett, eszébejutván néhai ifjúsága. És akkor, valamennyi diák
                        száján megharsant mégegyszer a Bathó János halhatatlan éneke:</p>
                    <p>
                        Válásra int immár az óra, Még egy pohárral
                            búcsúzóra...
                    </p>
                    <p>Sokan könnyeztek. Bathó tanár úr is - oldalt figyelvén - elégedetten bókolta
                        ki ezúttal az ütemet. Úgy látszik, nem volt kifogása az alaphang ellen. Halk
                        zene kísérte a búcsúéneket, csak a bőgő morgott. És akkor felzúgott
                        legutoljára:</p>
                    <p>
                        Diáktanyámat itthagyom már: Nem lesz hazám sose Patak
                            már... Fiúk, azért szeressetek! Szeressétek a vén diákot; Fiúk, fiúk, ha
                            messze járok, Üzenjetek! Üzenjetek!
                    </p>
                    <p>A leányok a szemüket törülgették, a maturandusok pedig megindultak
                        visszafelé, ahogy jöttek. És mialatt távolodtak-távolodtak, a zenekar a
                        ballagó vén diákról való régi dalt játszotta.</p>
                    <p>Szótlanul oszlott el mindenki az udvarról. Csak Koch János maradt a csengő
                        alatt s nézett sokáig az eltűnt diákok után. Nyolc esztendő alatt sok
                        bosszúságot okoztak neki a haszonta­lanok, de most mégis sajnálta őket. Úgy
                        érezte, hogy tehetetlen kis konyákból az ő keze alatt cseperedtek föl
                        emberekké.</p>
                    <p>De nem volt sok idő a komoly eltűnődésekre. Még aznap délután megjöttek a
                        cenzorok. Vaskalapos, tekintélyes tartású nagytiszteletű urak, akik a
                        vizsgákon elnökölnek majd fel­lebbezhetetlen ítélettel. Az ő vastag
                        ceruzájuk a szentencia. Ha aztán leteszik egyszer azt a ceruzát, hazafelé
                        mehet minden diák.</p>
                    <p>Előbb azonban ott kellett lenni az évzáró ünnepségen, amely országos fényűnek
                        igérkezett ezúttal. Készült rá mindenki, mint soha eddig.</p>
                    <p>Mert idén volt két évszázada, hogy a fejedelem bejött Vereckén s Máriás
                        zászlóit kibontotta a beregszászi vásártéren. S a libertás zászlók alatt
                        megindult Esze Tamás népe a felsőtiszai síkságra... Tisztelet a
                        poraiknak!</p>
                    <p>A rég elhanyatlott földönfutók emlékezetét meg kellett ülni. Hiszen a sáncok
                        szélein meg­vannak még a kövek, melyeken e keserű elődök jártak egyszer s
                        állnak még a roskatag bástya­tornyok, amelyek mellvédjéről utolszor hordozta
                        meg bús szemeit a fejedelem, amikor mindent itt kellett hagynia
                        szegénynek.</p>
                    <p>A tornatéren már napokkal előbb valóságos favárat ácsoltak az ácsok, melynek
                        tágas termében az ünnepélyzáró mulatságnak kell majd lezajlania. Itt lesz a
                        tánc világos-virradatig, mialatt az öregek az asztaloknál borozgatnak majd,
                        elbeszélgetvén a haza sanyarú helyzetéről... Az utolsó héten éjjelnappal
                        készülődött az ifjúság. És amikor kivirradt a nagy reggelre, kuruc zászlók
                        tengerében úsztak a házak: a kollégium, a vár, a tornacsarnok, az
                        iskolakert, az egész város.</p>
                    <p>Nem is lehet azt elmondani! Hálaadó istentisztelet mind a két templomban,
                        mialatt riadozva zúgtak a harangok. A reformátusok szószékéből Thaly Kálmán
                        költögette utolsó urunk emlékét. Volt bankett, amelyen a nap jelentőségét
                        méltató köszöntők hangzottak el. Délután pedig az imaterembe kezdett tódulni
                        a nép.</p>
                    <p>Olyan volt, mint az álom... Az emelvény körül a főiskola nagy emberei s a
                        legdíszesebb vendégek sorakoztak. Mindenkinek szíve fölött piros-kék
                        színeket lehetett látni. Ott voltak az egyházkerület vezérei: az ősz püspök,
                        a főgondnok, aztán a gondnokok, tanácsbírák és cenzorok. Megjelentek közeli
                        és távoli vidékek nagytiszteletű urai, akiket ugyancsak az Alma Mater nevelt
                        annakidején, a vármegye képviselői, tanítók, birtokosok s igen sok tudós és
                        képviselő a fő- és székvárosból. A roskadozó padsorokban ott legyezgették
                        magukat a város asszonyai és leányai s felvonult az ifjúság is. Senki nem
                        hiányzott! Ott lehetett látni Korpa Jánost az ősi zrinyiben, amint izzadt
                        homlokát törülgette a fulladt hőségben, megjelent Tengely Orbán
                        új-kájzerostul, Zajdó a hasával, a hórihorgas Pecsenye Pál, Baczó Balázs
                        sevrócipőben, a Tariskák hárman, mögöttük Kánya Gyula, aki kantáros szivart
                        szítt minden esetben, ha pénzküldemény érkezett a címére, ott volt Topa
                        Péter a kandurhátával, Séra, azonfelül Bolha Endre rojtvégű nyakkendőben, a
                        jogászok egytől-egyig, élükön Fehér Pistával, úgyszintén az idősebb Cugéber,
                        Gyana, Bunkó, Patzok Béni, Osztricza és Süveges Elek cilinderben s
                        tárogatóval, mert neki kurucdalokat kellett játszani a töröksípon...</p>
                    <p>Mikor az emelvényre felvonult az énekkar, a falak megdördültek a
                        lelkesedéstől s mikor jajgatni kezdett a Süveges tárogatója, mindenki
                        lebocsátotta a fejét. Hanem ahogy Stüszi állt ki a pódiumra, a hátában négy
                        súgóval! Panyókára volt vetve a mentéje, jobbkezét gesztusra vágta föl és
                        szavalni kezdett. Minden szakasz után tomboltak. Stüszi pedig ráfenyegetett
                        a nagy égre, mennydörgő hangon:</p>
                    <p>
                        Szóljatok álgyúim, szörnyen ropogjatok! Dunának két partja
                            rengjen alattatok!
                    </p>
                    <p>- - - - - - - - - - - - - - - - - - - - - - - - - - - - - - - - - - - - - - -
                        - - - - - - - - - - - - - - - - - - - - - - - - -</p>
                    <p>Három nappal ezután, alkonyat felé, Korpa János és Tengely Orbán magányosan
                        bandukolt az állomás felé. Mögöttük Hersli lihegett két kofferrel s
                        káromkodott, hogy mindjárt bokorba löki a két táskát, vesznének oda, ahova ő
                        kívánja őket! De aztán csak továbbszuszogott a két véndiák után.</p>
                    <p>Az ifjúság rég elszéledt már a négy világtájnak. Halott volt az iskolakert és
                        halott a város.</p>
                    <p> </p>
                </div>
            </div>
         <div type="chapter">
                <head>UTOLSÓ FEJEZET,</head>
             <div type="chapter">
                    <head>amelyben új esztendő kezdődik. A költő „vale”-t int az olvasónak.</head>
                    <p>Két hónap mult el.</p>
                    <p>Szeptember másodikának késő-délelőttjén az iskolakerti kapun át, a
                        Kutyaszorító felől, meg a Cziczu boltja irányából hirtelen a kollégium
                        főkapujának kezdtek szaladni a mendikánsok s harsány torokkal azt
                        kiabálták:</p>
                    <p>- Korpa bácsi mesét mond! Korpa bácsi mesét mond!</p>
                    <p>Korpa János akkor már csakugyan ott állt a főiskola vaskapujában s kozmos
                        pipája negyed­araszra húzta le a száját. Pöffentett kettőt, kivette a szárat
                        s elnézett az izgatott mendurok fölött:</p>
                    <p>- Hát aztán miről meséljek, édes fiaim?</p>
                    <p>- A száz farkasról, Korpa bácsi! - sipítoztak azok egyszerre.</p>
                    <p>Korpa János szélesen mosolygott:</p>
                    <p>- Mindjárt, gyerekek, csak elébb elrendezem a gondolataimat...</p>
                    <p>Akkor már egy sereg akadémista is ott szorongott a mendurok hátában. Persze,
                        sokan hiányoz­tak a tavalyiak közül. Tengely Orbán, Topa Péter és Osztricza
                        parókiára szállt ki, Dugó hír szerint Debrecenbe iratkozott be idei évre és
                        jött helyettük sok-sok tapasztalatlan konya. De itt volt még a három
                        Tariskából kettő, azonfelül Bunkó, Süveges Elek a tárogatóval, Pecsenye Pál,
                        aztán Stüszi és a többiek mind. S mialatt a mendurok és konyák leesett
                        szájjal néztek fel a vörös Korpára, megszólalt hátulról Séra:</p>
                    <p>- Kezdhetnéd már, János!</p>
                    <p>Korpa szippantott még egyet s kivette szájából a pipaszárat:</p>
                    <p>- Úgy történt az, gyerekek, hogy három esztendővel ezelőtt karácsonyi
                        légációba indultam. „Szin, Szögliget, Perkupa, Varbóc” volt az
                        ünnepem...</p>
                    <p>Csodásegű nap volt ez, amelyre szerelmes délután szokott következni. Siket
                        csönd hallgatott a város szélein. A nap sütött még, de egyre hanyatló
                        erővel. A héczei kertek kerítésein ökörnyál lengett s pókhálók szálldostak a
                        verőfényben. Itt-ott idegen színek villantak meg a mennybolt őszi
                        kékségében. Ezek már földöntúli üzenetei voltak a novembernek.</p>
                    <p>A kollégium kapujában egyszerre nevetés harsant fel s utána a Patzok süvítő
                        hangja:</p>
                    <p>- Valld be, János, hogy nagy fantaszta vagy! A farkasok száma lehetett
                        hatvanegy, de éppúgy negyvenhárom is...</p>
                    <p>- Hát akkor negyvenhárom volt, a teremtésit! - kiáltott fel nagy
                        szorongattatásában Korpa János.</p>
                    <p>És míg a perkupai ordasok számát ily lényegesen sikerült leszorítani,
                        szemközt, a Pletyka­domb táján jogászok kezdtek csoportosulni. Úgy álltak
                        ottan, kissé elvetett tartással, az ezüst­fogantyús sétapálcáikra
                        támaszkodva könnyedén. Legelől Czompó Simon, a Joghallgatók Egyletének
                        ezidei elnöke s mindjárt mögötte Orémusz, aki az ifjúság bizalmából a
                        Közlönyt volt hivatva szerkeszteni a folyó évben. Ott állt - kissé oldalt -
                        Fehér Pista is. Ő már csak búcsúzni nézett be, mert Kolozsvárra készült a
                        szigorlatokra.</p>
                    <p>A Trócsányi-bolt felől apró konyák jöttek a szüleikkel, hónuk alatt sok-sok
                        könyvvel. Később, ahogy befutott az újhelyi személyvonat, karaván szakadt
                        befelé a régi és új diákokból. Aztán felbukkant az utca végében Gutmán úr.
                        Ahogy a jogászok elé ért, kivette a pipát s a pipa­szárral - úgy a válla
                        fölött - a főkapu felé bökött:</p>
                    <p>- Figurás ember ez a Korpa úr...</p>
                    <p>Majd rápislogott Czompóra:</p>
                    <p>- Nincs valami portéka, elnök úr?</p>
                    <p>- Majd később, Gutmán úr - nevettek a jogászok.</p>
                    <p>A kollégium előtt eközben az utolsó attak indult meg Korpa ellen:</p>
                    <p>- Tíz se volt ott, János! Ismerd be férfiasan!</p>
                    <p>- Soha! - hadonászott a félkaréj közepén Korpa János.</p>
                    <p>A mendurok tömegében ott drukkolt Barla Jóska is. Nagy áhitattal nézett
                        Korpára, akit annyi farkas kapdosott a légátusi kájzerjánál fogva s Korpa
                        bácsi mindazáltal itt áll jó egészségben, sőt vígan pipákol. Tegnap reggel
                        jött be a nagyanyjától, némi búval kis testvérkéi után. De aztán
                        föllélekzett. Nem volt már ügyefogyott konya többet! Még aznap beiratkozott
                        a II. B-be s estefelé már elcsípett egy bús konyát a tornatér körül. Nagy
                        fölénnyel vállonveregette:</p>
                    <p>- No, kisöcsém, van már nyolckötetes tornakönyve?</p>
                    <p>Ott topogott a szélen, sok csodálattal adózván Korpa bácsinak, aki már-már
                        ingadozni látszott... És akkor, amint oldalt nézett véletlenül, meglátta
                        Mária kisasszonyt. Habos nap­ernyője alatt épp akkor tűnt fel a Szemere-utca
                        végében s a Fodor-ház felé fordult. Utánafutott lelkendezve:</p>
                    <p>- Keziccsókolom, Mária kisasszony!</p>
                    <p>A leány visszanézett:</p>
                    <p>- Te vagy az, Jóska? Jé, hogy megnyúltál! Igaz-e, hogy nálunk fogsz lakni?
                        Remélem haza­kísérsz...</p>
                    <p>- Igenis, kérem szépen...</p>
                    <p>Akkorára utólérte őket Fehér Pista is. Kezet csókolt a lánynak. Aztán
                        megindultak hármasban.</p>
                    <p>A jogászok tűnődve néztek utánuk. Orémusz a színházi látcsövet is szeméhez
                        illesztette és srófolt rajta valamit...</p>
                    <p>A főkapu előtt vad kavarodás tört ki e pillanatban, de a kavarodáson
                        keresztül is áthasított a Pecsenye vércsehangja:</p>
                    <p>- Leszögezem, hogy egy farkas se volt a perkupai erdőben!</p>
                    <p>- Megengedem! - kiáltott vissza Korpa. - De
                        becsület-szentséges-egy-Úristenemre mondom, hogy valami zörgött abba a
                        bokorba!</p>
                    <p>És akkor harsogni kezdett ő is. Szinte trombitálva.</p>
                    <p>A konviktusba az első csapatnak csengettek. Öt perc mulva üres volt a
                        főbejárat, meg az iskolakert. Senki nem mutatkozott az utcán. Csak Stüszi
                        állt a kollégium északi sarka előtt, a széles gyalogjáró legszélén.</p>
                    <p>Sütött a nap, úsztak a pókhálók.</p>
                    <p>Új esztendő kezdődött!</p>
                    <p>Állt ott Stüszi egyesegyedül, panyókásan s olyan bajusszal, mint két
                        felhorkanó agyar. Talán szavalásra alkalmas költeményeken tűnődözött, mert
                        fütyölt. De hogy! Vékony-cérnában kezdte, aztán felcsapott és csattant
                        váratlanul, trillázott, aláfestett sajátmagának, csapongva ujjongott fel,
                        széttárult és csattogott-csattogott...</p>
                    <p>Szebben talán a fülemile-madárnál is.</p>
                    <p> - VÉGE. -</p>
                    <p> </p>
                </div>
            </div>
         <div type="chapter">
                <head>JEGYZET</head>
                <p>A regényben gyakrabban előforduló diákkifejezések magyarázata:</p>
                <p>
                    Alma Mater: Édesanya. A kollégiumot hívják így.</p>
                <p>
                    Brugó: A tápintézet tagjainak négy napra kiadott egész
                    kenyér. Ebből vittek magukkal ebéd­hez, vacsorához egy darabot a diákok.</p>
                <p>
                    Elekció: Ünnepválasztás, előre megállapított rend:
                    felülről kezdve az egyes évfolyamok és a tanulmányi előmenetel szerint.</p>
                <p>
                    Feketetábla: Hirdető-tábla a kollégium nagy folyosóján.
                    Az igazgatók ezekre függesztik ki az ifjúságra vonatkozó összes hirdetéseket,
                    pályázatokat és egyéb tudnivalókat.</p>
                <p>
                    Fika: Általában diák.</p>
                <p>
                    Fugál: Órát mulaszt. Mikor a diák minden komolyabb ok
                    nélkül nem jelenik meg az órán. Legtöbbször azért, mert nem készült el a
                    leckéből.</p>
                <p>
                    Futás: A légációba menő ifjak, akik még nem voltak ünnepi
                    követek, a főiskolai lelkész előtt felmondják a prédikációt. Előre kitűzött
                    időben és helyen, az elekció előtt.</p>
                <p>
                    Füstös: A görög és latin klasszikusok titokban használt
                    magyar fordításai. Más iskolákban „puska” a neve.</p>
                <p>
                    Göde: Elsőéves joghallgató.</p>
                <p>
                    Ifjúsági Közlöny: A „Sárospataki Ifjúsági Egylet” havi
                    közlönye. Ebben az esztendőben (1925) ülte meg negyvenéves jubileumát.</p>
                <p>
                    Konya: Elsőosztályú gimnázista.</p>
                <p>
                    Legáció: Ünnepi-követség intézménye. A három főünnepre a
                    főiskola az akadémiai hallga­tókat és a főgimnázium VIII-VII. osztályú
                    növendékeit Isten igéjének hirdetésére kiküldi az egyházközségekbe, amiért
                    bizonyos honoráriumot kapnak a hivektől. A szegény diák ezekből tartja fenn
                    magát.</p>
                <p>
                    Legátus: Kiküldött ünnepi-követ.</p>
                <p>
                    Lencsés: Lencséseknek csúfolják a pataki diákokat ma is,
                    mert régebben hetenkint egyszer, szombaton úgy a konviktusban, mint a
                    gazdasszonyok kosztján lencsét ettek.</p>
                <p>
                    Mendikáns: A szegény néposztályból való alsóbbosztályú
                    kisdiák. Kedvelt alakja a „mendur”.</p>
                <p>
                    Méta: Labdajáték.</p>
                <p>
                    Pátens: Nyilt-levél, melyet a főiskola nevében a
                    közigazgató ad a karácsonykor, húsvétkor és pünkösdkor légációba induló ifjaknak
                    a gyülekezetek és egyes gyülekezeti tagok számára. Van hivatalos és közönséges
                    pátens. A széniori pecséttel ellátott hivatalos pátens mindig az
                    egy­házközségnek szól.</p>
                <p>
                    Peckás: Fűtő kisdiák.</p>
                <p>
                    Rekvirálás: Meglátogatása ama gyülekezeti tagoknak,
                    akikhez a legátus pátenst visz az ünnepeket megelőző szombaton.</p>
                <p>
                    Szénior: A széniort a teológiát végzett jeles ifjak közül
                    a teológiai-kar ajánlására a Köziskolai-Szék választja egy évre. Ismételten
                    megválasztható.</p>
                <p>
                    Szublégátus: A legátus mendikánsa. Rendszerint olyan
                    kisdiák, aki a legátusnak valamelyes szolgálatokat tesz az iskolai életben.</p>
                <p>
                    Tógátus: Papipályára készülő ifjú. Régebben tógát, azaz
                    hosszú, bokáig érő öltönyt viseltek. „Non togatus” az a diák volt, aki világi
                    pályára készült.</p>
                <p>
                    Trilla: Elsőéves teológus.</p>
                <p>K. J.</p>
            </div>
        </body>
    </text>
</TEI>