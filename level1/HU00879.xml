<?xml version="1.0" encoding="UTF-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xmlns="http://www.tei-c.org/ns/1.0" xml:id="HU00879" xml:lang="hu">
   <teiHeader>
      <fileDesc>
         <titleStmt>
            <title>Törökországi levelek : Válogatás : ELTeC edition</title>
            <author ref="viaf:7410168 ">Mikes Kelemen (1690-1761)</author>
            <respStmt>
               <resp>ELTeC conversion</resp>
               <name>Palkó Gábor<ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Vétek Bence</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">11346</measure>
            <measure unit="pages">20</measure>
            <measure unit="vols">1</measure>
         </extent>
         <publicationStmt>
            <p>Published as part of ELTeC</p>
         </publicationStmt>
         <sourceDesc>
            <bibl type="digitalSource">
               <title>Törökországi levelek : Válogatás</title>
               <date>1998-03-10</date>
               <publisher>Magyar Elektronikus Könyvtárért Egyesület</publisher>
               <ref target="http://mek.oszk.hu/00800/00879"/>
               <respStmt>
                  <resp>Original Electronic Edition</resp>
                  <name>Drótos László</name>
                  <name>Góczán Andrea</name>
               </respStmt>
         
                  <bibl type="digitalSource">
                     <title>Törökországi levelek : Válogatás</title>
                     <date>1998-03-10</date>
                     <ref target="http://mek.oszk.hu/00800/00879"/>
                  </bibl>
               
              
                  <bibl type="printSource">
                     <title>Emlékiratok és levelek</title>
                     <author>Mikes Kelemen</author>
                     <pubPlace>Szentendre</pubPlace>
                     <publisher>Interpopulart</publisher>
                     <date>1995</date>
                     <ref target="http://mek.oszk.hu/00800/00879/00879.pdf"/>
                  </bibl>
               
            </bibl>
            <bibl type="firstEdition">
               <title>Törökországi levelek : Válogatás</title>
               <author>Mikes Kelemen</author>
               <date>1880</date>
            </bibl>
         </sourceDesc>
      </fileDesc>
      <encodingDesc n="eltec-0">
         <p/>
      </encodingDesc>
      <profileDesc>
         <langUsage>
            <language ident="hu">Hungarian</language>
         </langUsage>
         <textDesc>
            <authorGender xmlns="http://distantreading.net/eltec/ns" key="M"/>
            <size xmlns="http://distantreading.net/eltec/ns" key="short"/>
            <canonicity xmlns="http://distantreading.net/eltec/ns" key="high"/>
            <timeSlot xmlns="http://distantreading.net/eltec/ns" key="T3"/>
         </textDesc>
      </profileDesc>
      <revisionDesc>
         <change when="2020-07-21"/>
      </revisionDesc>
   </teiHeader>
  <text>
      <body>
         <div type="chapter">
         <p>
            
               Gallipoliból, Anno 1717. 10. octobris.
            
         </p>
         <p>
            Édes néném! Hálá légyen az Istennek, mi ideérkeztünk ma szerencsésen,
               Franciaországból pedig 15. septembris indultunk meg. A fejdelmünknek Istennek hálá jó
               egészsége volna, hogyha a köszvény búcsút akarna tőlle venni, de reméljük, hogy itt a
               török áer elűzi. Édes néném, mi jó a földön járni! Látja kéd, még Szent Péter is
               megijedett volt, mikor a vízben sipadoztak a lábai. Hát mi bűnösök, hogyne félnénk,
               amidőn a hajónk olyan nagy habok között fordult egyik oldaláról a másikára, mint az
               erdélyi nagy hegyek. Némelykor azoknak a tetején mentünk el, némelykor pedig olyan
               nagy völgyben estünk, hogy már csak azt vártuk, hogy reánk omoljanak azok a
               vízhegyek. De mégis olyan emberségesek voltanak, hogy többet nem adtak innunk,
               mintsem kellett volna. Elég a’, hogy itt vagyunk egészségben. Mert a tengeren is
               megbetegszik az ember, nemcsak a földön, és ott ha a hintó megrázza, elfárad, és jobb
               egyepegyéje vagyon az ételre. De a hajóban az a szüntelen való rengetés, hánkodás a
               főt elbódítja, a gyomrot felkeveri, és úgy kell tenni, valamint a részeg embereknek,
               aki a bort meg nem emésztheti. A szegény gyomromnak is olyan nyavalyában kelletett
               lenni vagy két első nap, de azután úgy kellett ennem, valamint a farkasnak. A
               fejdelmünk a hajóból még nem szállott vala le, hogy egy tatár hám, aki itt exiliumban
               vagyon, holmi ajándékot külde és a többi között egy szép lovat, nyergelve. Itt a
               fejdelemnek jó szállást adtak, de mi ebül vagyunk szállva. De mégis jobban szeretem
               itt lenni, mintsem a hajóban. Édes néném, a kéd kedves levelit vagyon már két
               esztendeje hogy vettem; igazat mondok, hogyha az esztendő egy holnapból állana.
               Reménlem, édes néném, hogy már ezután, minthogy egy áerrel élünk, gyakrabban veszem
               kedves levelét. De minthogy egynehány száz mélyfölddel közelebb vagyunk egymáshoz,
               úgy tetszik, hogy már inkább is kell kédnek engemet szeretni. Én pedig ha igen
               szeretem is kédet, de többet nem írhatok, mert úgy tetszik, mintha a ház keringene
               velem, mintha most is a hajóban volnék.
         </p>
         </div>
         <div type="chapter">
         <head>
            
            2.
         </head>
         <p>
            
               Gallipoli, 21. octobris 1717.
            
         </p>
         <p>
            Édes néném, még kédnek semmi levelét nem vettem, amely nem igen jól esik
               nekem. De az igen jól esett, látván a köszvény, hogy nem becsüllik, a fejdelmet
               elhagyá, aki is ma a tatár hám látogatására mene, ugyan a tatár hám lován. Igen nagy
               barátsággal fogadta. Azt gondoltam elsőben, hogy majd elrabolnak bennünket; már csak
               azt néztem, hogy melyik kötöz meg. De ezek igen emberséges emberek; jó szívvel
               beszélgettek volna velünk, de oly kevés idő alatt nem leheténk tatárokká. A fejdelem
               elbúcsúzván a hámtól, mi is megköszönvén csak főintéssel őtatárságoknak jó
               akaratjokot, a szállásra menénk, és az urunknál egy szép paripát hagyának. Gondolom,
               hogy holnap ide hagyjuk ezt a puszta kies szomorú lakóhelyet, mivel a császár veres
               hintója elérkezett, amelyet urunk után küldöttek. Veresnek azért hívom, mert kívül
               veres posztóval vagyon béborítva, de a hintó nevet nem érdemli, mert csak kocsi.
               Aztot pedig négy fejér szokta húzni vagy vonni. Azokot pedig az ügettetéssel nem
               terhelik, mivel már azt el is felejtették, annyira megöregedtek; nyolcvan esztendőt
               csak adhatni a négynek. Lehetetlen, hogy már ne szóljak a kocsisról. Azt gondolná
               kéd, hogy valamely polgármester igazgatja azt a négy lovat. Annak az ő tiszteletre
               méltó fejér szakállát nagy csendesen mozgatja a nyerges ló. Az egyik keziben a
               gyeplőt tartja mégis régi szokásból, mondom régi szokásból, mivel a lovai gyeplő
               nélkül is tudják a leckét; a másik keziben a pipát, gyakorta füstölvén öreg lovait,
               hogy meg ne náthásodjanak. E’ mind jó, édes néném, de Belgrádnál megverték a törököt;
               a nép itt már szalad Ázsiában. Úgy tetszik, mintha már a német Drinápolynál volna,
               noha vagyon onnét másfélszáz mélyföldnire. Eleget mondjuk, hogy mi azért jöttünk,
               hogy vélek hadakozzunk, de ők csak szaladnak, ki ide, ki amoda. Jaj! édes néném, hogy
               lehet ilyen néppel hadakozni. Elég a’, hogy holnap megindulunk Drinápoly felé, hogy
               ott meglássuk azt a hatalmas és sok feleségű császárt és a fényes tündöklő portát. De
               édes néném, a restséget el kell űzni, a tőt le kell tenni, azokban a kis kezecskékben
               a pennát kell venni, és énnekem gyakran kell írni, legalább minden héten hét levelet.
               De az egészségre igen kell vigyázni, és engemet szeretni kell, mert ki szerethetné az
               édes nénémet jobban, mint én.
         </p>
         </div>
         <div type="chapter">
         <head>
            3.
         </head>
         <p>
            
               Drinápoly, 29. octobris 1717.
            
         </p>
         <p>
            Ideje már, édes néném, egy levelét venni kédnek, amelyet itt adták meg.
               Megérdelmi már kéd is, hogy megírjam, miképpen érkeztünk ebben a császári városban.
               Gallipoliból 22. indultunk vala meg. Az úton semmi olyan dolog nem történt, amely
               méltó volna, hogy megírjam, mivel jöttünk, amint jöhettünk, ki jó, ki kacsiba
               lovakon. Hanem Üzönküpri nevű városban az urunk szállásának az udvarán olyan nagy
               szőllőtőt láttunk vala, mint egy nagy szilvafa. Abban sem hazudok, ha azt mondom,
               hogy a szőllőszem is volt rajta olyan nagy, mint egy nagy szilva. De a’ csudálatos,
               hogy egyfelől az ágain ért szőllők voltanak, másfelől még csak tiszta egres volt;
               másfelől pedig még csak akkor kezdett virágozni. A három része az esztendőnek, hogy
               mint munkálkodik a szőllőtőn, itt egyszersmind meg lehetett volna látni. 28-dik pedig
               másfél mélyföldnire érkezvén Drinápolytól, a kajmakán tihája, azaz udvari kapitánya,
               vagy kétszázig való tisztekkel jöve urunk eleiben, hogy köszöntse a császár és az ura
               nevével. De ami legjobb volt, fél mélyföldnire a várostól sátorok alatt megvendégele
               bennünket az ura nevével. De ki gondolhatná, hogy a töröknek olyan jó étele volna. A’
               való, hogy mindenikünk éhezett. De az is való, édes néném, hogy étlen költem fel
               asztaltól, noha ettem legalább nyolcvan tál étekből. Ezt kéd el nem hinné, ha a
               szokást nem tudná. Eb szokás, kutya szokás! Jaj! édes néném, elig mártottunk egyszer
               a tálban, hogy azt elvitték előllünk, a másodikát, a harmadikát, egyszóval hetven
               vagy nyolcvan tál így repült el előllünk, némelyikben még nem is mártottunk, már
               vitték. Úgy tetszik, hogy csak az orrunkot akarták megvendégelni, és így koplalva
               költünk fel a gazdag ebédtől. Úgy voltunk, valamint Tantalus a vízzel való kádban, de
               mégis nem ihatik belőlle. Felfogadtam akkor haragos koplalásomban, hogy soha éhen
               török vendégségben nem megyek. De az italról szó sem volt. A’ való, hogy amennyit
               ettünk, semmi szomjúságot nem okozott. Ennek a száraz ebédnek vége lévén, azután igen
               könnyen lóra ülénk. Az urunk a császár paripáján nagy pompával mene a városon végig a
               szállására. Estve pedig jó vacsorát küldött nekünk a kajmakán, amely jobb volt az
               ebédnél, mert nem törökök szolgáltak az asztalnál, hanem a mi cselédink, és akkor
               vették ki a tálot, amikor mondottuk. Ez a kajmakán pedig igen kedves embere a
               császárnak. Hogyne volna, mikor a leányával hál. Minthogy a vezér táboron vagyon,
               most ő viszi végben hivatalját. Ibrahimnak híják, az urunknak igen jóakarója. Ez is
               jovallotta egyik a császárnak, hogy utána küldjön Franciaországban. Még nem láttam
               őkalmakánságát, de ha soha nem látom is, szeretem kédet. Hát kéd engemet?
         </p>
         </div>
         <div type="chapter">
         <head>
            4.
         </head>
         <p>
            
               Drinápoly, 7. novembris 1717.
            
         </p>
         <p>
            Így szeretem, édes néném, hogy elűzze kéd azt a veszett restséget, és
               énnekem írjon. Éppen akkor vettem a kéd kedves levelét, amikor lóra kellett ülnöm.
               Megmondjam kédnek, hogy hová mentünk? Ahhoz a világiképpen való szerencsés és boldog
               kalmakányhoz, aki a császár leányával hál, amikor lehet. De annyiban nem irigylem
               szerencséjit, mert azt mondják, hogy nem szép. Azt elhiheti kéd, hogy nem láttam. Azt
               is elhiheti kéd, hogy nem kívánom úgy látni, valamint azok a kappan formában herélt
               emberek látják. Édes néném, nagy becsület, de nem nagy gyönyörűség a császár leányát
               elvenni. Micsoda keserűséggel kelletett megválni a gyönyörűséges szép feleségitől
               ennek a kalmakánynak, amidőn neki adták a császári leányt. A szívbéli szeretet
               nagyobb a gazdagságnál; nemcsak a gazdag házaknál lakik a jó házasság. Édes néném,
               tudom, hogy megcsúfol kéd, és azt mondja kéd nekem, hogy úgy beszéllek a házasságról,
               valamint a vak a világosságról, aki tudja, hogy vagyon világosság, de nem tudja, hogy
               micsodás a világosság. De ha szinte a kéd kis szája megnevet is érte, de énnekem
               minden tüdőm, vesém, májam azt tartja, hogy nem kell a kedves szegény feleséget a
               kedvetlen, de gazdag feleségért elhadni. Hát nem jól mondom? Nem beszéllek hát a
               házasságról, úgyis itt attól kétszáz mélyföldnire vagyok. Azt kell hát kédnek
               megírni, hogy minket a kalmakán jó szívvel látott, nagy pompával fogadott. Majd két
               óráig beszélgetett az urunkkal, egy szép paripával meg is ajándékozta, mikor pedig el
               akart tőlle búcsúzni, a felesége egynehány keszkenőt küldött. Ezeknek igen hasznos a
               barátságok, mert ha olyan közél volnék Zágonhoz, mint ez a vezérséghez, úgy a
               határjában volnék. Még semmit sem tudunk abban, amiért idejöttünk, de félek attól,
               hogy a mi hadakozásunk füstben ne menjen, mert a török örömest megbékéllik, ha
               megverik. Édes néném, annál tovább nem mehetünk, hanem az Isten akaratjára kell hadni
               magunkot, ő hozott ide, hadd vezérelje ő is dolgunkot.
         </p>
         <p>
            De azt elhiszi-é kéd, hogy nehezen szokhatom ehhez az országhoz. Való, a
               törökök bennünket szeretnek; semmi fogyatkozásunk nincsen, senkinek semmi bántódása
               nincsen. De az idegen nemzetnek nehéz itt, mert semmi üsmeretséget, barátságot nem
               tehet. Ez a nemzet a keresztényt nem utálja, de megveti. Azt nem kell várni, hogy
               valaki a házához híjjon bennünket; bizony nincsen is az a nagyra vágyodásom, hogy
               valaki magához híjjon. Mert ugyanis miért? Ott ád egy pipa dohányt, egy fincsa kávét,
               azután egy-két szó után a hosszú hallgatás. Mikor pedig a füstölőt előhozák, már az
               arra való, hogy el kell vakarodni a háztól. Azt ugyan talám meg lehetnek kérdezni a
               gazdától, hogy mint vannak a kéd gyermekei, de azt kérdezni, hogy mint vagyon a kéd
               felesége, azt nem jovallom senkinek, mert botokkal kisérnék ki a háztól. Itt a
               gazdasszonyról nem is kell emlékezni, mintha asszony sem volna a világon. Micsoda
               nyájasságért kívánhatja hát valaki a török barátságot, hanem csak éppen valamily
               haszonért. A’ való, hogy a nyelvnek nem tudása is okozhatja a hozzánk való
               idegenséget, mert csak nem lehetünk olyan jó szívvel ahhoz, akivel nem tudunk
               beszélni, mint akivel kimondhatjuk magunk gondolatját. Még eddig, édes néném,
               igen-igen keveset tudok törökül. Nem tudom, ezután mint lesz, de nékem úgy tetszik,
               hogy ezután is annál a két vagy három szónál, akit tudok, talám tudósabb nem leszek.
               Mert nem lévén semmi társalkodásunk a törökökkel, a töröknékkel pedig még annál
               kevesebb, és így nem látom semmi módját, hogy tudósabb legyek abban a nyelvben, amint
               vagyok. Ítélje el már kéd, hogy ha kell-é ész három szót megtanulni és megtartani?
               Itt még igen új vendégek vagyunk, amikor pedig jobban megüsmerem a dolgokot és a
               várost, akkor többet írok. És arra kérem kédet, hogy szeresse kéd ezt az új vendéget.
               A restséget félre kell tenni, és a papirosat nem kell kímélleni.
         </p>
         </div>
         <div type="chapter">
         <head>
            5.
         </head>
         <p>
            
               Drinápoly, 29. novembris 1717.
            
         </p>
         <p>
            Édes néném, micsoda szerencsés asszony kéd, hogy közél nem vagyunk
               egymáshoz, mert mindjárt megölelném kédet, és mentől szebben és jobban lehetne
               tőllem, megköszönném kédnek azt, hogy kedvesen vette levelemet, és örömmel olvasta.
               Annyi levelet írok kédnek és olyan hosszú leveleket, hogy még esszeteszi kéd a két
               kezit, és úgy fog kérni, hogy ne írjak annyit. Mert énnekem nincsen nagyobb
               gyönyörűségem, mint mikor kédnek írok. Jaj! hazuttam, édes néném, mert a kéd leveleit
               olvasni még nagyobb gyönyörűség nekem. Nem is lehet olyan gyönyörű leveleket másnak
               úgy írni csak kednek. Úgy tetszik, hogy a’ meg vagyon tiltva másoknak. Ugyanis, édes
               néném, ne kíméljük egymást, hanem szüntelen írjunk egymásnak, ha az idő annyira
               elhántvetett egymástól, amennyiben tőllünk lehet, álljunk bosszút rajta, és ha
               másképpen nem lehet, az írással beszélgessünk egymással. Talám végtire megunja, és
               egymás mellé teszen minket. De minthogy az soha olyan hamar meg nem lesz, mint én
               kívánnám, azért addig is csak írjunk, és ismét írjunk.
         </p>
         <p>
            Azt pedig méltó megírni kednek, hogy a hatalmas fővezér ma ideérkezett a
               táborról, és nagy pompával jött bé a városban. A kalmakány és az itt lévő nagy urak
               eleiben mentenek, ki-ki maga udvarával. Elmondhatni, édes néném, hogy a vezérek a
               földi istenek, mert más országokban a királyokot sem fogadják olyan nagy pompával és
               ceremoniával, mint ezt a vezért fogadták. De jaj! nem olyan-é ezeknek az ő nagy
               dicsőségek és fényességek, mint a komédiákban lévő királyságok? Két-három óráig tart
               a komédia, a királyság sem megyen tovább. Ez a vezér is nagy pompával jött bé, talám
               holnap egy szekérre teszik, hat ember kiviszi a városból. Ezt pedig igen könnyen
               megérheti. Talám maga is tudja ő azt, mert a kalmakány veje lévén a császárnak, a
               felesége kétség nélkül jobban szereti vezérné lenni, mintsem kalmakányné. Ezt úgy
               hiszem, mintha a szájából hallottam volna. Amég pedig azt a szerencsétlen napot
               eléri, addig azt írhatom kédnek a vezér felől, hogy ha távul láttam is, de szép
               ember, és azt nem kell csudálni, ha erős, izmos, mert az apja házánál az ökrökkel
               kelletett néki küszködni, és egy mészáros fiának erősnek kell lenni. Ebből elítélheti
               kéd, hogy mészáros familia, és hogy legközelebb az apja is a’ volt, és maga is azon
               tudományt követte egy darabig. Hogy folyna jól dolga ennek az imperiumnak, amidőn egy
               mészárosnak adják azt keziben? De nekem úgy tetszik, hogy jobban illik egy
               mészároshoz, hogy jó hadi ember legyen, mivel úgyis mindennap vért ont, mintsem egy
               favágóhoz, akin mindenkor nevetek, mikor eszembe jut.
         </p>
         <p>
            A császár udvarában volt egy favágó, a’ törökül baldacsi. A császárnak
               megtetszett az az ember, hogy jól vágta a fát; az udvarában valamely tisztnek tészi,
               azután elébb, elébb, annyira, hogy vezérnek tészi. De szerencsétlenségire a császár
               olyankor tette vezérnek, amidőn okosabbra kellett volna bízni a muszka cárral való
               hadakozást. Elég az, hogy a baldacsit vezérnek teszik, és a muszka cár ellen küldik,
               akinek is úgy megszorították volt már a táborát Prut mellett, hogy egész táborával
               fel kelletett volna adni magát, ha a baldacsi okos lett volna. A cár látván, hogy
               rabságban kell esni, a feleséginek esziben jut, hogy talám ha ajándékot küldenének a
               vezérnek, azzal megcsinálhatnák a vezért. Másnap nagy ajándékot küldenek neki, a
               békességet is megcsinálják véle, és így szabadul meg a rabságtól a muszka cár egész
               hadával. Azalatt érkezik a sveciai király a vezérhez, és mondja néki: ihon kezedben
               vagyon a cár, holnap rabbá teheted, ha akarod. Arra felelé a vezér; udde ha rabbá
               teszem a cárt, ki viseli gondját az országának? Ítélje el kéd, micsoda méreggel
               hallotta ezt a feleletet a sveciai király. De azt kérdem kédtől, nem favágóhoz
               illendő felelet volt-é ez? De gondolom, hogy a mi mészárosunk okosabb a baldacsinál;
               megválik, mint folytatja dolgunkot. Én pedig azt kívánom, hogy a kéd egészséginek
               dolga jól folyjon. Édes néném, ha tudná kéd, mint szeretem kédet, hosszabb leveleket
               írna nekem.
         </p>
         </div>
         <div type="chapter">
         <head>
            6.
         </head>
         <p>
            
               Drinápoly, 10. decembris 1717.
            
         </p>
         <p>
            Édes néném, mi még itt vagyunk, itt is leszünk, de még nem tudjuk, itt
               is mit csinálunk. Még itt el nem untunk magunkot, de igen közél vagyunk hozzája, mert
               minthogy nem azért jöttünk ide, hogy itt sok időt töltsünk, és csak a drinápolyi szép
               sík mezőn vadásszunk, hanem azért, hogy bujdosásunknak végit szakasszuk. De a
               reménség igen-igen kezd fagyni bennünk. A’ való, hogy nagy hidegek is járnak, hideg
               házakban is lakunk, de ugyan csak bennünk való meleg megoltalmazná a fagyástól a
               reménséget, ha más nemzettel volna dolgunk. De mi lehet e világon hidegebb való
               dolog, mint a törökkel való dolog. A’ való, ád biztató szót, de végit nem lehet látni
               a véle való végezésnek; abban a rettentő halogatás, holnap, holnap, az a holnap hat
               holnapra halad, és addig hat szót nem lehet belőlle kiráncigálni. Csak reménséggel
               kell pihegni. Őcsászársága megtudván, hogy az urunk francia köntöst visel, titkon egy
               öltöző köntöst csináltatott, és ma ide küldötte. A béllés többet ér a köntösnél. De
               itt mondhatni el, hogy nem kell az ajándékot tekinteni, hanem azt, aki küldötte. A’
               való, édes néném, hogy sokan vannak, akik ajándékot adnak, de kevesen vadnak, akik
               tudnák az ajándékozásnak módját, és akik az ajándékot helyesen tudnák adni. Mert
               ugyanis helyes ajándék-é egy vezértől egy fejdelemnek virágot, csuprot vagy
               évegkorsót küldeni? Az ilyen ajándék közönséges ebben az országban; itt ilyen szokás
               vagyon, de jó-é, illendő-é? Ne szóljunk már többet az ajándékról.
         </p>
         <p>
            De édes néném, ha volna mit írnom kédnek, még el nem végezném levelemet,
               mert bizonyságul veszem a kéd szívecskéjit, hogy legnagyobb gyönyörűségem az, amikor
               kéddel beszélgethetek. Ma pedig éppen nagy egyepetyém vagyon kéddel beszélgetni. De
               inkább hacsak hejábanvalóságot is írok, hogysem ilyen hamar elvégezzem levelemet. De
               miről írjak, a botozásról? E’ nem igen derék ajándék. De micsoda nagy becsület, mikor
               egy császár megbotoz valakit; elég a’, hogy a császár megbotozta vejét. Hihető, hogy
               nem kereste kedvét a feleséginek. Mindazonáltal az okát nem tudjuk az ilyen fájdalmas
               becsületnek, mert az ilyen dolog csak háremben, azaz az asszonyok házában megyen
               végben. Oda pedig egész férfinak nem szabad menni. De a botozást egy atyánkfiától
               tudtuk meg, amely atyánkfiának a felesége a kalmakányné szolgálatjában vagyon mosóné
               hivatalban. Ennek az ura magyar, és a kalmakánynak rabja; az udvarban pedig favágó
               tisztséget visel. Csak jó a jóakaró mindenütt. E’ hazafiúságtól viseltetvén, gyakran
               látogat minket, és olyan titkos helyeken történt hírekkel kedveskedik nekünk. Mondja
               kéd, édes néném, hogy talám nincsen egyéb dolgom, hogy ilyen hejábanvalóságot írok.
               A’ való, hogy a heverés legnagyobb dolgunk, de ha volna is, azt elhadnám a kédnek
               való írásért. Mert édes néném, ki szereti kédet úgy mint én? De megszaporítanám még
               két font szeretettel a többit, ha tudnám, hogy jó gondja vagyon az egészségire. Hát
               engem szeret kéd?
         </p>
         </div>
         <div type="chapter">
         <head>
            13.
         </head>
         <p>
            
               Drinápoly, 9. maji 1718.
            
         </p>
         <p>
            Némelyeket az Isten felmagasztal, némelyeket megaláz, és mindeniknek
               hálákot kell néki adni. Édes néném, ma ez itt megtörtént, és régen mondom kédnek,
               hogy mely nagy világi boldogság a császár leányával hálni, és micsoda nagy eset a
               mészárosnak a vezérségből kiesni. A kalmakán ma a vezérségre felhága, és a szegény
               mészáros abból kiesék. Ma a császár egy kapicsi pasát külde a vezérhez, hogy a
               pecsétet adja visszá, és mindenit a sátorban hagyván, onnét menjen ki. Szegénynek
               mindenit egyszersmind el kelleték hadni, csak a rajta való köntössel lóra ültették és
               egynehány csauz kikísérte a városból. Lehetetlen vala a szívnek rajta meg nem esni,
               amidőn az ablakunk alatt mene el vagy tizenkét kísérővel. A’ való, hogy meg nem ölik,
               hanem valamely basaságot adnak neki. De micsoda nagy magosságról esett le? Ha
               megtekintjük, hogy mészáros volt, azt mondhatjuk, hogy nem nagyot esett. De azt kell
               néznünk, hogy micsoda fel ment volt, és fejdelmek rendin volt, úgy megláthatjuk, hogy
               mélységben esett. Az ilyen állapotban látjuk, hogy a királyoknak ura a porból, az eke
               mellől, a mészárszékből nagyra felemel valakit, és egy kevés idő múlva az előbbeni
               állapotjára hagyja esni. És az eset után való állapot sokkal nehezebb a felemeltetés
               előtt való állapotnál, mert a világi dicsőséget megkóstolta. Édes néném, eleget
               elmélkedhetnék az ember az ilyen változásokon, de azt kell meggondolnom, hogy levelet
               írok, nem könyvet.
         </p>
         <p>
            Hanem már visszátérek ahhoz a világi boldogságban lévő új vezérhez,
               akinek is minden boldogságával csak olyan sorsa lesz még, ha nem rosszabb, mint az
               előttevalójának. De addig csak úgy, amég lehet. Mihent a szegény mészárostól a
               pecsétet elkérette a császár, és kitették minden jószágából, a kalmakánynak adta a
               császár a pecsétet, és azzal a hatalmas vezérségre felemelte. És a császártól
               kimenvén, pompával ment a letett vezérnek sátorában, ahol minden jószágát kezihez
               vette, és magáénak foglalta. Szép dolog, édes néném, ura lenni fél óra alatt
               egynehány százezer tallér érő portékának. Csaknem bizonyosnak tarthatta az a
               szerencsés vezér, hogy azt a dicsőséget eléri; egyik a’, hogy a császár a feleségit
               igen szereti, a másik a’, hogy magát is igen kedvelli. Hogyne mászott volna fel e
               kerékre?! Ez, a’, való, nem volt mészáros, de egy szegény iródeákságból vette fel a
               császár, azután elébb-elébb vitte, a leányát is neki adta, kalmakánynak tette. Ihon
               már vezér, és Ibrahim pasának híják. Szeretném tudni, hogy ha gondolkodik-é a világi
               változásokról. De ha gondolkodik is, ha nem is, már pócon vagyon, ott ül amég lehet.
               Mi is itt ülünk, amég lehet, mert a’ csaknem bizonyos, hogy már hadakozást nem kell
               várni, és a békességet is maga mellé ülteti. A maga haszna keresése is azt hozza
               magával, mert ő nem hadakozó ember: elméje nagy vagyon, de nem a hadakozásra.
         </p>
         <p>
            Még most is elég biztatást adnak, de a’ mind füstben megyen, és a hazánk
               felé való menetelünknek sok szép vigasztalása úgy eloszlik, mint a felhő. Kétségben
               kell tehát esnünk? Távul legyen. Bízzunk, reméljünk, édes néném, az Istenben, ha
               szinte minden bizonnyal tudnók is, hogy meg nem adja azt, amit kívánunk. A’ való,
               nehéz Zágon nélkül ellenni; nehéz minden esztendőben 12 hónappal a vállamot terhelni,
               és a házasságtól messze vagy teljeséggel elesni. E’ mind nehéz és súlyos dolog, úgy-é
               édes néném, de azért vagyunk keresztények, hogy bízzunk. Ismét elfelejtettem, hogy
               levelet írok és nem könyvet, és hogy kédnek semmi szüksége nincsen az én
               predikálásomra. De az asszonyt alázatosan követi predikátor uram, mert ma itt olyan
               nap vagyon, hogy két embert a mértékben tettek: az egyike felment, a másika le, és mi
               a földön maradtunk. Mégis predikátor uram az ilyenről ne gondolkodjék? A’ pedig csak
               azért, hogy az asszonnyal nem kell félben hagyatni a játékot, és hosszú levéllel nem
               fárasztani. Megmondám, hogy szeretem a bosszúállást, de már megszánom kédet, és
               elvégezem a bosszúállást.
         </p>
         <p>
            Héj, ha tudná kéd, mint szeretem kédet! Hát kéd? Az egészségire
               vigyázzon kéd! De a gyertyám mindjárt elaluszik, én is alszom.
         </p>
         </div>
         <div type="chapter">
         <head>
            15.
         </head>
         <p>
            
               Drinápoly, 12. julii 1718.
            
         </p>
         <p>
            Micsoda sokféle nyomorúságot okozhat az embernek az Ádám vétke. A
               télben, édes néném, azon kelletett panaszolkodnom, hogy igen hideg vagyon, és nehéz
               írni, most meg azon kell panaszolkodnom, hogy meleg vagyon. Azt ne gondolja kéd, hogy
               kényességből cselekszem, mert valamicsoda nagy hideg volt, a meleg szintén olyan
               nagy. Ha télben jégverem volt a házam vagyis inkább fogházam, most pedig sütőkemence.
               Fogháznak pedig azért hívom, mert az ablakon ki nem nézhetnék, ha csak lajtorjára nem
               másznék, olyan közél vagyon a padláshoz, még azokot sem lehet kinyitani, úgy vannak
               csinálva. Kéd pedig jól tudja az okát, hogy miért csinálják olyan magosan az
               ablakokot; én nem tudom, csak gondolom: azért, hogy a szomszédasszonyt ne lehessen
               meglátni, mert a török azt sem akarja, hogy a feleségire nézzenek. Jól mondják azt,
               hogy Franciaország az asszonyok paradicsoma és a lovak purgátoriuma, Törökország
               pedig a lovak paradicsoma, és az asszonyok purgátoriuma. Elég a’, hogy nem lehet a
               házamban maradnom. Még künt is elig szenvedheti az ember a nagy héséget, a falt vagy
               az asztalt, ha megtapasztja az ember, melegséget érez. A minap pedig a mezőn olyan
               meleg szél jött reánk, valamint ha az égő kemence mellett mentünk volna el, és ha
               sokáig tartott volna, le kelletett volna esnünk a lóról. Most ennél egyéb hírt nem
               írhatok; ez elég meleg hírek. De gondolom, hogy rövid idő múlva hideg híreket kell
               írnom, mert a békesség megcsinálását csaknem bizonyosnak tartják, és attól tartok,
               hogy ott ölelem meg kédet, ahol nem kívántam volna. De azért nem kell kétségbeesni,
               jól tudja az Isten, mi hasznos nékünk. Ha ott is nagy melegek vannak, féltem kédet a
               betegségtől. Arról rettegve gondolkodom. De azt tudja-é kéd, hogy lehetetlen már
               jobban szeretni kédet, mint én szeretem. Másszor többet.
         </p>
         </div>
         <div type="chapter">
         <head>
            22.
         </head>
         <p>
            
               Jénikő, 28. decembris 1718.
            
         </p>
         <p>
            Aztot még előre általláttam, hogy Bercsényiné asszonyom meg fog kédnek
               tetszeni. Elmondhatni valósággal, hogy méltóságos asszony. Mert sokan viselik az
               asszony nevet, de nem mindenik viseli érdemesen azt a nevet, és az olyanokot csak
               asszonyocskáknak kellene híni, vagy asszonyállatnak. (Ne szóljunk az asszonyok
               ellen!) Elég a’, hogy azzal az úri asszonnyal inkább eltöltheti kéd az időt, mintsem
               a görög kérácákkal. Az asszony maga mulatságot nem indít, mert tél felé meg kezd
               sárgulni a fának is a levele, de a vigasságról beszélni igen szereti, főképpen a
               tavaszi idejében való dolgokról. Azt írja kéd, hogy az asszony orcáján olyan idős
               korában is megtetszik, hogy ifiú korában szép volt, és hogy most a szép télhez
               hasonlíthatni. De azt ki ne nevetné, hogy azt szeretné kéd megtudni, hogy miért annak
               az úri asszonynak az orra fekete és orcája fejér? Ezt a mesét mindjárt megfejtem
               kédnek. Az attól vagyon, hogy már házos lévén meghimlődzött. Azt tudja kéd, hogy az
               úri asszonyokot másképpen gyógyítják, mintsem a közönségeseket. Nyernek is rajta
               sokszor, mint Birtók a csíkban. Mihent megbetegedett, egy sereg doktorokot gyűjtöttek
               essze, ki egyet, ki mást jovallott, hogy a himlő meg ne lássék, és a szépség
               megmaradjon. Egyik a többi között azt jovallotta, hogy meg kell aranyozni az orcáját.
               Ennek a voksát bévették, és levélarannyal bétapasztották, és eleven képet csináltak
               belőlle. E’ meglévén, egy ideig annak úgy kelletett maradni, de azután csak le
               kelletett venni az aranyat, mert aranyas orcával, elítélheti kéd, hogy nem lehetett
               járni; és a piros orca csak inkább tetszik, mintsem az aranyas. De már a’ volt a
               mesterség, hogy vegyék le. A sokféle víz le nem mosta, hanem tőheggyel kelletett
               lassanként lefeszegetni az aranyat. Az orcájáról mégis mind leásták, de az orrára
               inkább odaszáradott volt, azért nehezebb is volt a munka. Végtire onnét is
               lefeszegették, de feketén maradott. Azért nem jovallom senkinek, hogy megaranyaztassa
               az orcáját. Immár tudja kéd, hogy miért fekete annak az úri asszonynak az orra, de
               azt nem tudja kéd, hogy holnap a vezér szembe akar lenni a fejdelemmel, csak
               magánoson.
         </p>
         </div>
         <div type="chapter">
         <head>
            Ez a vezér még eddig jó barátsággal volt mihozzánk, és a bujdosó urak
               éppen nem panaszolkodhatnak ellene. Megválik, mint végzi, mert itt a változás könnyen
               megesik, és az ajándék a vezérekkel hátat fordíttat. Mi pedig nem vagyunk abban az
               állapotban, hogy adhassunk, sőt még mi is tőllök várunk. Aki pedig hatalmasabb az
               erősebb, és az kötheti meg pénzzel a török urakot. Ezek pedig úgy tekintenek
               bennünket, mint olyanokot, akik mindenkoron készen vannak a kérésre, de az adást nec
               nomainetur in vobis. Itt mi elegen vagyunk, elég tahint ád a porta, eleget eszünk, de
               azzal ruhásabbak nem vagyunk, sem én, se más. A mi urunknak pedig természete a’, hogy
               kéretlen nem ád. Annyi esztendőktől fogvást, hogy szolgálom, soha semmit nem kértem,
               édes néném, már el nem kezdem. Egy erdélyi nemesemberhez a’ nem illik, aki jobban
               szereti szükségben lenni, mintsem kérni. Az én hivatalom a’, hogy szolgáljam híven,
               és hagyjam az Istenre a többit. Egy erdélyi nemesember felől nem lehet nagyobb
               gyalázatot mondani, mint azt, hogy az adomért szolgál. Tudja-é kéd, hogy most
               csakhamar egy leányból asszonyt csinálnak? Nem tudom, mikor leszen az a szerencsés
               nap, de azt tudom, hogy igen akarnám, ha az én lakadalmom olyan közél volna, mint azé
               a piros leányé. Én szeretem kédet, de úgy, ha az egészségire vigyáz.
         </head>
         <p>
            30.
         </p>
         <p>
            
               Békós, 16. augusti 1719.
            
         </p>
         <p>
            Látja kéd, hogy Ázsiából írok kédnek, ha Ámérikában volnék,
               Missisipiából is írnék kédnek. Minket már úgy tekintsen kéd, mint ázsiai magyarokot.
               Elég az, édes néném, hogy már öt naptól fogvást itt sátorok alatt vagyunk. A
               mellettünk való várost, mind azelőtt, mind mostanában Békosnak híják, amely város ama
               híres Bithiniában vagyon. Tudja kéd, micsoda híresek valának a rómaiak idejében a
               bithiniai királyok. De azon nem tőrödöm, hanem azon tőrödöm, hogy nem Háromszéken
               vagyok. De ott jobb volna-é az Isten, mint itt? Nem, mindenütt egyaránsú az ő jósága,
               itt akarja az Isten, hogy légy, azért itt sétálj ezen a szép réten. Az igaz, édes
               néném, hogy szép helyt vagyunk, a sátoraink a tengerparton rendiben. Ezt a gyönyörű
               kanálist végig látjuk, a Fekete-tenger zugását jól halljuk. Azok a nagy rettentő
               sajkák előttünk mennek el a Fekete-tengerre. Ilyen kanális nincsen az egész világon
               talám: ennek a széllye mindenütt vagyon egy jó ágyúlövés, a hossza vagyon öt
               mélyföld, mindenik végin egy nagy tenger. Hol lehetne másutt ilyen kanálist találni?
               A’ való, hogy ha más nemzet bírná ezt az országot, csudát csinálna ebből a
               kanálisból: kétfelől városokot, szép kastélyokot, házakot építenének. Való, hogy
               Európa széllyin elég város vagyon, de másutt csak faluknak hínák azokot. A többi
               között Jénikő, ahol mi lakunk, igen rút város, a többi ilyen sincsen. Ázsia felől
               pedig csaknem mindenütt puszta. A császár parton lévő házai éppen nem császári házak.
               Micsoda nagy kár olyan szép és kies helyeket pusztán hadni, de én ugyan meg nem
               építtetem, lássák ők. Lehetetlen, édes néném, annyi halat látni, mint ebben a
               kanálisban vagyon; egynehány ezeret vonnak ki egyszer a halászok. Hány ezer kél el
               abban a császári városban, és hány százezret száraztanak meg csak Jénikőben? Hát még
               a rettentő sok disznóhal mennyi benne. Nem örömest hazudnék, a szükség sem hozza
               magával, azért elmondhatom, hogy egyszer a többi között láttam egyszersmind legalább
               ezeret, mintha annyi nagy sereg sertést hajtottak volna le a vízen. Az igaz, édes
               néném, hogy itt mi jól vagyunk, a szép réten sétálunk, a fejedelem általhozatván a
               lovait, gyakorta fog vadászni menni. Aztot már észrevettem, hogy itt Ázsiában is úgy
               szeretem kédet, mint Európában. De gyakran kell nekem írni és egy kevessé hosszabb
               leveleket, és az egészségre kell vigyázni, főképpen mostanában. Mert azt mondják,
               hogy ott kéteknél nagy pestis vagyon.
         </p>
         </div>
         <div type="chapter">
         <head>
            37.
         </head>
         <p>
            
               Rodostó, 28. maji 1720.
            
         </p>
         <p>
            Már mi itt derék házas-tüzes emberek vagyunk, és úgy szeretem már
               Rodostót, hogy el nem felejthetem Zágont. De tréfa nélkül, édes néném, mi itt igen
               szép kies helyt vagyunk. A város elég nagy és elég szép, a tengerparton lévő kies és
               tágas oldalon fekszik. Az is való, hogy Európának éppen a szélyin vagyunk; lóháton
               innét Constancinápolyban két nap könnyen el lehet menni, tengeren pedig egy nap. A’
               bizonyos, hogy suhult a fejdelemnek jobb lakóhelyt nem adhattak volna. Akármely felé
               menjen az ember, mindenütt a szép mező, de nem puszta mező, mivel itt mindenütt a
               földet jól megmívelik. A faluk mellett lévő mezők nem puszták, és ennek a városnak a
               földje olyan mívelt, valamint egy jól megmívelt kert. Kivált mostanában
               gyönyörűséggel nézi az ember itt a szántóföldeket és a szőllőköt és a sok veteményes
               kerteket. Itt pedig annyi szőllőhegyek vannak, hogy másutt egy vármegyében elég
               volna; azokot pedig igen jól mívelik, és azokban a sok gyümölcsfák úgy tetszenek,
               mintha mind kertek volnának. Itt pedig meg nem karózzák a szőllőt, mint nálunk, azért
               is az ágak mind le vannak hajolva, a szőllőgerezdet a levelek béfedvén, a földet is
               árnyékban tarták; e’ pedig szükséges ezen a meleg földön, ahol nyárban igen kevés eső
               jár, így a föld nedvesen marad, és a szőllő sem szárad el. Itt a’ való, sok
               veteményes kertek vannak, az idevaló szokás szerént jól mívelik, de nem lehet a
               miéinkhez hasonlítani. Gyapotat pedig sohult annyit nem vetnek, mint itt, és a
               gyapotból való kereskedés itt igen nagy. Torda vármegyében gondolom, hogy megteremne,
               de a mi kokány földünkön elegendő melege nem volna. Itt az asszonyoknak egész
               esztendő által csak az a dolgok, hogy a gyapotat elvessék, megszedjék, eladják, vagy
               megfonják. Májusban vetik el, és októberben szedik meg; való, hogy sok bibelődés
               vagyon a gyapottal, de minthogy itt az asszonyoknak semmi más külső munkájok nincsen,
               azért arra reá érkeznek.
         </p>
         <p>
            A város felől azt mondhatom, hogy ezen a földön elmondhatni egy szép
               városnak, amely nem olyan széllyes, mint hosszú, de akármely szép házak légyenek itt
               a városokon, nem tetszhetnek szépeknek, mivel az utcára nem hadnak ablakokot, kivált
               a törökök, azért hogy a feleségek ki ne láthassanak. Micsoda szép dolog az irigység!
               A piaca a városnak igen bőv, a sokféle szárnyas állat, gyümölcs, kerti vetemény itt
               olcsú, amég ide nem jöttünk, még minden olcsúbb volt. De ha egy kis drágaságot
               okoztunk is, de a’ való, hogy csendességet is okoztunk. Mert a lakosok magok mondják,
               hogy amég ide nem jöttünk, ahol most vagyunk szállva, ott az utcákon nappal is félve
               jártanak az asszonyok és leányok, estvefelé pedig akit kívül találhattak, azt
               elragadták, és gondolja el kéd, mint bocsátották el, meg gyilkosságok is estenek.
               Ezeket pedig a jancsárok, görögök és örmények követték. De már most legkisebbet sem
               hallani, estve ki-ki sétálhat az utcákon, semmitől nem tarthat. A’ való, hogy mink is
               sokan vagyunk, de legkisebb dolog ha történnék, a kapunkon lévő harminc jancsár
               megtanítaná azokot, akik valamely garázdát akarnának indíttani. Nem is lehet már
               csendesebb hely, mint ahol mi lakunk; estve idegen jancsárt, se görögöt nem látunk,
               noha a szép időkben 11 óráig is kint vagyunk. Csak ilyen hamar is már micsoda
               hasznára vagyunk a városnak, hát még ezután. Csak azt bánom, hogy messze vagyon
               Bercsényi úr tőllünk; ő nem bánja, mert ritkábban megyünk hozzája, és annyival
               kevesebb lesz a költség. De mit tudunk tenni, ha messze is, csak oda kell menni, hát
               hogy töltsük az időt; még az asszonyok sem szeretik aztot, de mit tehetnek velünk
               együtt rólla. A’ való, hogy a’ nem nékik alkalmatlanabb, hanem nékünk, mert csak el
               kell hozzájok menni, valamint az úrdolgára. Már eleget beszéltem a városról és a
               földjéről, hanem már a mi házunknál lévő szokásról kell szólni, és az időtöltésről.
               A’ való, hogy egy klastromban nincsen nagyobb rendtartás, mint a fejdelem
               házánál.
         </p>
         <p>
            Ezek pedig azok a rendtartások. Reggel hatodfél órakor a dobot megütik,
               akkor a cselédeknek fel kell kelni, és készen kell lenni hat órára. Hat órakor
               dobolnak, és akkor a fejdelem felöltözik, azután a kápolnában megyen, és misét
               hallgat; mise után az ebédlőházban megyen, ott kávét iszunk és dohányozunk. Amikor az
               óra három fertály nyolcra, akkor elsőt dobolnak misére, nyolc órakor másodikát, és
               egy kis idő múlva harmadikot dobolnak. Akkor a fejdelem misére megyen, mise után a
               maga házában megyen, és ki-ki oda megyen, ahová tetszik. Tizenegyfél órakor megütik a
               dobot ebédre, és tizenkét órakor asztalhoz ülünk, és törvényt teszünk a gyúkokra.
               Harmadfél órakor a fejdelem csak magánoson a kápolnában megyen, és ott vagyon három
               óráig. Mikor az óra három fertály ötre, akkor elsőt dobolnak estvéli imádságra, öt
               órakor másodikát, és egy kevés idő múlva harmadikát. Akkor a fejdelem a kápolnában
               megyen, és azután ki-ki eloszlik. Vacsorára hetedfél órakor dobolnak. A vacsora nem
               tartván sokáig, nyolc órakor a fejdelem levetkezik, de leggyakortább le nem fekszik
               még akkor, és reggel, ha szinte hat órakor öltözik is fel, de éféle után két órakor
               felkél. Azt pedig ne gondolja kéd, hogy legkisebb változás is legyen mindezekben, ha
               szinte a fejdelem beteg volna is, akkor is mind egyaránt folynak rendek. Hatodfél
               órakor felkelni nem kicsiny dolog, de el nem mulatom, azért hogy kedvit találjam, és
               mindenkor jelen vagyok, mikor öltözik. A hivatalom is azt hozza magával, hogy
               vigyázzak a cselédekre. Ezek tehát a mi klastromunkbéli rendtartásink.
         </p>
         <p>
            Ami pedig a mulatságot és az időtöltést illeti, a’ sokféle, és ki-ki a
               maga hajlandóságát követi. A fejdelem minden héten lóra ül kétszer, és estig oda
               vadászunk, mert itt igen sok fogoly és nyúl vagyon, veres fogoly több vagyon, mint
               szürke. Mikor pedig vadászni nem megyen a fejdelem, akkor csak a sok írásban tölti az
               időt. Mink is jobban töltenők, ha lehetne, mert az ember nem mehet örökké sétálni,
               nem lehet mindenkor a mezőn vándorlani, az idevaló emberekkel pedig nem lehet
               társalkodni. Itt az idegen senki házához nem mehet, kivált az örmények inkább féltik
               feleségeket, mintsem a törökök. Még nem láthattam a szomszédasszonyomot, napjában
               tízszer is a kapuja előtt kell elmennem, és ha a kapuban talál lenni, úgy szalad
               tőllem, mint az ördögtől, és bézárja a kapuját. Nem törődöm rajta, mert közönségesen
               az örmény asszonyok olyan fejérek, mint a cigánynék. Ebből elítélheti kéd, hogy itt a
               lakosokkal semmi üsmeretség nem lehet, nem is vesztünk semmit, mert itt ki szőcs, ki
               szabó, valami főrenden lévő emberek itt nincsenek, akikhez mehetnénk. Török urak
               vannak, de unadalmas dolog törököt látogatni: egyik a’, hogy törökül nem tudok, másik
               a’, hogy ha az ember hozzájok megyen, elsőben no ülle, azután egy pipa dohányt ád,
               egy fincsa kávét, hatot vagy hetet szól az emberhez, azután tíz óráig is elhallgatna,
               ha az ember azt elvárná. Ők a beszélgetéshez, nyájassághoz éppen nem tudnak. Minden
               mulatságunk tehát abban áll, hogy Bercsényi úrhoz megyünk vagy ebédre, vagy
               vacsorára, ott mégis nevetünk a kis Zsuzsival, mert az asszonnyal reá kell az
               embernek tartani magát, valamint a kompódi nemesasszonynak; a’ már csak a régi
               dolgokot szereti beszélni, hogy leány korában micsoda mulatsági voltanak. Azt jól
               tudja kéd, hogy nekem ahhoz semmi nincsen. Énnekem amicsodás természetem vagyon,
               elhallgathatom az embert három óráig is, hogy egyet ne szóljak, de azután kérdje meg
               kéd tőllem, mit beszéltek nekem, egy szót sem tudnék megmondani belőlle. Így vagyok
               azzal az úri asszonnyal, két óráig sem szóllok egyet, ha nevet, én is nevetek, de
               sokszor nem tudom mit. Azt gondolja, hogy én azokot mind nagy figyelmetességgel
               hallgatom, ugyanis, ha én régi dolgokkal akarom az időt tölteni, Nagy Sándor
               históriáját olvasom, az elég régi.
         </p>
         <p>
            Mindezekből megláthatja kéd, hogy micsoda városban telepíttettenek le
               bennünket, annak micsodás lakosi vannak, micsoda környéke, itt micsodást szokást
               tartunk. De azt még meg nem mondottam kédnek, hogy én micsodás szokást tartok: az én
               szokásom a’, hogy tíz órakor lefekszem, és a szemeimet bézárom, és rendszerént azokot
               fel nem nyitom másnap hatodfél óráig. Ezt a dicséretes szokást mind télben, mind
               nyárban megtartom. Azért ez a levél olyan hosszú, hogy már tíz az óra. Aludjunk hát,
               édes néném. De az egészségre kell vigyázni, ha azt akarja kéd, hogy gyakran írjak.
               Másszor többet vagy kevesebbet. Ihon azt majd elfelejtettem megírni, hogy az a
               veszett köszvény az urunkra jött alkalmatlankodni.
         </p>
         </div>
         <div type="chapter">
         <head>
            55.
         </head>
         <p>
            
               Rodostó, 18. augusti 1724.
            
         </p>
         <p>
            Édes néném, ha tudná kéd micsoda nagy búba vagyok, megesnék a kéd szíve
               rajtam, és elolvadna, valamint a vaj a tűznél, és rántottát főzhetnének véle. Gondold
               el, édes néném, már két naptól fogvást az urunk nincsen itt, kilenc mélyföldnire ment
               vadászni, odalészen vagy két hétig; engemet itt hagyott, hogy gondot viseljek a házra
               és a cselédekre. Csak bátyám itthon maradjon, mert ő nem udvaros. Szánj, édes néném,
               szánj, ihon vadászni nem mehettem, mindennap Zsuzsihoz kell mennem, foglyot nem
               lőhetek, csak Zsuzsival kell beszélgetnem. Micsoda nagy büntetés e’ nekem! Bárcsak
               egy holnapig tartana a büntetés. De akármeddig tartson, de addig úgy búsulok, hogy
               majd meghalok örömömben. A minap Zsuzsival beszélgettünk, hogy mint lett a házassága,
               és hogy ennek előtte másfél esztendővel nem gondolta volna, hogy grófné legyen
               belőlle (noha jó erkölcsiért megérdemlette). Elég a’, hogy a beszélgetés közben
               elébeszéltem neki, hogy micsoda csúfos és szerencsés házassága lett egy asszonynak;
               kédnek is elébeszélem, hadd teljék az idő.
         </p>
         <p>
            Franciaországban egy városi gazdag bírónak az íródeákja megszeretvén egy
               leányt, megkéri, és a lakadalomra napot rendelnek. Ott pediglen közönségesen az a
               szokás vagyon, hogy a lakadalom napján az ebéd és a tánc estig tart, és estve mennek
               a templomban az esketésre, és onnét az ágyban. Elég a’, hogy az íródeák vígan volt
               ebéd felett, és ebéd után táncban viszi a mátkáját, aki is a tánc közben, örömiben
               vagy miképpen, egy kis szelet talált bocsátani. Az íródeák azt meghallván,
               elszégyenli magát, és az a kis szél úgy meghidegítti benne a szeretetet, hogy a
               táncot elhagyja, és megizeni a mátkájának, hogy ellene mond a véle való házasságnak,
               és férhez mehet, akihez neki tetszik. Elítélheti kéd, hogy micsoda szomorúsággal
               fogadá a leány ezt a követséget; mások pedig neveték a deák együgyűségét. Elég a’,
               hogy a bíró másnap megtudván, hogy miben múlt el a házasság, hivatja az íródeákját,
               mindenképpen eleiben adja oktalan cselekedetit, hogy egy olyan csekély dologért,
               amelyet csak nevetni kelletett volna, a házasságot félbenhadta. A bíró látván, hogy
               nem akarna magában szállni és a leányt elvenni, mondá néki, hogy mivel a leánynak
               ellene mondottál, énnekem gondom lészen reá, hanem menj el házamból. Azután a bíró
               megmondja a leánynak, hogy ő elveszi, ha hozzája mégyen. A leány azt nagy
               szerencséjinek tartván reá áll. A bíró csakhamar a lakadalmat megcsinálja, de öreg
               lévén, csak keveset lakhaték a feleségivel, és sok pénzit, jószágát a feleséginek
               hagyá. Aki is azután Párizsban ment, és ott úriasszony módra kezde élni. Minthogy
               szép volt, egy öreg gazdag generális megszereti, és elveszi. De eztet is csakhamar
               kiszólítják a világból, és ez’ is mindenit a feleséginek hagyja. No már nagy úri és
               gazdag asszony lett belőle csakhamar. De még a szerencse feljebb vitte mert Casimirus
               király letévén a lengyelországi királyságot, Párizsban ment lakni, és ott meglátván a
               mi szerencsés asszonyunkot, megszereti és elveszi, de mindazonáltal úgy, hogy csak
               titkos felesége legyen. Az asszony nem törődvén azzal, ha királynénak nem hítták is,
               mert valóságosan az volt, ha titkon is.
         </p>
         <p>
            Mindezekből megláthatjuk, édes néném, hogy mely csudálatos úton
               vezettetünk, ha szinte az utat nem üsmérjük is, és hogy gyakorta a szerencsétlenség
               szerencsére szolgál, valamint a mi titkos királynénkkal történt. Mert ugyanis ki ne
               gondolta volna, hogy az a kis szél holtig való ártalmára ne legyen. De nemhogy
               ártalmára, de a’ tette szerencséssé, és anélkül csak alacson rendben maradott volna,
               és az a kis szél vitte őtet a szerencsének partjára. De nem jovallom mindazonáltal a
               leányoknak, hogy az olyan széltől várják szerencséjeket, mert az ilyen példa talám
               soha meg nem történt. De mit mondjunk az íródeákról? Azt mondom, hogy csak az olyan
               szélre volt érdemes. Úgy tetszik, mintha az a fráter csak a szélnek csinált
               lakadalmat, ugyan csak azzal is maradott. Amely deákból az olyan szél kifújja a
               szeretetet, megérdemli, hogy a leányok sok babot és retket egyenek, és úgy
               megfüstöljék, valamint a sódort. Tudom, hogy kéd is erre ítéli őket. Édes néném, itt
               most én vagyok az úr, úgy töltöm az időt, amint lehet, hol jól, hol rosszul, hol
               jóban, hol rosszban, de csak telik, én is ballagok véle együtt. De azt kellene
               bánnom, hogy nem úgy töltöm, amint kellene, és csak akkor akarok jó lenni, amikor
               megházasodom; a’ bizonytalan, és most kellene jó lenni, hogy akkor jobb lehetnék.
               Csak azt kell tehát mondani, édes néném, maradok a kéd rossz szolgája.
         </p>
         </div>
         <div type="chapter">
         <head>
            67.
         </head>
         <p>
            
               Rodostó, 6. novembris 1725.
            
         </p>
         <p>
            Édes néném, itt most elég sírás, rívás és zokogás vagyon. A szegény
               Zsuzsi özvegyen marada, és Kajdacsinéból mindenféle nedvesség a szemin foly ki,
               amennyit már a’ sírt. Méltón is, mert a szegény Bercsényi úr a bujdosásának végit
               szakasztván, ma reggel két órakor elhagya bennünket. Mind holtig az elméje helyén
               volt, és egy keresztényhez illendő halállal múlt ki e világból. E’ már elvette sok
               szenvedésinek jutalmát, és nem szükséges szánni, hanem azokot kell szánni, akiket
               árvául hagyott itt idegen országban. De azokra is gondja lészen annak a nagy cselédes
               gazdának, aki soha meg nem hal. A mi urunk mindenkor mellette volt, és hozzája való
               barátságát holtáig megmutatta. Micsodás ez a világ, és miért kapunk annyira rajta. A
               benne való életnek kezdete nyomorúság, a közepe nyughatatlanság, a vége fájdalom és
               szomorúság. Ez az úr éltiben, való, hogy szenvedett, de sok világi jókban is volt
               része. Való, bujdosásban holt meg, de nem szükségben. Igy fogyunk el lassanként, mert
               már itt elég szegény bujdosókot temettünk el. Ezután még mint lesz, hagyjuk a jó
               atyánkra, és mondjuk azt, hogy nem érdemli ez a világ, hogy hozzája kapcsoljuk
               magunkot, mert akármely gyönyörűségben úszunk is, de abból ki kell kelni, és azt
               elhagyatják velünk.
         </p>
         <p>
            ah! mért hasonlítod magadot boldoghoz...
         </p>
         <p>
            Aztot már megmondottam, hogy a szomorú levélnek nem kell hosszúnak
               lenni. Ez elég szomorú, mert itt a halálról kell beszélleni, azért el is kell
               végezni. Tudja kéd, micsoda nagy dohányos volt a szegény úr, mindholtig is
               dohányzott, mert halála előtt két órával egy pipa dohányt kiszívutt, de megholt.
               Kédet pedig az Isten éltesse! Amen.
         </p>
         </div>
         <div type="chapter">
         <head>
            82.
         </head>
         <p>
            
               Rodostó, 17. junii 1727.
            
         </p>
         <p>
            Továbbra nem halaszthatom, mert bánnám, ha mástól tudnád meg, édes
               néném, hogy a fejdelem második fia elosontván Bécsből, Franciában ment, és onnét
               tegnapelőtt ide érkezett. El lehet ítélni, hogy egy olyan atya, mint a mi urunk,
               huszonhat esztendős fiát, akit soha ennek előtte nem látott volt, hogy micsoda
               örömmel fogadta. Másnak nem lehet azt megfogni, hogy micsoda szeretetet éreznek az
               atyák a fiokhoz, azért atyának kell lenni. Azt pedig vettem észre, hogy a fiú nem
               azzal a szívbéli indulatú örömmel köszöntötte az atyát, mint az atya a fiát. Talám
               természet szerént nem érzik a fiak azt a nagy szeretetet, mint az atyák, vagy
               pediglen a fiakban is némelyekben a szeretet bővebb, mint másokban. A’ szép példa a
               Cresus király fiában, aki is néma lévén, és látván, hogy az ellenség hátul le akarja
               vágni, olyan nagy erőszakot tett magában, hogy a szava megnyílt, és kiálthatta a
               királynak, hogy vigyázzon magára. A mi hercegünk felől elmondhatjuk, hogy szép ifiú,
               eszes és értelmes, de természet szerént, mert a tudomány azokot fel nem ékesítette,
               se a jó neveltetés fel nem cifrázta. Valamint egy szép leány, akinek paraszt
               neveltetése lévén, annak se szójában, se magaviselésiben kellemetesség nem lehet, és
               a szépség nem lesz annyira becses. A szép gyenge munka tészi az aranyat is
               becsesebbé. Akármely szép legyen az elme, de aztot fel kell ékesíteni a jó
               neveltetéssel és tanulással. A pallérozatlan gyémánt szintén olyan mint az olyan kő,
               amelyet békasónak hínak. A mi hercegünknek semmi neveltetése nem volt, és azon
               igyekeztek, hogy semmit ne tanuljon; azt véghez is vitték, és azt csudálom, hogy írni
               tud, ha rosszul is. Az atyja, aki általlát mindjárt mindeneket, keservesen
               tapasztalja mindezeket, de mit tehet rólla, már a nádszál kezd vastagodni, és
               nehezebben hajol. A bátyja még Bécsben sétál; elég sok jót mondanak felőlle,
               meglássuk még valaha, erről is eleget mondottak. Amint észrevettem természetit,
               csendes és nem haragos, de a fiat nem üsmérhetni addig meg, még az apja szárnya alatt
               vagyon, hanem mikor onnét kirepül. Nem tudom, hogy fog szokni a mi baráti életünkhöz,
               mert itt a néki való mulatságtól kopik az álla. Azt tudom, az apja kedvit keresi,
               vadászni elküldi, maga is kimegyen véle, noha már esztendőtől fogvást ritkán jár, de
               azelőtt minden héten kétszer. Azért itt vadászhat, amennyi neki kell, csak egyebet
               felejtsen el. Én azt gondolom pedig, hogy ugyan azt az egyebet jobban szeretné a
               vadászatnál, de itt csak a baráttáncot kell járni, más nótát nem fúnak. Én pedig úgy
               tudom már azt a táncot, hogy bízvást lehetnék táncmester. Egészséggel, édes néném! A
               vendég még igen új, hogy többet írjak felőlle.
         </p>
         </div>
         <div type="chapter">
         <head>
            83.
         </head>
         <p>
            
               Rodostó, 19. julii 1727.
            
         </p>
         <p>
            Nénékám, az évangyeliumbeli Siméonnak ma adott a fejdelem audenciát, de
               ha szinte maga nem volt is, legalább az öccse. Mivel ma egy tiszteletes örmény
               patriarcha volt a fejdelemnél, akivel a fejdelem elvégezvén a beszélgetést, és
               látván, hogy az emberkort elérte volna, kérdé, hogy hány esztendős lehetne. A
               patriarcha felelé, hogy csak százhét; de azonban még erős és jó egészséges. Édes
               néném, mi szép dolog sokáig élni, főként egészségesen, mert betegesen nem kívánhatni.
               Ha az emberek közönségesen a szüleapjokkal élhetnének, mi szép dolog volna a’. A
               szüleanya közönségesebb az asszonyok között, mert hamarébb lehetnek házasok. Ha
               tizenhárom esztendős korában a leány férhez megyen, amint a’ nem ritka, tizennégyben
               egy leánya lehet; tizenhárom esztendő múlva férnek adja, annak tizennégyben egy
               leánya lesz. Mind így számlálva, egy asszonyt negyvenkét esztendős korában
               szüleanyának nevezhetik. Nem gondolom, hogy kéd helybenhagyja mindezeket, de nem
               tehetek rólla. Azt magad is reá hagyod, hogy keveset él az ember. Vannak olyan
               állatok, akik tovább élnek, úgy mint a sas, a holló, a szarvas és más több állatok
               is, noha nem tudjuk. Azt olvastam a minap, hogy Raul, burgundiai király, gyakorta
               felült százesztendős lovára. De a’ csuda, hogy főként a munkásemberek annyit élnek,
               mert az bizonyos, hogy az állatok között legtöbbet szenved és dolgozik az ember.
               Mégis mennyi öreg munkásembereket látunk.
         </p>
         <p>
            Tudom, hogy nem hagyjuk a porban esni, mikor valamit olyat írok, mert
               azt írod, hogy a herceg nem olyan mint..., és hogy azt az egyebet öcsémuram szereti
               jobban a vadászatnál. Én erre azt felelem, hogy öcsémuramot üsmérjük, azért
               beszéllünk úgy, de ha az herceget is üsmérnők, másképpen beszélnénk. De édes néném,
               máris meguntuk mi az itt való lakást, és szokatlan dolog előttünk mindennap misére
               menni, és böjti napokon húst nem enni, és reggeltől fogva estig csak a könyvet
               simogatni. Elmegyünk ugyan vadászni, de csak azért, hogy otthon ne legyünk, és fél
               óráig ha keresünk valamit, a többi unadalom. Volnának csak itt valamely bóbitás
               foglyok vagy verdigályos nyulak, oh! úgy derék vadászok volnánk, akár ne is ennénk
               estig. Itt tilalmas dolog az asszonyokra nézni, az olyan gyümölcs közöttünk, amelyet
               sohasem viszik az asztalhoz. Még végtire olyan szokás lesz közöttünk, valamint a
               Monté Átos hegyén lakó görög barátoknál, ahová nemhogy szabad volna menni az
               asszonyoknak, de sőt még semminémű nőstényállatot nem szabad tartani, még csak tyúkot
               is. Ott bé nem bocsátanák még Évát is, a mi nagyanyánkot. Itt ugyan még olyan szoros
               rendre nem jutottunk, de nem sok héja. A’ való pedig, hogy senki Origyénest nem fogja
               követni közüllünk. Kérdje meg kéd másoktól, ki volt az az Origyénes, én meg nem
               mondom. Azonkívül is eleget pirongatsz, jó néném, de már én ahhoz úgy hozzászoktam,
               valamint a muszkaaszonyok a veréshez, akik azon panaszolkodnak, hogy az urok nem
               szereti, ha egy kevés ideig veretlen hagyják őket. Minden országban más szokás. A mi
               székely asszonyaink eztet bé nem veszik, és másféle jelit kívánják a szeretetnek. Én
               pediglen főleg azt kívánom, hogy az egészségre vigyázz, és híreket írj. Maradok édes
               nénémnek holtig és nem tovább való szolgája.
         </p>
         </div>
         <div type="chapter">
         <p>
            112.
         </p>
         <p>
            
               Rodostó, 8. aprilis 1735.
            
         </p>
         <p>
            Amitől tartottunk, abban már benne vagyunk. Az Isten árvaságra téve
               bennünket, és kivévé ma közüllünk a mi édes urunkot és atyánkot, három óra után
               reggel. Ma nagypéntek lévén, mind a mennyei, mind a földi atyáinknak halálokot kell
               siratni. Az Isten mára halasztotta halálát urunknak azért, hogy megszentelje
               halálának áldozatját annak érdemével, aki ma megholt érettünk. Amicsoda életet élt,
               és amicsoda halála volt, hiszem, hogy megmondották nékie: ma velem lész a
               paradicsomban. Hullassuk bővséggel könyveinket, mert a keserűségnek ködje valóságoson
               reánk szállott. De ne azt a jó atyánkot sirassuk, mert őtet az Isten annyi szenvedési
               után a mennyei lakadalomban vitte, ahol a gyönyörűségnek és az örömnek pohárából
               itatja, hanem mi magunkot sirassuk, kik nagy árvaságra jutottunk. Ki sem lehet
               mondani micsoda nagy sírás és keserűség vagyon itt miközöttünk még csak a
               legalábbvalón is. Ítéld el, ha lehet, micsoda állapotban írom ezt a levelet, de mivel
               tudom, hogy örömest kívánnád tudni, mint esett szegénynek halála, mind téntával, mind
               könyhullatásimmal leírom, ha szinte azáltal megszaporítom is keserűségemet.
         </p>
         <p>
            Úgy tetszik, hogy az utolsó levelemet az elmúlt holnapnak 25-dik napján
               írtam vala. Azután szegény mind nagy bágyadtságokot érzett, igen keveset, de másként
               mindent a szokás szerént vitt végben, abban a gyengeségiben is az esztergájában
               dolgozott első aprilisig. Aznap pedig a hideg erősen jött reá, és annál inkább
               meggyengítette. Másnap jobbacskán volt. Virágvasárnap a gyengeség miatt nem mehetett
               a templomban, hanem a közelvaló házból hallgatta a misét. A mise után amely pap
               odavitte neki a szentelt ágat, térden állva vette el kezéből, mondván, hogy talám
               több ágat nem fog venni. Hetfün jobbacskán volt, kedden hasonlóképpen, még a dohánt
               is megkívánta, és dohányzott. De azt csudálta mindenikünk benne, hogy ő semmit halála
               órájáig a háznál való rendben el nem mulatott, se meg nem engedte, hogy őérette
               valamit elmulassanak. Mindennap szokott órában felöltözött, ebédelt, és lefekütt,
               noha alig volt el, de mégis úgy megtartotta a rendet, mint egészséges korában.
               Szerdán délután nagyobb gyengeségben esett, és csak mindenkor alutt. Egynehányszor
               kérdeztem, hogy mint vagyon, csak azt felelte: én jól vagyok, semmi fájdalmat nem
               érzek. Csötörtökön igen közel lévén utolsó végihez, elnehezedék, és az urat magához
               vette nagy buzgósággal. Estve a lefekvésnek ideje lévén, kétfelől a karját tartották,
               de maga ment a hálóházában. A szovát igen nehéz volt már megérteni. Tizenkét óra felé
               étszaka mindnyájan mellette voltunk. A pap kérdette tőle, ha akarja-é felvenni az
               utolsó kenetet? Intette szegény, hogy akarja. Annak vége lévén, a pap szép intéseket
               és vigasztalásokot mondván neki, nem felelhetett reája, noha vettük észre, hogy eszin
               van. Azt is láttuk, hogy az intéskor a szemeiből könnyhullatások folytanak. Végtire
               szegény, ma három óra után reggel, az Istennek adván lelkét, elaluvék, mivel úgy holt
               meg, mint egy gyermek. Szüntelen reá néztünk, de mégiscsak azon vettük észre
               általmenetelit, amidőn a szemei felnyiltak. Ő szegény árvaságra hagya bennünket ezen
               az idegen földön. Itt irtóztató sírás, rívás vagyon közöttünk. Az Isten vigasztaljon
               meg minket.
         </p>
         </div>
         <div type="chapter">
         <head>
            113.
         </head>
         <p>
            
               Rodostó, 16. aprilis 1735.
            
         </p>
         <p>
            Itt édes néném, könnyhullatással esszük kenyerünket, és olyanok vagyunk,
               mint a nyáj pásztor nélkül. Másnap szegénynek a testámentumát felnyitottuk, és
               elolvastattuk. Mindenik cselédinek hagyott, énnekem ötezer német forintot, Sibrik
               uramnak is annyit, de mindenikünknek azt a pénzt Franciaországban kellene felvennünk.
               Mikor vesszük fel, Isten tudja. A vezérnek szólló levelit és elküldöttük, amelyben
               kéri szegény, hogy bennünket el ne hagyjon. A testet másnap felbontattuk, és az
               aprólékját egy ládában tévén, a görög templomban eltemették. A testet pedig a
               borbélyok füvekkel bécsinálták, mert még nem tudjuk, mikor vihetjük
               Constancinápolyban. A borbélyok szerént nem kell csudálni halálát, mert a gyomra és
               vére tele volt sárral, az egész testit elborította volt a sár. Az agyaveleje
               egészséges volt, de annyi volt mint két embernek szokott lenni, esze is volt annyi,
               mint 12-nek. A szívét Franciaországban hadta, hogy küldjük. A testet húsvét után egy
               nagy palotán kinyujtoztattuk ahol isteni szolgálat volt harmadnapig. Mindenféle
               embernek szabad volt a testet meglátni, harminc török is volt egyszersmind, aki
               látta, és akik jól üsmerték szegényt, de mégis nem hiszik, hogy megholt, hanem azt
               hírdetik, hogy titkon elment, és mi mást öltöztettünk fel valakit helyében. Bár
               igazat mondanának! Tegnap az istenszolgálat után a testet koporsóban zártuk, és egy
               kisházban tettük, ahol leszen mindaddig, még szabadság nem lesz, hogy
               Constancinápolyban vihessük.
         </p>
         </div>
         <div type="chapter">
         <head>
            123.
         </head>
         <p>
            
               Rodostó, 2. januarii 1737.
            
         </p>
         <p>
            Adja Isten, hogy az ő áldásával és vigasztalásával kezdhessük és
               végezhessük ezen esztendőt. A fejdelem egy nehány napot mulatván Constancinápolyban,
               a bujdosó felekezeti közi az elmúlt holnapnak 17. napján ide visszátére. Ennek a
               hirtelen való visszátérésnek pedig oka az, hogy mihent a portya megtudta, hogy
               Constancinápolyban érkezett, mindjárt megizente, hogy ide visszátérjen. Nem is
               kelletett volna odamenni, de Bonneval volt az oka. Mert minthogy a portának a
               császárral való békessége még tart, de sőt még, minthogy a császár a porta és a
               muszka között való közbenjáró, a porta nem akart okot adni a császárnak a panaszra,
               hogy miért hozatta maga mellé a fejdelmet. Mert itt igen tartanak attól, hogy a
               császárt valamiben megbosszontsák, mert nem akarnak két ellenséget csinálni, az egy
               is elég most nekik. Ezen okból küldék oly hamar ide visszá a fejdelmet, aki is mint
               fogja magát hozzánk alkalmaztatni, nem tudhatom. De amint észre kezdem venni, igen
               messze esett alma fájától. Légyen Isten akaratja. Másszor többet.
         </p>
         </div>
         <div type="chapter">
         <head>
            127.
         </head>
         <p>
            
               Constancinápoly, 21. septembris 1737
            
         </p>
         <p>
            Elhagyók, néném, Rodostót, annyi esztendők múlva kibontakozánk onnét. De
               hogy? Csak herdiburdi módjára. A fejdelem csak kevesedmagával indula meg, de úgy,
               mintha az ellenség lett volna a hátunkon. Még csak annyi időt sem adott magának se
               nekünk, hogy a portékáit elrakják. E’ talám csak arra való volt, hogy elmondhassa,
               amit nékem mondott: nem halok én itt meg, mint az apám. Nem felelék reá, de gondolám,
               hogy talám még Erdélyben sem. Elég a’, hogy tegnap ebéd tájban a város mellé
               érkezvén, egy udvarházhoz vivének, ott a császár tisztei a fejdelmet megvendéglék.
               Ebéd után mind a fejdelem, mind mialánk paripákot adának. Onnét megindulván, pompával
               kísérék a császár tisztei a szállására, amely csak egy szőcs háza, de kényesen
               ellakhatik egy fejdelem benne. A házak mind fel voltak ékesítve az idevaló mód
               szerént a császár parancsolatjából.
         </p>
         <p>
            Minthogy még itt igen újak vagyunk, azért semmi új dolgot nem írhatok
               többet, hanem csak azt írom idő töltésért, hogy olyan nagy állatot láttam, aki felől
               gyermekségemtől fogvást hallok beszélleni, és kívántam látni. Már ebből észreveszi
               kegyelmed, hogy az egy éléfánt. Ez a nagy állat egérszőrű, a feje olyan, valamint
               írják, a fülei, valamint az asszonyok legyezője; a szájából kétfelől két vastag fog
               nő ki, mint a karom. Azok pedig hosszak, az ételre azok néki nem használhatnak, de az
               is bizonyos, hogy a természet azokot néki hasznára adta. Az is bizonyos, hogy az
               esztergárosok sok szép drága munkára fordítják azokat. De amit leginkább csudáltam
               abban az állatban, az orrát, de orrnak nem mondhatom, mert az orra végiből jő ki egy
               olyan fityelék, valamint a pulykának, a’ pedig hosszabb fél ölnél, és vastag mint a
               karom, az úgy hajlik, mint egy korbács. Annak a vége olyan mint a disznónak az orra,
               két lyuk megyen fel rajta mindvégig, valamint két szivárványon. Azon szíja fel a
               vizet, mikor iszik, vagy mikor magát mossa, azzal fecskendezi, azzal ád magának enni.
               A’ neki olyan, mint nékünk a kezünk, ő azzal egy polturát felveszen, ő azzal egy
               csomó szalmát felveszen, és magát mindenütt legyezi, mert a farkának azt a hasznát
               nem veheti, aki pedig azzal megüt, meg vagyon ütve. Egyszóval, nem lehet kigondolni,
               azki azt nem látja, hogy mennyiféle hasznát veszi ő annak. A lábai mindenütt
               egyaránsú vastagságúak, mint az oszlop, vannak olyan vastagok, mint egy embernek a
               combja. A magossága 13 arasz volt, de e’ még csak a kisdedek közül való. Csudálatos
               az Isten az ő munkáiban. Elég már arról a nagy állatról beszélleni.
         </p>
         </div>
         <div type="chapter">
         <head>
            155.
         </head>
         <p>
            
               Bukurest, 15. martii 1740.
            
         </p>
         <p>
            Nem kétlem, néném, hogy már egynehány rendbéli leveleimet nem vetted
               volna, én is vettem a februariusi leveledet, csak ugyan annak is tulajdoníttom, hogy
               eddig meg nem fagytam, mert itt rettentő irtóztató tél vagyon, 18-dik octobris állott
               bé, azolta mindennap szaporodott a hó, és nagyobbodott a hideg. Úgy tetszik, hogy
               városostól együtt minket Láponiában vittek, a Jeges-tenger mellé, mert senki nem
               emlékezik ilyen kemény télről, e’ pedig közönséges egész Európában. Ami pedig
               hallatlan dolog, és talám soha meg nem történt, hogy a jégen szekérrel mentek volna
               Dániából Svéciában, de nekem ahhoz mi közöm. Ahhoz több közöm vagyon, hogy rettentő
               hideg házban kelletett a nagy telet kitöltenem, és ha az idén meg nem fagytam,
               megfagyhatatlan leszek ezután. A legényim magok csudálják, hogy maradhatok a hideg
               házamban; van is okok hozzá, mert nekik engedtem a meleg házat, én inkább tűrhetek,
               mint ők, és nem zúgolódom. De a nagy drágaság és szükség itt; az utcákon egymás
               keziből vonják ki a kenyeret, sokszor történt, hogy ebédhez ültem volna, de kenyerem
               nem volt. Mindezeket nem lehet csudálni, mert másunnan semmit nem hozhatnak, itt
               pedig vizimalom, molnár, minden esszefagyott. Megvallom, hogy örömest megválnék
               Bukuresttől, mert itt igen unadalmas a lakás. Nem tudom én micsodaféle emberek ezek,
               de ezekkel nem lehet társalkodni. Nem kell félni, hogy se Molduvában, se itt egy boér
               is híjon ebédre. Még gyermekkoromtól fogvást üsmerek egy boért itt, de legkisebb
               barátságot hozzám nem mutat; mikor hozzámegyek, a szót nem kímélli, mind az a többi.
               Azt ugyan veszem észre, hogy nem mérnek a vajdától az idegenekkel társalkodni, de
               magok között is csak oláhok. Megbocsáss néném, ha elvégezem levelemet, mert egész
               penitencia írni, valahány betűt írok, mindannyiszor kell a tűzhöz tartanom a
               pennámot, hogy a ténta megolvadjon. De micsoda tűz ez is, mert még az is sokszor
               megfagy. Fát igen ritkán és drágán lehet kapni, ami keveset kaphatok, azt inkább a
               konyhára adom, mert inkább szeretem fázni és jóllakni, mert a hidegben jobban esik az
               étel. Könyörögj néném, hogy meg ne fagyjak már tavaszig, noha már közél van, de itt
               olyan fergetegek vannak, mintha most kezdené a telet. Jó egészséget, néném, nekünk
               meg egy kis lágy időt.
         </p>
         </div>
         <div type="chapter">
         <head>
            157.
         </head>
         <p>
            
               Rodostó, 22. junii 1740.
            
         </p>
         <p>
            Néném, jó egy lépés Bukurestről ide. Az Isten ismét visszáhoza ide, még
               volt itt a rakás kenyérből, arra visszá kelletett jőni, amint a török mondja. Annyi
               időt tudom, hogy itt el nem töltök, mint az első úttal és már innét vagy
               mennyországban, vagy Erdélybe kell menni. Az elmúlt holnapnak 26. napján indultunk
               meg, és tegnap érkezénk ide. Azt kérdhetné kéd, hogy mit csináltunk annyi ideig az
               úton? Én magam sem tudom, hanem azt tudom, hogy sokat aluttunk, későn indultunk meg
               mindenkor, és igen idején szállottunk meg. Sok helyt egynehány polturáért a bolgár
               leányokot megtáncoltattuk, de ők soha el nem fáradnak a táncban, mert csak egy helybe
               táncolnak, a lábokot ritkán mozgatják, egykét lépést tesznek előre, meg annyit hátra,
               mind abból áll. De a sok éneket nem kíméllik, mert magok fúják, magok járják. De
               micsoda ének, hogy ugyan a foga csikorog az embernek, mikor hallja, mint mikor a
               vasat reszeli a lakatos. Hanem csak az a különbség van benne, hogy mikor valamely
               szépecske énekelt, annak a szava mégis egy kevessé simábbnak tetszett. Az ő
               cifraságok abban áll, hogy sokféle pénzt rakjanak magokra, hajokot, nyakokot,
               egyszóval mindeneket megrakják a sokféle rézpénzzel és polturával. De még más
               ceremonia is vagyon, mert mikor bémegyen az ember valamely bolgár faluban, valamely
               vénasszony egy rostával eleiben megyen, abban búza vagyon, és marékkal az emberre
               hányja. Kell ugyan valamit neki adni, mert ő sem tartozik elhinteni ajándékon a
               búzáját. A Balkány nagy hegyeit harmadnapig hágván, az Isten szerencsésen ide hozza
               visszá minket az előbbeni régi és szomorú lakóhelyünkre tegnapi napon.
         </p>
         <p>
            Micsodás a világ, és micsoda gorombaság azon kapni, de mégis kapnak. Mi
               haszna már a vezérnek abban, hogy olyan nagy dolgokot cselekedett, ha kitették. Mikor
               történt a’ meg, hogy a török megverte volna a németet? De ő azt a csudát végbenvitte
               (tudom, hogy nem magától), Bellegrádot visszávette, és a töröknek a német ellen való
               dicsőséges hadakozását jó békességgel megkoronázta. Nem érdemlette volna-é a holtig
               való vezérséget? Vagy legalább, hogy egynehány esztendőkig bírja. Annyi nagy
               emlékezetre való dolgok után nem bírhatá másfél esztendeig a vezérséget. Mit
               cselekedett Achmet Nissánsi, hogy helyiben tegyék, ha nem azt, hogy ő már jól tudta
               mindenféle levelekre a császár nevit felírni. Már e’ mint lesz hozzánk, Isten tudja,
               de úgy leszen, amint ő parancsolja. Innét csakhamar Constancinápolyban megyünk, azért
               hogy meglássuk, miben vannak dolgaink. A prussiai király májusnak a végin holt
               meg.
         </p>
         </div>
         <div type="chapter">
         <head>
            181.
         </head>
         <p>
            
               Rodostó, 16. septembris 1750.
            
         </p>
         <p>
            Mely szép dolog ilyen mezei városba lakni, mint a miénk, akkor megyen a
               mezőre az ember, mikor akarja. A nagy kerített városok, mint a tömlöcök olyanok. Most
               a kertekbe enni gyönyörűség, ott a sok gyümölcs, noha nem sokféle, a kertészek
               rosszak, oltani nem tudnak. Körtvély, alma, szilva nincsen, hanem a sok őszibarack, a
               sok két-háromféle dinnye, kivált most az őszi dinnye, mely decemberben is tart. Olyan
               őszi dinnye pedig, mint itt vagyon, nem adatik sohult, az igen hasonlít az ugorkához,
               aminthogy amelyik nem jó, egész ugorka. De ennél a dinnyénél nem lehet kedvesebb
               gyümölcsöt enni; kívül a szemnek nem tetszik, ha megmetszik, még annál inkább, mert a
               belső része tiszta zöld, de ha megkóstolják, gyönyörűséggel esznek belőle, mert olvad
               a leányok szájában, és olyan édes, mintha nádmézbe főzték volna meg. Menjünk már az
               asszony dolgára.
         </p>
         <p>
            A törököknek egy hitágazatja vagyon, tudniillik, hogy csak egy Isten
               vagyon, és hogy Mahumetet az Isten küldötte. Ami pedig a törvénybéli parancsolatot
               illeti, a törökök öt részre osztják: 1. hogy napjában ötször imádkozzanak. 2. hogy a
               ramazánt megböjtöljék. 3. hogy alamizsnát adjanak, és az irgalmasságnak cselekedetit
               kövessék. 4. hogyha lehet, búcsúra elmenjenek Mekkában. 5. hogy semmi
               tisztátalanságot el ne szenvedjenek a testeken. Ezekhez meg más négy parancsolatot
               adnak, de ezek nem szükségesek teljességgel az üdvességre: 1. hogy pénteket megüljék.
               2. hogy környülmetéltessék magokot. 3. hogy bort ne igyanak. 4. hogy disznóhúst ne
               egyenek, se olyan állatot, akinek először a vérit ki nem bocsátották.
         </p>
         <p>
            A törökök tisztelik pénteket, és tartoznak azon a napon a templomba
               menni délbe; az asszonyoknak megengedik, hogy oda ne menjenek, azért hogy a férfiak
               figyelmetesebben imádkozhassanak. A török kereskedő délig ki nem nyitja a boltját
               azon a napon, de sőt még egy áitatos török a keresztyén házában sem menne, amint e’
               velem megtörtént.
         </p>
         <p>
            A közönséges jó vivé a törvénycsinálót arra, hogy a tanítványinak
               megtiltsa a boritalt. Óhjátok magatokot, mondá, a bortól, a kocka, a sakk játékoktól,
               ezeket azért találta fel az ördög, hogy gyűlölséget és veszekedést szerezzen az
               emberek között, hogy őket eltávoztassa az imádságtól, és meggátolja őket, hogy az
               Isten nevét segítségül híják. Minket pedig meg nem gátol, hogy ne adjunk hálákot az
               Úrnak, hogy a pestisnek hírét sem hallottuk ebben az esztendőben. Ne is halljuk.
         </p>
         </div>
         <div type="chapter">
         <head>
            187.
         </head>
         <p>
            
               Rodostó, 17. novembris 1752
            
         </p>
         <p>
            Itt kedves néném, szép idők járnak, az ablakok nyitva vannak, lehet
               tehát most írni a török lakadalomról.
         </p>
         <p>
            A császároknál a házasság nem szokás, hihető, hogy ők abban az ország
               csendességire vigyáznak, de az is hihető, hogy a lakadalmi irtóztató költségeket
               akarják elkerülni. A császár annyi rableányt tarthat, amennyi néki tetszik. Akik
               férfiú gyermekeket hoznak e világra, azokot úgy tekintik, mint császárnékot, és a
               fiok császárok lehetnek idővel.
         </p>
         <p>
            A törökök között kétféle házasság vagyon: a törvény szerént való
               házasság és a bérben való házasság: a harmadik, a rab leánnyal való ágyasság. A
               törvény szerént egy török akármely gazdag legyen, de három vagy négy valóságos
               feleségnél nem vehet többet. A bérben való házasság minden ceremonia nélkül megyen
               véghez, ha nem megalkusznak e leány apjával és anyjával, akik bérbe akarják adni
               leányokot a bíró előtt, aki írásba teszi hogy egy ilyen legény, egy ilyen leányt
               magához akarja venni, hogy feleség helyett legyen. Köteledzi arra magát hogy étellel,
               ruházattal fogja tartani, úgy a tőlle leendő gyermeket is, de olyan formában, hogy
               visszáküldheti az apja házához, amikor néki tetszik, megfizetvén a bért az alku
               szerént. Ami pedig a rab asszonyokot illeti, a törvény szerént a törökök arra
               fordíthatják őket, amire szeretik. A törököknél a gyermekek egyaránt osztoznak
               akármely asszonyoktól valók legyenek. Hanem az a különbség vagyon, hogy a rab asszony
               gyermeke rab lesz valamint az anyja, hogyha az atyja fel nem szabadítja.
         </p>
         <p>
            Amidőn a férfiú hal meg előbb, az asszony kiveszi a néki kötött pénzt;
               ez a valóságos feleséget illeti, mivel a többivel nem gondolnak annyit. A török a
               valóságos feleségit elveszi, akinek fizet, bérben tartja, a rab asszonyát pénzen
               veszi.
         </p>
         <p>
            Egy ember, aki el akar válni a feleségitől, tartozik néki megadni, amit
               néki kötött házasságakor, az elválás a bíró előtt megyen végben, és azután mindenik
               rész szabad.
         </p>
         </div>
         <div type="chapter">
         <head>
            188.
         </head>
         <p>
            
               Rodostó, 22. martii 1753.
            
         </p>
         <p>
            Kedves néném, micsoda régi lakosok vagyunk ebben a városba, tegnap 33
               esztendeje múlt el itt való uralkodó bujdosásunknak. A’ bizonyos, hogy mint a
               negyedrésze, annyi időt nem töltöttem Zágonban. Hát azt megírjam-é, hogy mennyi
               ideje, hogy onnét kiugrattam? A’ nem ártalmas, még hasznos, mert meglátom, micsoda
               nagy háláadással tartozom Isten ő Felségihez, aki olyan hosszas gondviseléssel volt
               hozzám. Annak jól felszámlálva 45 esztendeje vagyon, áldassék Istennek szent neve. De
               térjünk az asszony dolgára.
         </p>
         <p>
            A törökök, azaz az írástudók, a környülmetélést nem tartják
               hitágazatnak, se az Alkorán parancsolatjának, és hogy anélkül is lehet a paradicsomba
               menni. A gyermeket hét esztendős korában szokták környülmetélni. A környülmetélésnek
               napján vendégséget készít a gyermek atyja házánál; a gyermeket pedig felöltöztetik
               mentől cifrábban ha lehet, azután lovon az utcákon hordozzák muzsikaszóval. A
               gyermeknek keziben egy nyíl vagyon, amelynek vasát a szíve felé tartja, meg akarván
               azzal mutatni, hogy készebb azzal inkább a szívét általverni, mintsem a hitet
               megtagadni. A társai, jóakarói nagy örömmel kísérik őtet a templomba, ahol az imán (a
               pap) egy kis oktatás után a hitnek ágazatját mondatja el véle. Azután a borbély a
               kerevetre teszi a gyermeket, két szolga lepedőt tart előtte, a borbély a teste végin
               való bőrt kihúzván és megszorítván kis fogóval, a borotvával elvágja. És az elvágott
               bőrt megmutatja a jelenvalóknak, mondván: az Isten nagy. Azonban pedig a gyermek sír
               és kiált a fájdalomba, és a jelenvalók köszöntik őtet, hogy már ő is a hívők köziben
               vetetett. Azután visszáviszik a gyermeket ceremoniával az atyja házához, ahol
               harmadnapig vagyon a vendégség. Azt jó megtudni, hogy a pap nem ád nevet a
               gyermeknek, hanem az apja születése után a keziben veszi, és felemelvén, az Istennek
               ajánlja, egy kevés sót tészen a szájában, mondván: tessék az Istennek fiam Ibrahim
               (vagy más nevet), hogy az ő szent neve néked mindenkor olyan jóízű legyen, mint ez a
               só, és meg ne engedje néked a földi dolgokot megkóstolni.
         </p>
         <p>
            Minthogy a törökök azt tartják, hogy ami a testet megmocskosítja, a
               lelket is megszennyesítti, és hogy ami egyikét megtisztítja, a másikát is
               megtisztítja, erre való nézve a mosodással készülnek az imádsághoz. (Istenes ember,
               mondja az Alkorán, amidőn az imádsághoz akarsz fogni, mosd meg az orcádot, kezeidet,
               karodot és lábaidot, a házasok, kik együtt hálnak, megferedjenek, hogyha betegek és
               az utozók vizet nem találnak, tiszta porral súrolják meg orcájokot; mivel az Isten
               szereti a tisztaságot, azt is akarja, hogy az őnéki tett könyörgés tekélletes legyen,
               hogy hálákot adjanak néki kegyelmiért, és hogy segítségül híják az ő szent nevét.) E’
               mind szép és jó egyrészint, de másrészint haszontalan való intés, mert szegény
               Mahumet nem kértél a Krisztus nevében, anélkül a kérés meg nem hallgattatik. Én pedig
               annak nevében kérem a néném egészségit. E’ most elég.
         </p>
         </div>
         <div type="chapter">
         <head>
            207.
         </head>
         <p>
            
               Rodostó, 20. decembris 1758.
            
         </p>
         <p>
            Kedves néném, nemcsak mi, hanem az egész emberi nemzet olyan, mint a
               halálra ítéltetett rabok, akik nem tudják, mikor viszik ki a halálra. A mi sorsunk
               éppen olyan. Mennyi urakot, nemesembereket temettünk már el, kit egy, kit más
               esztendőben, úgyannyira, hogy már csak ketten maradtunk volt Zay úrral. Az Isten azt
               is kivevé a bujdosásból 22 octobris. Már most egyedül maradtam a bujdosók közül, és
               nem mondhatom, mint eddig, hogy hadd vigyék ki ezt vagy amazt előre, mert egyedül
               maradván, nekem kell kimennem az áldozatra. A Csáki úr halála után Zay urat tette
               volt a porta a magyarok fejévé, akik ebben az országban vannak a császár protectiója
               alatt. Halála után a portára kellett mennem, hogy hírré adjam halálát. A szokás
               szerént engemet tettek básbuggá, mert azt jó megtudni, hogy akik ebben az országba az
               öreg Rákóczival jöttünk, azok közül csak én maradtam, hanem akik most velem vannak,
               azok újak. Micsodás a világ! Mennyi változáson mentem már által, de az Istennek
               gondviselése mindenkor vélem volt és vagyon mindnyájunkkal. Egész predikációt
               csinálhatnék a siralomnak völgyében lévő változó életünkről, amely változást
               mindaddig próbáljuk, valamég az örömnek hegyére nem megyünk. Vagyon immár egynehány
               napja, hogy ide visszáérkeztem. Mit rendel az Úr ezután felőlem, az ő kezében vagyok,
               hanem azt tudom, hogy a pornak porrá kell lenni, és boldog az, aki nem az Úrnak,
               hanem az Úrba hal meg. Annyi hosszas bujdosásom után kell-é mást kívánnom annál a
               boldogságnál.
         </p>
         <p>
            Az első levelemet, amidőn a nénémnek írtam, huszonhét esztendős voltam,
               eztet pedig hatvankilencedikbe írom; ebből kiveszek 17 esztendőt, a többit
               haszontalan bujdosásba töltöttem. A haszontalant nem kelletett volna mondanom, mert
               az Isten rendelésiben nincsen haszontalanság, mert ő mindent a maga dicsőségire
               rendel. Arra kell tehát vigyáznunk, hogy mi is arra fordítsuk, és úgy minden irántunk
               való rendelése üdvességünkre válik. Ne kívánjunk tehát egyebet az Isten akaratjánál.
               Kérjük az üdvességes életet, a jó halált és az üdvességet, és azután megszűnünk a
               kéréstől, mind a bűntől, mind a bujdosástól, mind a telhetetlen kívánságtól.
               Amen.
         </p>
         </div>
         
      </body>
  </text>
</TEI>
