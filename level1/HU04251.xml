<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU04251" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
  <teiHeader>
      <fileDesc>
         <titleStmt>
            <title>A fogyó hold</title>
            <author>
               <persName>
                  <surname>Herczeg</surname>
                  <forename>Ferenc</forename>
               </persName>
               <date from="1863" to="1954">1863-1954</date>
               <idno type="VIAF">55013830 </idno>
            </author>
            <respStmt>
               <resp>ELTeC conversion</resp>
               <name>
                  Palkó Gábor
                  <ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">28608</measure>
            <measure unit="pages">74</measure>
            <measure unit="vols">1</measure>
         </extent>
         <publicationStmt>
            <p>Published as part of ELTeC and ELTE Novel Corpus</p>
         </publicationStmt>
         <sourceDesc>
            <bibl type="digitalSource">
               <title>
                  A fogyó hold
               </title>
               <date>2006-11-13</date>
               <publisher>Magyar Elektronikus Könyvtárért Egyesület</publisher>
               <ref target="https://mek.oszk.hu/04200/04251/"/>
               <respStmt>
                  <resp>Original Electronic Edition</resp>
                  <name>Vincze László</name>
                  <name>Sápi Sándor</name>
               </respStmt>
            </bibl>
            <bibl type="printSource">
               <title>A fogyó hold</title>
               <author>Herczeg Ferenc</author>
               <pubPlace>Budapest</pubPlace>
               <publisher>Singer és Wolfner</publisher>
               <date>1922</date>
               <ref target="https://mek.oszk.hu/04200/04251/"/>
               <idno></idno>
            </bibl>
            <bibl type="firstEdition">
               <title>A fogyó hold</title>
               <author>Herczeg Ferenc</author>
               <date>1922</date>
            </bibl>
         </sourceDesc>
      </fileDesc>
     <encodingDesc n="eltec-0">
        <p/>
     </encodingDesc>
     <profileDesc>
        <langUsage>
           <language ident="hu">Hungarian</language>
        </langUsage>
     </profileDesc>
     <xenoData>
        <ns1:eltec>
           <ns1:authorGender key="M"/>
           <ns1:size key="short"/>
           <ns1:canonicity key="high"/>
           <ns1:timeSlot key="T5"/>
        </ns1:eltec>
     </xenoData>
     <revisionDesc>
        <change when="2024-04-27"/>
     </revisionDesc>
  </teiHeader>
  <text>
      <body>      
         <div type="chapter">
            <head>
               I.
            </head>
            <p>A föld is megrendül,</p>
            <p> Sok fül hírrel csendül:</p>
            <p> Ha trombitát fujatok.</p>
            <p>Gabriel Princeps Transsylvaniae.</p>
            <p> Esti szürkületben a doboló bástyán bőszülten dübörögni kezdett a nagy rézüst, a
               főkapu boltja alatt a bosnyákok Allah nevét ordították, a porkoláb pedig ünnepélyesen
               hozta a másfélfontos kulcsot, hogy bezárja a vastüskékkel spékelt tölgyfakaput.</p>
            <p>Az utolsó pillanatban még bekéredzett a koppányi várba egy kódorgó hodsa, aki piros
               rojtokkal ékes csacsiján loholt a hosszú töltésen.</p>
            <p>Bebocsátást nyert, mert ismerték, a mókás Idrisz hodsa volt, akit magyarok és törökök
               Igric néven emlegettek.</p>
            <p>A porkoláb ingerkedve tomporán csapta a bikacsökkel, az ujoncok elkezdtek kukorékolni
               és röfögni, azonban a hodsa ma nem volt mókás kedvében, ő csak szaladt a nagyságos úr
               elé és jelentette, hogy ma hajnalban váratlanul Budán termett a janicsárok főagája.
               Mert Igric hodsa volt a bég úr ő nagyságának budai hírhordója.</p>
            <p>A főjanicsár egyenesen Sztambulból jön. Úgy hírlik, meg akarja vizsgálni a tuladunai
               végházakat.</p>
            <p>Seregdeákot hozott magával, hogy rovásra vegyen minden sövénykarót és minden
               zabostarisznyát. De kinzó mestert is hozott, mert fermánja van a hatalmas császártól,
               hogy tetszése szerint jutalmazza és büntesse az embereket.</p>
            <p>Szóval: Sztambulban megint egyszer elhatározták, hogy rendet kell csinálni a
               birodalomban.</p>
            <p>- Nono, láttunk már karón varjut! - mondta a bég úr ő nagysága.</p>
            <p>De a szája széle kicsit elfehéredett.</p>
            <p>Mert a főaga mégis rettenetes hatalmú ember. Olyan hatalmas, hogy mikor a császár
               ellovagol a janicsárok sorfala előtt, akkor a főaga piros szőnyegen ül az első dandár
               előtt.</p>
           
            <p>A dolog annyiban van, hogy valahányszor egy arnauta széltoló vagy egy fanarióta
               pribék fölkapaszkodik a sztambuli uborkafára, tüstént rendet akar teremteni az oszmán
               birodalomban és a rendcsinálást mindenik Budán kezdené. Mert a sztambuliak
               megesküsznek rá, és ezt senki ki nem veri a kemény fejükből, hogy a magyar vilajetek
               kádszámra okádnák az aranyat, hacsak az odavaló urak jobban megszorítanák a
               prést.</p>
            <p>Aki a fényes portáról Budára jön, az persze nem kezdi mindjárt a pénzen, hanem előbb
               a basa és bég urak részegeskedésével példálódzik és a régi oszmán harciasság
               lanyhulását kéri számon. Mert, azt mondják, ez a két dolog fogja megásni a törökség
               sírját. De az ilyenféle beszédnek nincsen semmi fundamentuma.</p>
            <p>Azért, hogy mi magyarok megisszuk a bort, azért mi igazhívő muszlimok vagyunk. Mert
               nem bűnös szándékkal, hanem kényszerűségből isszuk, hiszen tudnivaló dolog, hogy a
               magyar vilajetekben a sok mocsár miatt igen vastag a levegő és a háromnapos
               hideglelést csak az kerülheti el, aki rászánja magát a borivásra. Holmi sorbettel,
               mézes fittyfenével nem lehet élni ilyen veszedelmes országban.</p>
            <p>Ami azonban az oszmán vitézséget illeti, azt jobb lesz nem hánytorgatni. A sztambuli
               urak persze még mindig Mohácsnál tartanak. A mohácsi dicsőséges csata után valóban
               olyan puha volt Magyarország, mint a kása, föl lehetett volna kanalazni az egészet
               Bécsig és a lengyel gyepüig, de akkoriban ezt elmulasztották és most már megkéstek
               vele.</p>
            <p>Azóta elmúlt vagy két emberöltő és hogy, hogy nem, a magyarság megint megkeményedett
               és aki belekap, annak kitörik a foga. Vagy nem tudnák talán az urak, hogy
               Magyarországon ma minden omladék zsiványtanya kiostromlásához százezer katona
               kell?</p>
            <p>A dicsőséges Szolimán császár nem akarta ezt elhinni és a nagy szive meg is szakadt
               bánatában, mikor gyönyörű seregei nyomorultul ott pusztultak a vérszopó Zrinyi
               békanyálas árkaiban.</p>
            <p>Hiszen Drégely-Palánknál is győztünk, de erről inkább ne beszéljünk, mert lesülne a
               pofánkról a bőr.</p>
            <p>És mi volt Egerben? Achmed vezér és Ali basa tenger népe nem tudott elbánni a
               szemérmetlen Dobó maréknyi martalóccsapatával. Mink éppen Budán voltunk, mikor a
               megvert janicsárok visszajöttek Eger alól, első furiájukban kifosztották a budai
               zsidóboltokat, annyira szégyelték, hogy őket, a győzhetetlen oszmán hadsereg
               virágját, asszonyok verték le az egri sövényekről.</p>
            <p>Én azt mondom: ha a hatalmas császárnak nincs tízszer százezer felesleges katonája,
               akkor ugyan hozzá se kezdjünk Maradék-Magyarország meghódításához, mert ma már úgy
               állunk, hogy a határon túl egyik végház a másikat éri, csupa sátánfészek, ahol a
               pokol kiéhezett söpredéke tanyázik, azok egy pohár ecetes vinkóért meg egy darab
               rohadt posztóért - egyéb zsoldot ugyan nem fizet nekik a bécsi király! - minden éjjel
               nyeregben ülnek és hordószámra ontják a vért.</p>
            <p>Erőhatalommal itt már nem lehet semmire se menni, hanem okosan meg kell várni, míg
               magától beérik a termés. Mert biztosan be fog érni. A magyarok előbb-utóbb csak
               észretérnek, belátják, hogy az ég nagy jót tett velük, midőn a hatalmas császárt
               rendelte törvényes urokul, és akkor önként meghódol az egész ország.</p>
            <p>Hiszen a parasztság ellen ma se lehet kifogásunk, az a jámbor nép a török császárhoz
               szit és hallani sem akar holmi magyar királyságról. Az uri rend azonban fölötte
               elvadult, egy idő óta valami hősies bolondság szállotta meg, azóta nagyra vannak a
               magyar voltukkal, csak rabláson és gyilkoláson jár az eszük és azt hiszik, nincs is
               derekabb dolog a csillagok alatt, mint ha egy széllel bélelt lantpengető énekbe szedi
               az ember nevét...</p>
            <p>...Ilyen gondolatok bugyborékoltak a koppányi bég úr agyában, midőn a kapubástya
               futóbabos szakállszárítója alatt csendesen iszogatta a dörgicseit, amellyel a
               háromnapos hideglelés ellen szokott védekezni.</p>
            <p>Ő nagysága igen kövér uri ember volt. Bár az apja ura Ázsiából jött, magát Lippay
               Farkas bégnek hívták.</p>
            <p>Lippa egykilenced része néki apai jussa volt és Magyarországon az a szokás, hogy az
               urak a birtokukról nevezik magukat.</p>
           
            <p>Reggelre megjött a janicsár.</p>
            <p>Olyan félelmetes, vad külsejű vitéz volt, hogy Igric hodsa csacsija, amely a
               várárokban legelészett, megbokrosodott tőle és ijedtében körülröfölte az egész
               várat.</p>
            <p>Vagy harmadfél singes óriás volt, a többi ember a válláig sem ért. Hatalmas bajusza
               volt, mintha hollót nyelt volna és az orralikán át lógatná ki a fekete két szárnyát.
               A tekintete kegyetlen volt, mint az oroszláné és senki sem mert vele farkasszemet
               nézni.</p>
            <p>A bég és a földesurak hajlongva fogadták a főkapu alatt. Rosszul tették és a főaga
               indulatosan föl is kapta a fejét.</p>
            <p>- Ki mondta nektek, hogy én ma ideérkezem?</p>
            <p>- Egy jámbor hodsa hozta a kedves hírt, - hebegte a kövér bég.</p>
            <p>- Ez az ország teli van kémekkel!</p>
            <p>A janicsár oroszlánszeme körbe cikázott, aztán megakadt Igric hodsán, aki mosolyogva
               és kissé sápadtan bókolt feléje.</p>
            <p>- Te voltál? Ötven botot a talpadra, - ez a kéretlen fullajtár fizetsége!</p>
            <p>Egy cigányképű vénasszony röpdösött körülöttük, egész falka maszatos gyerekkel - a
               hodsa édesanyja és kis testvérei - a csatlósok elzavarták a sivalkodó hadat és
               kiadták a hodsának, ami neki kijárt.</p>
            <p>A főaga először is a mecsetbe vonult, ott arcraborult és olyan buzgón tisztelte az
               Istent, hogy szinte már sok is volt egy janicsártól.</p>
            <p>- Ez nagyvezér akar lenni! - gondolta magában Lippay bég.</p>
            <p>Azután sorra járták a bástyákat, a szuszékokat és hombárokat, a janicsár mindenütt
               elől, mennydörögve és tüzet hányva.</p>
            <p>Még a bástyatömlöcbe is le kellett szállaniok, hátha ott is akadna valami megtorolni
               való visszaélés. A tömlöcben néhány magyar rab ásítozott, némelyik friss sebkötést
               viselt.</p>
            <p>- Honnan kerültek a hitetlen kutyák? - kérdezte a janicsár. - Hiszen nálatok most
               béke van?</p>
            <p>- Nálunk soha sincs béke. A háborús és a békés állapot közt csak annyi a különbség,
               hogy háborúban ágyuval törik a palánkot, békében pedig hágólétrával másszák meg. Arra
               igen ügyelnek, hogy ágyut ne süssenek el béke idejében, de a kardjukat meg a
               kopjájukat ugyan soha sem pihentetik.</p>
            <p>- Vonasd karóba az ebeket, akkor majd elmegyen kedvük a hitszegéstől!</p>
            <p>A bég úr a szakállát simogatta.</p>
            <p>- Bajos volna, odaát is vannak feles számmal török rabok és az embernyúzáshoz a
               magyarok is jól értenek.</p>
            <p>A kövér bég most már sejtette, hogy ki fia a vendége. Ez még afféle skipetár vad
               tulok, akinek piros posztó minden keresztény. Azt hiszi, megbocsáthatatlan hanyagság
               tőle, ha egy nap nem kólint fejbe egy-két ebhitűt.</p>
            <p>Koppány vára persze nem volt kőház, hanem csak magyar módon tapasztott sövényvár, két
               sor tölgyfapalánk, közbül vert vályogfal.</p>
            <p>- Egy rendes kőbástyát nem láttam még ezen a vidéken - mordult föl a janicsár.</p>
            <p>- A palánk olcsóbb - magyarázta Lippay bég. - Annyiba kerül csak, mint a fa ára;
               ráhajtjuk a jobbágyságot és az megépíti. Míg dolgoznak, naponta két tál étel és egy
               pint bor jár minden embernek...</p>
            <p>A pint bornál vészesen megvillant az aga oroszlánszeme, - a bég tehát sietve
               hozzátette:</p>
            <p>- Próbáltuk már bor nélkül is, de akkor rosszul sikerült a vár. A vályogvetők tudnak
               valami titkos huncutságot, attól első télen szétfagy a fal.</p>
            <p>A janicsár a kardja tokjával megdöfött egy óriás gerendát és ekkor - óh, csodák
               csodája! - a rézhüvely félarasznyira beleszaladt a tölgyfába.</p>
            <p>- Hiszen ez elrothadt! - kiáltotta diadalmas haraggal.</p>
            <p>- Az egész vár igen rothadt már, - hagyta rá nyugodtan Lippay bég, - nem csuda,
               negyven évvel ezelőtt épült.</p>
            <p>- Akkor ez már nem is erősség!</p>
            <p>- Erősség, mert az ágyúzást jobban állja, mint a hatalmas császár akármelyik
               sziklavára. A vályogfal úgy bekapja a golyóbist, mint a kutya a legyet. Mi nem is
               félünk ostromló hadseregektől, csak az éjjeli gyújtogatóktól. Mert ha valami kóborló
               zsivány tüzet vet a sövénybe, akkor benn égünk, mint az egerek a szalmaasztagban.
               Azért nyári szárazság idején, ha szeles éjszaka van, a legénység reggelig künn hasal
               a palánk tetején, vizesrocskával és fecskendővel a keze ügyében. Ha beáll az őszi
               esőzés, akkor már könnyebb a katonai szolgálat.</p>
            <p>- És mért nem cserélteted ki legalább a rohadt gerendákat? - kérdezte szigorúan a
               főaga.</p>
            <p>- Nincs hozzávaló tölgyfám. Kértem már Tótországból, de máig se küldték még. Most
               alkudozásban vagyok a veszprémi (a bég így mondta: böszpörémi) magyarokkal, nemsokára
               talán vágathatok a Bakonyban.</p>
            <p>- Mi az? A magyarok fát adnak neked a várépítéshez? - hitetlenkedett a janicsár
               úr.</p>
            <p>- Pénzért hogyne adnának? - válaszolt a bég, aki ezt igen rendjében való dolognak
               találta.</p>
            <p>Ebéd után kimentek a Balatonra, a janicsár látni akarta az őrházakat. Nádasok közt
               lovagoltak, fullasztó melegben, millió vérszomjas szunyoggal viaskodva. Végül valami
               fura alkotmányhoz értek: magas falábakon álló duc volt.</p>
            <p>- Ez egy góré - magyarázta Lippay bég.</p>
            <p>A janicsár fölmászott, de a négy ember helyett, akinek ott őrködnie kellett volna,
               csak kettőt talált, az is asszonyember volt. Az egyik a gyerekét szoptatta, a másik
               font.</p>
            <p>- Ti mit csináltok itt? - rivallt rájuk az aga.</p>
            <p>- Őrségen vagyunk, kérem szépen.</p>
            <p>- A férjeiket helyettesítik - magyarázta a bég.</p>
            <p>A férjek halászni voltak. Összeálltak a tihanyi magyarokkal és közös erővel
               elrekeszelték a boglári berket. A góréból lehet is őket látni, libasorban apró
               meztelen emberek gázolnak a vízben, az innensők a miéink, azok túl meg a
               magyarok.</p>
            <p>A janicsár abban reménykedett, hogy most hazugságon érte a kövér béget.</p>
            <p>- Te azt mondtad nekem, hogy itt nem tartják a békét. Pedig azok ott ugyancsak
               békésen vannak együtt.</p>
            <p>Lippay ő nagysága azonban megmagyarázta a dolgot.</p>
            <p>- A mezei munka - mezei munkának nevezik itt a verekedést - csak tavasszal és ősszel
               folyik. Nyáron nem lehet, mert akkor az emberek aratni mennek és az nekik mindennél
               fontosabb. De a sok szunyog és légy miatt sem lehet.</p>
            <p>A góréban egy kis tarack pompázott.</p>
            <p>- Meg kell adni a lármajelt, - parancsolta a janicsár, - látni akarom, meddig tart,
               míg a halászó gazemberek hazacihelődnek!</p>
            <p>A tarackot azonban nem lehetett elsütni, egy vidám madárcsalád fészkelt a
               torkában.</p>
            <p>Ezzel aztán végleg kitört a járomszeg!</p>
            <p>- A te törökjeid nem muszlimok, a te katonáid nem férfiak, a te várad vályogól, te
               magad pedig nem vagy bég! - mordult föl a főaga.</p>
            <p>- Hogy mi vagyok én és mik az én jámbor embereim, azt csak a nagy Isten tudja! -
               sóhajtott fel megadással Lippay bég.</p>
            <p>De most már sejtette, az ő szép uraságának befellegzett.</p>
           
            <p>Másnap reggel tova vonult a veszedelem. A janicsár a pécsieket és a szigetváriakat
               ment nyomorgatni.</p>
            <p>- Visszajövök! - mondta fenyegetően, midőn nyeregbe ült a konak ajtajában.</p>
            <p>Előtte lófarkot és fehér zászlót vittek, mögötte rangjához illően négy vezetéklovat
               hoztak, azután tíz trombitás jött, aki teli pofával fújta a janicsárok riadóját, őket
               a Budáról jött szpáhik lovaskísérete követte. A menetet a főaga inasai és deákja
               rekesztették be. Sereghajtó az oláh hóhér volt.</p>
            <p>Mikor a menet kivonult a főkapun, szegény Igric hodsa éppen ott ült az árok szélén és
               a pirosra dagadt talpát áztatta. Két szelid darumadár állott mellette és komoly
               érdeklődéssel nézte, mit művel.</p>
            <p>A fiatalok meglátták a hodsát és sületlenségeket kiáltottak feléje:</p>
            <p>- Urak a hodsák! Fölöstökömre: medve talpa céklalével... - Szép magyar viselet a
               piros csizma! - Hej, piros a rózsám orcája! - Nagyságod nyers ürühússal szokott
               rákászni? - A hodsa átgázolt a Veres-tengeren...</p>
            <p>A seregdeák megállította a szürkéjét és enyhe feddés hangján mondotta:</p>
            <p>- Azért olyan piros, mert mogyorófával méltóztattad keféltetni. Próbáld meg
               nyirfával, attól visszafehéredik!</p>
            <p>A hodsa ekkor föltekintett és kemény hangon mondta:</p>
            <p>- Az ötven botot én visszaverem a főagán. - Jézus engem úgy segéljen!</p>
            <p>A bolondos hodsa a Jézust emlegette! Ezen a fura dolgon a deák és az inasok ugy
               elkezdtek röhögni, hogy majd lefordultak a lovukról.</p>
            <p>Csak a hóhér nem nevetett, ő épp olyan komoran és kevélyen tekintett bele a kék nyári
               égbe, mint amott elől a főjanicsár.</p>
           
         </div>
         <div type="chapter">
            <head>
               II.
            </head>
            <p>Óh kék égen járó fénlő csillagoddal, </p>
            <p> Édes magyar vérem, mely gyászra fordultál!</p>
            <p>Gróf Zerényi keserves haláláról való ének.</p>
            <p> Ezek után minden igazhitű, sőt minden ebhitű ember is természetesnek fogja találni,
               hogy a bég úr őnagysága még aznap csapra verette borospincéjének féltett kincsét, a
               hatvanhármas badacsonyit. Mindig valami kiváló alkalomra tartogatta, de most már
               attól félt, ha holnapig vár vele, akkor más valaki issza meg.</p>
            <p>Magában azonban nem tudott inni, azért fölrendelte a bástyabörtönből két uri rabját,
               Molnár Pált és Boráros Miskát.</p>
            <p>A pölöskei kastélyból való ifjú huszárvajdák voltak, inkább suhancok még, mint
               férfiak. Tavaly, egy zivataros éjszakán általjöttek a Balatonon, hogy a bég úr lovai
               iránt érdeklődjenek, de rajtavesztettek.</p>
            <p>Igen derekasan védték a bőrüket, különösen Molnár Pált volt nehéz elnyomni.</p>
            <p>Ennek a fiúnak, bár alig volt több husz évesnél, hire volt a végeken, mert tavaly
               télen bajvívásban fejüket vette az endrédi és a marcali agáknak. Őnagysága ezért
               jeles vitézként becsülte és 3000 forintban szabta meg a sarcát.</p>
            <p>A másik, Boráros Miska, deákból lett vitézzé. A törökök jobban féltek a tollától,
               mint a szablyájától, mert téli pihenőkor csufolódó leveleket szokott nékik irogatni.
               Jól tudott törökül és mivel az ilyen rabot szivesen vásárolja a konstancinápolyi
               magyar kancellária: a bég úr az ő sarcát is háromezer forintra verte föl. A fiuk
               nevettek akkoriban: ki az ördög fog az ő árva fejükért ennyi tenger pénzt adni? Az
               atyafiságuk koldusszegény, gazdag patrónusuk sohasem volt, a bécsi király pedig, ha
               kérő levelet küldenek neki, a leghíresebb kapitányai rabváltására sem ad többet
               nyolc-tiz forintnál.</p>
            <p>Legföljebb abban lehetne reménykedni, hogy a végházbeli kenyeres pajtásoknak kedvez a
               szerencse és elkapdosnak valami főtörököt, akivel aztán kicserélhetnék a két fiut; de
               a pölöskeieknek mostanában hátat mutatott Fortuna asszony, ölni ugyan elég szépen
               öltek a törökben, de rabot egész esztendőben alig szereztek.</p>
            <p>A bég úr nagyon sajnálta az ifjakat.</p>
            <p>- Nem kár, hogy szép napjaitok börtönben rohadnak?</p>
            <p>Maga biztatta őket, írjanak kérő leveleket a püspököknek és a magyar főuraknak. Jól
               meg kell nyomni a tollat, írni kell a kegyetlen kinokról, miket a pogány rabságban
               szenvednek, hátha mégis megesik rajtuk az urak szive. De bizony a levelekre sehonnan
               sem jött válasz.</p>
            <p>- Pogányok a ti véreitek, hogy nem gondolnak veletek! - mérgelődött a bég.</p>
            <p>Ma aztán ujat gondolt ki ő nagysága.</p>
            <p>- Molnár Palkó, én téged hitre haza bocsájtalak. Ha Miska deák kezességet vállal
               érted, akkor negyven napra elmehetsz, talán mégis össze tudod koldulni a sarcot.</p>
            <p>- Megpróbálhatom, - vélte Molnár.</p>
            <p>- És mivel legyek kezes? - kérdezte Boráros.</p>
            <p>- A harminckét fogaddal, fiam - szólt nyájasan a bég.</p>
            <p>Ez azt jelenti: ha Molnár Palkó nem jelentkezik a határnapra, akkor a bég úr
               kiszedeti Boráros Miska fogait. Ennek ez a rendje.</p>
            <p>- Vállalom a kezességet! - szólt nevetve az ifjú, miközben kimutatta mind a
               harminckét hófehér, erős fogát.</p>
           
            <p>A nagyságos bég egy korsó badacsonyit köszöntött Palkóra.</p>
            <p>- Igyál fiam, ez a bor lehűti a veséket. Ki fia is vagy te tulajdonképpen?</p>
            <p>- Apámuram nemes molnármester volt Vázsonyban.</p>
            <p>- Vázsony valamikor a kegyetlen Kinizsi Pál kastélya volt.</p>
            <p>Ekkor beleszólt Boráros Miska:</p>
            <p>- Ugy tartják, a vázsonyi nemes molnárok Kinizsi vérei.</p>
            <p>- Hogyan lehetne az? - csudálkozott a bég. - Hiszen Kinizsinek, hál' Istennek, nem
               maradtak gyerekei?</p>
            <p>- A kastélyban nem, - magyarázta Miska - de a malomban igenis maradtak. Az ének
               mondja: ha Kinizsi elunta magát a gőgös Benigna mellett, akkor lement a malomba, a
               világszép molnárnéhoz.</p>
            <p>A bég figyelmesen nézte Molnár Palkó arcát.</p>
            <p>- Maradt valami örökséged Kinizsi ükapád után?</p>
            <p>- Csak ennyi - szólt Palkó és a tenyerével lenyult az asztal alá és a husz embernek
               való hatalmas tölgyfabutort tálastul, kannástul, gyertyástul könnyedén fölemelte a
               levegőbe.</p>
            <p>(A bégné asszonyom keresztény leány volt és mivel nem akart a földről enni, magyar
               asztalokkal és székekkel rakta meg a koppányi palotát.)</p>
            <p>A nevezetes az volt, hogy az ifjuból nem lehetett kinézni ezt a bivalyerőt, mert
               karcsú, sugártermetű, inkább kissé leányképű legény volt.</p>
            <p>- Különös dolog ez - elmélkedett a bég. - A Kinizsi vére a malomból került ki és
               visszatért megint a malomba. A vázsonyi nagy tölgyfa elkorhadt és a fattyuhajtásai
               ott tengődnek a vár tövében.</p>
            <p>- Nem ilyen az egész magyarság sorsa? - kérdezte Boráros Miska.</p>
            <p>A badacsonyitól lassankint kitüzesedett a szoba levegője. Palkót hallgataggá tette az
               ital, annál hangosabb lett a másik kettő.</p>
            <p>- Szép ország volna Magyarország, - kiáltotta a bég, - csak Nádasdyak meg Batthyányak
               ne volnának benne!</p>
            <p>- Mi baja nagyságodnak az urakkal?</p>
            <p>- Nádasdy Ferkó, a sátán hadnagya, akit fekete bégnek szoktak nevezni, a mult héten
               fölégette a hámori kastélyomat és levágta hetven jó emberemet. Az átkozott Batthyány
               ugyanakkor elhajtotta a gulyámat. Egy bojtárgyereket se hagyott belőle! Bár a
               Forgáchok és a Pálffyak se jobbak, csakhogy ők nem engem, hanem inkább a kegyelmes
               basát nyomorgatják...</p>
            <p>A két Pálffy, a komáromi meg a palotai, majd minden éjjel ott száguldoznak Buda alatt
               és amit künn érnek, azt elkapdossák, vagy kardélre hányják.</p>
            <p>- És Zrinyi uram?</p>
            <p>- Az ecetes gyomrú Zrinyi Györgyről ne beszéljünk, mert még a badacsonyi is
               megsavanyodik, ha rá gondolok. De hát való az, hogy nemes urak ilyen
               haramiamesterségen élnek?</p>
            <p>Boráros Miska kajánul röhögött.</p>
            <p>- Ha magyar királyunk volna Budán, akkor az urak nem száguldoznának künn esőben,
               szélvészben, hanem a meleg palotájukban ülnének. Mert a magyar király a pánt, mely
               együtt tartja a nemességet. De a nagyságos török urak darabokra törték a királyságot,
               az elszabadult szilánkok most szanaszét röpdösnek és olykor fejbe kólintanak
               valakit.</p>
            <p>- Legyen eszed, Boráros Miska! Nem volna jobb néktek is, ha békésen meg tudnánk
               egyezni?</p>
            <p>Hanem Boráros Miskának nem volt esze: már nagyon részeg volt.</p>
            <p>- Amig miénk volt az uraság az országban, addig a békét óhajtottuk és nagyságtok a
               háborut. Most a nagyságos török urak igen békések lettek és mink kiáltjuk a
               háborut.</p>
            <p>- Mit értek vele, hogy a némettel szövetkeztek? A törökben több az emberség, mint a
               németben!</p>
            <p>Boráros a két öklével verte az asztalt.</p>
            <p>- A némettel és az ördöggel és mindenkivel kell szövetkeznünk nagyságtok ellen! Mert
               mi addig élünk, amig harcban vagyunk a hódítóval és akkor halunk meg, ha megbékülünk
               vele.</p>
            <p>- Hát komolyan hiszed, hogy mi valaha is odaadjuk nektek Budát?</p>
            <p>- Hiszem az Istent és hiszem, lesz olyan idő, mikor a magyar ifjuság csak a
               krónikából tudja meg, hogy Buda valaha török volt!</p>
            <p>Ő nagysága Boráros Miska hóbortos jövendőmondásától úgy elkezdett hahotázni, hogy
               szinte rengett belé a ház.</p>
            <p>- Nevessen nagyságod, - szólt a deák, - nevessen, de ha jó orra van nagyságodnak,
               akkor meg kell érezze a magyar kikelet szagát. Ma még hó és jég borítja az országot,
               de a levegőnek már tavaszi szaga van.</p>
            <p>A bég úr, hogy ne kelljen hallgatnia Miska fecsegését, felhozatta a trombitásokat -
               éppen tizenketten voltak - a deák háta mögé állította őket és úgy muzsikáltatott
               magának.</p>
            <p>Boráros azonban túlordította a trombitákat, mondván:</p>
            <p>- A magyar kikeletnek vérszaga van!</p>
            <p>Ő nagysága úgy találta, hogy a muzsikának nincs kellő magja és felhordatta a
               bástyáról a nagy rézdobokat is.</p>
            <p>A harcias zenétől vitézi kedve támadt Lippay uramnak. Ledobta dolmányát, kövér, fehér
               karján felgyűrte az ingét és birkózni akart Molnár Palkóval, akit most már csak
               Kinizsi Palkónak nevezett.</p>
            <p>Palkó azonban nem állott kötélnek, attól félt, ha földre fekteti ő nagyságát, akkor
               vízbe esik a szabadsága. Mert ő a hidegfejű magyarok közé tartozott.</p>
            <p>A bég aztán egyszerre csak kizavarta a muzsikusokat.</p>
            <p>- Fiaim, - kérdezte a két rabtól, - tudtok-e hallgatni? Mert akkor én most olyat
               mutatok nektek, amit a hetedik öregapátok se látott. Beviszlek a háremembe!</p>
            <p>Tisztességes török ember ilyet a világ teremtése óta sem tett még. Úgy látszik
               azonban a bor ördöge végleg megzavarta ő nagysága elméjét. Most fog csak kisülni,
               milyen bölcs ember volt Mohamed próféta, hogy eltiltotta híveit a
               részegeskedéstől!</p>
            <p>Hosszu, homályos folyosón tapogatták magukat végig. A két ifjú legénynek erősen
               kalapált a szíve... Mit fognak látni? Jószagú selyemfészket, pókháló köntösbe
               öltöztetett georgiai nőket, vérforraló táncban ringó ifjú testeket...</p>
            <p>Az ajtó megnyílt előttük.</p>
            <p>Fehérfalu szobába léptek. A bubos kemence mellett imazsámoly, a falon nagy
               feszület... Öt-hat magyar cselédleány ül apró zsámolyokon, mindegyiknek kezében
               guzsaly és orsó... A karosszékben idősebb, szigorú képü asszonyság, magyar főkötővel
               a tisztes fején... Könyv van a kezében, abból olvas a leányoknak, kenetes, kissé
               éneklő hangon. A könyv a magyar lutheránusok evangéliuma...</p>
            <p>A bég felesége magyar volt, a kölesdi Farkasok közül való leány, aki lakodalma napján
               irást kapott az urától, amelyben az egynejüségre kötelezte magát.</p>
            <p>Ujabban sok prédikátor fordult meg a koppányi konakban, és a bégné, aki tüzes
               lutherána volt, maga is nagy buzgósággal oktatta udvari leányait az uj tanitásra.</p>
            <p>- Ez az én háremem! - mondta röhögve a bég.</p>
            <p>A nagyasszony pedig letette könyvét, fölállott és mérgesen kiáltotta:</p>
            <p>- Most már elég volt a részegeskedésből, most már menjen aludni ti kegyelmetek!</p>
            <p>És az urak aludni mentek. A bég a szőnyeges hálószobába, az ifjú vitézek a
               bástyatömlöcbe.</p>
           
            <p>A nagy ivás után másnap este kibocsátották Molnár Palkót a palánkból. Éjjel kelt
               útra, mert Szent Iván hónapjában tüzes szekéren immár megjött a kánikula.</p>
            <p>A bég úr kovácsa előbb még bilincset vert a bokájára. A rabságban nem hordott vasat,
               de a hitre kibocsátott vitéznek ez alkalmas viselet, már csak azért is, mert
               könyörületre indítja a jó emberek szívét és mert jó védelem a szabad hajdúk és egyéb
               utonállók ellenében. Végbeli törvény, amit magyarok és törökök is tartanak, hogy a
               sarc után járó rabot senki se nyomorgassa.</p>
            <p>De a bég úr maga vitézi kezével kolduló levelet is írt Molnárnak, nehogy bárki is
               összetévessze azokkal a mihaszna kéregetőkkel, akik, bár sohasem voltak török
               rabságban, minden igazság nélkül talpig vasban járnak és ott siránkoznak minden
               templom küszöbén.</p>
            <p>A vár külső korlátjánál a rab összetalálkozott Igric hodsával. A hodsa éppen
               elbúcsúzkodott édesanyjától és szerelmetes testvérkéitől és a csacsijára készült
               ülni.</p>
            <p>- Hová mégy, Molnár vajda? - kérdezte Igric.</p>
            <p>- A pölöskei pajtásaimhoz igyekszem. Sarc után járok. Hát te?</p>
            <p>- Én a szentgyörgyi vásárra mennék, ott találkozásom van egynéhány komáromi vitéz
               barátommal.</p>
            <p>Hogy a hodsának jóbarátjai vannak a komáromi törökölők között, az ugyan kész nevetség
               volt.</p>
            <p>- Szentgyörgyig együtt utazhatunk, - inditványozta a hodsa, - bátran lépést tarthatsz
               Janicsárral, ő szereti a nyugodalmas utazást.</p>
            <p>(Tegnap óta Janicsár lett a szamár neve.)</p>
            <p>- Nem bánom, - hagyta rá Palkó.</p>
            <p>A rab hamar kitapasztalta, hogy Igric úgy ismeri a járást a mocsarak közt, akár a
               nádi róka. Piros hajnalig nem is volt senkivel találkozásuk.</p>
            <p>Bajuk csak a tenger sok szunyoggal volt. A nádszálakat vörös prém ülte körül, ha
               meghorzsolta a csacsi, akkor lehámlott a prém és sok ezer szunyoggá változott, amely
               örvendező zümmögéssel csapott neki az utasoknak.</p>
            <p>Napfölkeltekor lepihentek egy topolyfa alá. A hodsa sózott halat, egy tucat keményre
               főtt tojást és karnyi hosszú hurkát vőn ki a tarisznyájából.</p>
            <p>- Egyél vajda, - mondta. - A hurkában vagdalt borjúmáj van.</p>
            <p>De bíz az disznóhurka volt.</p>
            <p>Azután megkínálta vendégét a nagy fapalackjából. Muskotálybor volt benne.</p>
            <p>- A ragyogóját, de jó bort isznak a szent hodsák! - tört ki a rabból a
               csudálkozás.</p>
            <p>- Engem a főtisztelendő seik ül iszlám fölmentett a vízivás alól, - mondta hideg
               nyugalommal Igric.</p>
            <p>- Holnapra is kellene hagyni az elemózsiából, - vélekedett az óvatos katona.</p>
            <p>A hodsa azonban kétfelé szegte a nagy hurkát.</p>
            <p>- Ne legyen gondod a holnapra, oh kisded hitű gyaur, mert amig igaz muszlimok közt
               járunk, addig mi bőségben fogunk élni.</p>
            <p>A huszár nem is okoskodott többet és ketten az utolsó morzsáig és az utolsó csöppig
               megettek és megittak mindent, ami a tarisznyában és a palackban volt.</p>
            <p>Miután lelkiismeretesen elvégezték, elaludtak a fa árnyékában.</p>
           
            <p>A végbeli embernek éber az álma. Valami fura nesz riasztotta föl a rabot: messziről
               kellemetes hangzavar hallatszott, édes cincogás és csipogás, zagyva kelepelés és
               gyöngyöző kacagás.</p>
            <p>Palkó megbökte a pajtását, aki nyitott szájjal horkolt mellette. Hallod ezt, szent
               ember?</p>
            <p>Vigyázva megindultak a hang irányában. Ólálkodva, villogó szemmel kúsztak a nádasban,
               mint a vadászó farkaspár.</p>
            <p>Most meglapultak a gyöpös tisztás szélén... Százéves nagy nyárfák árnyékában hangos
               és tarka tábor volt együtt. Negyvenen, ötvenen lehettek, csupa fiatal fehérnép, ember
               egy sem volt köztük.</p>
            <p>Formás, mosolygó képű leányok voltak, de úgy kicifrázták, fölpántlikázták magukat,
               mintha nem is asszonyemberek, hanem pogány bálványképek volnának.</p>
            <p>Ki virító színű selyemköntösben járt, ki koronának formált fényes pártát viselt, de
               volt köztük olyan is, akinek szabadon lengett a hajsörénye és minden ruhája a
               virágosra kivarrt inge volt.</p>
            <p>Néhányan a tűz körül térdepeltek és sütőnyársat forgattak, a legtöbben azonban a fák
               alatt kifeszített tarka árnyékvető ponyvák alatt heverésztek és hegedűt pengettek
               vagy csörgődobot verdestek, egypáran pedig dalolva összekapaszkodtak és bolondos
               táncot jártak.</p>
            <p>Volt egy hadnagyuk is, vöröshajú, szilaj szép némber, az parancsolgatott a
               többinek.</p>
            <p>- Pajkos lyányok! - kiáltotta örvendezve a hodsa.</p>
            <p>És azzal szétterjesztette a karját, mint a gyermek, mikor a bárányt űzi és szaladt a
               nyárfák alá, átnyalábolta a leányok hadnagyát és már vitte is táncolni.</p>
            <p>A nők ugyan nem voltak ijedősek és jókedvű sipitozással köszöntötték a szent embert.
               Az pedig egészen megfeledkezett róla, hogy a janicsár mogyorófával keféltette a
               talpát és úgy rúgta a gyöpöt, hogy a két papucsa a füle körül röpdösött.</p>
            <p>Pokoli hőség lett, de azért nem hagyta volna abba a táncot, ha az egyik leány egy
               barna-pirosra sült birkacombbal nem pofozgatja gyengén az arcát, attól megjött az
               éhsége és leült velük ebédelni.</p>
            <p>A pajkos leányok Kecskemétről jöttek, ahonnan a polgárság jóerkölcseit féltő
               elüljáróság kitiltotta őket. Mivel mindenütt tovább zavarták őket, mint a vetésre
               járó tarka madársereget, tehát táncolva átvonultak a Duna-Tisza közén, énekelve
               átkeltek a nagy folyóvizen és most ők is a szentgyörgyi sokadalomba igyekeztek.</p>
            <p>Boruk, húsuk volt még bőven és szívesen vendégelték a két ifjú embert, akik közül
               egyik azért tetszett nekik, mert igen vidám volt, másik pedig azért, mert nagyon
               komoly volt.</p>
            <p>Az Igric vaskos mókáin a könnyezésig kacagtak és örömükben fölvirágozták a hodsát is,
               meg a szamarát is.</p>
            <p>Midőn Molnár Palkó mélyen zengő orgonahangján eldalolta nekik Balassa Bálint úr egyik
               bús virágénekét, áhitatos csendben hallgatták. Sokuknak könnyes lett a szemük és nem
               egy volt köztük, hej, nem egy, aki a lelkét is odaadta volna a szép rab
               huszárért.</p>
            <p>Akkoriban minden magyar leánynak, akár jámbor, akár pajkos volt, a végbeli vitézekért
               dobogott a szíve. És ez a szilaj leányfalka is a széttört magyarság egyik
               elszabadultan kóválygó törmeléke volt.</p>
            <p>Napestig tartott a mulatozás. Ekkor a leányok hadnagya csendet parancsolt és az éren
               túl kanyargó utat kezdte vigyázni.</p>
            <p>A távoli jegenyefák mögött aranyfényű porfelhő gomolygott a lehanyatló nap felé; a
               felhőből szakadatlan búgás és mormolás hallatszott, mintha a medréből szabadult Duna
               árja közelednék.</p>
            <p>- Jönnek a kecskeméti tőzsérek! - kiáltja a leányok hadnagya. - Most vége a
               mulatságnak, gondoljatok a holnapra!</p>
            <p>Az utasok a csacsijukkal sietve a nádasba vették magukat; a kecskemétiekkel jobb lesz
               nem találkozniok. A leányok különben sem törődtek már velük, hanem csapatosan
               leszaladtak az ér partjára.</p>
            <p>A bömbölés félelmetesen megdagadt, a porfelhőből megszámlálhatatlan ökörcsordák
               hömpölyögtek elő. Lehetett vagy öt-hatezer állat. Kopjaszarvú, fehérszőrű, acélinú,
               haragos szemű pusztai barmok. A hófúvásban telelnek, könnyüszerrel átal ússzák a
               széles Dunát és ha kiéhezett farkascsorda támad rájuk, azt vérszomjas dühükben kásává
               tapossák.</p>
            <p>Az állatoknál csak a hajtóik vadabbak. Ezek a rézbőrü, tülökhangú legények, akiknek
               pillantása vasvilla, beszédje jégverés, szilaj erővel fékezik meg az öreg bikát
               is.</p>
            <p>A csorda előtt lovagol a marhakereskedő tőzsérek híres csapatja. Az ő feleségeik
               tiltatták ki Kecskemétről a pajkos leányokat. A nagy jólét lerítt ábrázatjukról;
               híres böjttörők, nagy boromisszák valamennyien. Ha mulatozásba kapnak, egy hétig abba
               nem hagyják. Tehetik, a tüszőjüket majd kirepeszti a sok aranyforint; az országban ma
               jóformán csak nékik van pénzük.</p>
            <p>Mindegyikük hátához hosszúcsövű puska van szíjazva; a derekán súlyos szablya függ.
               Elég gyakran megesik, hogy fegyverrel kell megvédelmezniök aranyukat és barmukat, hol
               török haramiák, hol magyar szabad hajdúk, hol német rablólovagok ellen. Mert a
               tőzsérek elviszik csordáikat Németországba is, Ágostáig, Norimbergáig.</p>
            <p>A leányok kendőiket lengették és ingerkedve táncoltak az ér partján, a kecskemétiek
               pedig vidám kurjongatásokkal köszöntötték őket.</p>
            <p>És menten parancsot adtak embereiknek, hogy éjjeli tanyát kell verni.</p>
            <p>A rab huszár és a hodsa azonban csöndesen folytatták útjokat a fehér holdsarló gyér
               fényében.</p>
           
         </div>
         <div type="chapter">
            <head>
               III.
            </head>
            <p>Ha ünékik jó kedvvel nem adsz ennik,</p>
            <p> ...nincsen mit tennik,</p>
            <p> Hanem el kell erővel tőled vennik.</p>
            <p>Küküllei Névtelen.</p>
            <p> Reggel meglátták a nagy tó vakitóan gyöngyfényü vizét és ekkor már csupa pompázó
               gyümölcsös közt jártak.</p>
            <p>A muszlimok hires kertészek és aki barackfát ültet vagy nemes körtét ojt, az Istennek
               tetsző dolgot művel.</p>
            <p>A hodsa átkötötte süvegét zöld kendővel és azt híresztelte magáról, hogy ő mekkai
               szent zarándok. Nálánál nagyobb lókötő nem viselte még a hodsák tiszteletreméltó
               köntösét. Csuda sületlenségeket beszélt a jámbor kertészeknek és egész kosárra való
               elemózsiát koldult össze. Igaz azonban, hogy aszalt gyümölcsnél egyéb nem igen
               találkozott a kosárban.</p>
            <p>Most egyszerre nagyon sietős lett a dolga és miután egész nap rótták az utat,
               napszálltakor Szentgyörgyön voltak.</p>
            <p>Vastag porfelhő kavargott a sokadalom fölött, a porból szakadatlan lónyerítés,
               marhabőgés, tülkölés, kolompolás, kocsizörgés, muzsikaszó, koldusének és ordítozás
               zsivaja hallatszott.</p>
            <p>A harmincados házon már kitüzték a vörös császári zászlót, annak jeléül, hogy immár
               szabad a vásár. Tágas, nagy utcákba, zegzugos közökbe sorakoztak a sátoros s a
               szekeres kalmárok; a harmincados házon túl talán húszezer lábasjószág várta a
               kupeceket.</p>
            <p>A kalmárok nagyobbrészt törökök és budai zsidók voltak. A hodsának sok jóbarátja volt
               a budaiak közt; sorra járta a szekereiket, kiváncsian nézegette a portékájukat és
               tudakozódott az ismerősök után.</p>
            <p>Éjjeli kvártélyt egy kövér, vén özvegy asszony házában találtak.</p>
            <p>- Ez az én jó édesanyám! - szólt Igric.</p>
            <p>Neki ugyan Koppányban is volt édesanyja, de a rab huszár már kitanulta, hogy a társa
               sokféle hájjal kent ember és nem kérdezett tőle semmit.</p>
            <p>Hajnalban külön-külön elmentek vásárt nézni.</p>
            <p>- Ha előbb nem, akkor napszálltakor találkozunk a vörös malomnál.</p>
            <p>Sok úr alá való török lovat, skarlát posztót és vitéznek való fegyvert kínálgattak a
               vásáron.</p>
            <p>Molnár Palkó csak elnézte ezeket a kincseket és a szíve megfájdult, hogy az ő ifjú
               napjai ilyen haszontalanul telnek. Mások élik a világot, ő meg csak nézi.</p>
            <p>Egy-egy vásáros ember, aki a huszár bokájára vert bilincsről megismerte a török
               rabot, egy pár garaskát csúsztatott a markába: “Jézus nevében - rabváltságra!” - s
               Molnár Pál megköszönte Jézus nevében.</p>
            <p>De csak a szegény emberek adakoztak jókedvvel, a gazdag tőzsérek a levegőt nézték a
               feje fölött.</p>
            <p>Egyszerre ismerős arcot pillantott meg a sokadalomban. Túnyi Balázs úr volt, a
               komáromi hires száraz vajda. Ezer ember közül is meg kellett ismernie, mert a hosszú,
               vastag bajuszát két fülére csavartan viselte.</p>
            <p>Balázs uram lovon ült és kardlappal tessékelte el útjából a népet. Palkó
               ráköszöntött, de a vajda ügyet sem vetett rá, hanem haragos rikoltással magához
               parancsolt valakit, aki ugyancsak lóháton törtetett keresztül a sokadalmon.</p>
            <p>Molnár Pál azt hitte, a szeme káprázik: magyar huszárság a török vásáron? Mert most
               hosszú libasorban rugtattak elő a kavargó porból a komáromi lovasok meztelen
               szablyával a barna öklükben.</p>
            <p>A nép iszonyodva rebbent szét a darutollasok elől, a kalmárok pedig a szekérkasba
               kezdték hányni a portékájukat.</p>
            <p>Nagyhirtelen elűlt a vásáros zsivaj, akár a fürdő rucák hápogása, mikor karvaly
               kóvályog fölöttük, azután itt is, ott is, messziről is, egy-egy keményen pattogó
               katonahang ugyanazt kiáltotta:</p>
            <p>- Kiki maradjon veszteg! Aki megmozdul, azt levágjuk!</p>
            <p>Most már tudnivaló volt, mi történik itt: vásárütés, - komáromi vitézek kifosztják a
               sokadalmat.</p>
            <p>A harmincados ház felől néhány lövés puffogott, egy kis bezliacsapat próbált ott
               védekezni, de a huszárság hamar elnyomta őket.</p>
           
            <p>Ezek jól értik a módját!</p>
            <p>Körbe fogják az egész sokadalmat, mint nagy vadászaton szokás, azután kifésülik a
               tömegből és külön terelik a kalmárokat és egy-kettőre megkopasztják őket.</p>
            <p>Ha a szepegő török a csontja velejébe dugná is az aranyat: a komáromi onnan is
               kivájná.</p>
            <p>Vagy háromszáz szekeret megraknak portékával és rabokkal. Főleg a budai zsidókat
               fogdossák össze nagy buzgalommal, mert azok készpénzt érnek, az atyafiak nem hagyják
               őket tömlöcben penészedni.</p>
            <p>Miközben a legények dolgoztak, a seregvezérük nyeregből szállott egy rác konyhás
               sátra előtt. Bús szemű, barnaképű, szép, vékony ember volt; arany nyakbavető láncot
               és arannyal varrott szederjes dolmányt viselt.</p>
            <p>A fiatalok bámész tisztelettel nézték a vitézt, akinek hírével holnap már hangos lesz
               a Dunántúl és Molnár Palkó is nézte. A szeme egyszerre fölragyogott, a szívét boldog
               mámor árasztotta el: hiszen ez ő, a végbeliek bálványa, minden pogányok ostora, a
               híres, a nevezetes, aki bátor, mint a vadkan, vérengző, mint a farkas és ravasz, mint
               a vén róka! Ez ő, a tüzes harcidalok és édes virágénekek halhatatlan lantosa, Balassa
               Bálint, a magyarok legnagyobb poétája!</p>
            <p>Balassa úr eddigelé az egri végházban vitézkedett, de a vásárütésben való
               tudományának oly nagy volt a híre, hogy a komáromiak őt hívták meg seregvezérnek,
               midőn Szentgyörgy ellen indultak.</p>
            <p>Ő értett hozzá, hogyan kell lóvá tenni a furfangos törököt. Hamis kémjelentésekkel
               elhitette velük, hogy a csákvári végházukat készül meglepni és miközben a törökök
               lóhalálában oda vágtattak, Balassa uram észrevétlenül lelopta seregét a Balatonhoz.
               Nappal a nádasokban lapult meg, éjnek idején ismeretlen utakon száguldozott; a török
               megérezte, hogy farkas jár az aklában, de szemtől-szembe csak akkor kaphatta, mikor
               már megvolt a baj.</p>
            <p>A komáromi főemberek most körülülték a rác lacikonyhás kecskelábu asztalát és olyan
               mohón falatoztak, mintha napok óta nem ettek volna. A vásárosok tisztes távolból
               bámulták őket.</p>
            <p>Balassa uram szúrós tekintete egyszerre megakadt Molnár Palkó szálas alakján. Olyan
               is volt a rabhuszár kiállása, hogy asszonyok és katonák mindig rajta felejtették a
               szemüket.</p>
            <p>- Te - gyere közelebb! Miféle szerzet vagy?</p>
            <p>Jókay vajda felelt meg Palkó helyett:</p>
            <p>- Ez ama pölöskei Molnár Pál, aki bajvívásban levágta az endrédi agát.</p>
            <p>- Hány esztendős vagy, öcsém? - kérdezte Balassa.</p>
            <p>- Huszonkettő leszek István napján.</p>
            <p>- Isten éltessen, hiszen a marcali pogánynak is te vetted fejét a Balaton jegén?</p>
            <p>- Jól tudja nagyságod.</p>
            <p>- Váljék egészségedre ez az ital!</p>
            <p>És Balassa úr a maga kezével bort töltött Palkónak.</p>
            <p>- Mennyi a sarcod? - kérdezte, miközben szemét a rab vasbéklyóján pihentette.</p>
            <p>- Háromezer kemény forintok.</p>
            <p>Balassa kivette erszényét.</p>
            <p>- Nyolcvan forintom van, annak felét odaadom. A vásári prédából nem adhatok, az nem
               az enyém. De egy vég posztót nem sajnálnak tőled a komáromi vitézek!</p>
            <p>Valaki egy darab gránátszinü posztót vetett a Palkó vállára, a komáromi főemberek
               pedig egymás után megrázták a kezét.</p>
            <p>- Most hordd el magad, fiam, nehogy holmi besúgók rossz híredet költsék koppányi
               gazdád előtt - szólt Balassa uram.</p>
            <p>Mert az is törvény volt a végeken, hogy a hitre kibocsájtott rabnak nem szabad
               résztvennie semmiféle vitézi munkában, míg csak az utolsó garasig meg nem fizette a
               sarcát.</p>
            <p>Két muzsikuscigány törleszkedett az urakhoz, az egyik a hegedűjét pengette, a másik
               énekelt hozzá.</p>
            <p>Balassa uram egyszerre fölkelt, összeütötte a két sarkantyúját és táncolni kezdett.
               Hadd tudja meg a koppányi bég, hadd tudja meg a budai basa, Balassa Bálintnak milyen
               jókedve volt a szentgyörgyi vásáron.</p>
            <p>Magában járta, a többiek hallgatagon nézték. Annyi délceg, bús méltóság volt a
               táncában, mintha nem is a lacikonyha előtt, hanem valami ismeretlen, rettenetes
               istenség oltára előtt táncolna.</p>
            <p>És egészben véve ilyesmi is volt a tánc: az elárvult magyar lélek meghódolása önmaga
               előtt.</p>
            <p>Azután szilajan megharsantak a huszártrombiták. Az urak talpra ugrottak, a csatlósok
               szaladva hozták a hátaslovakat.</p>
            <p>Midőn végigléptettek a szétrebbenő nép utcasorán, Balassa tekintete megint
               összetalálkozott a rab huszáréval. Lehajolt a nyeregből, odaszólt neki:</p>
            <p>- Segítenék rajtad, ha tudnám hogyan. Módolj ki valamit és üzenj reám bátran.</p>
            <p>A lovasok és a szekeresek serege vágtatva megindult a Kis-Balaton járatlan berkei
               felé. Minden szekér elé öt-hat lovat fogtak, egy-kettőt még a saroglyához kötöztek.
               Minden kocsis mellett egy-egy huszár vágtatott; ha sietni kellett, akkor a huszár a
               kocsist, a kocsis pedig a lovakat verte.</p>
            <p>A szentgyörgyi vásárütés Szent László király napján esett, mely az igazhitűeknek
               Huszein születésnapja.</p>
            <p>Naplementéig most már mindenfelől bezliák és iszpáhiák fognak Szentgyörgy alá
               özönleni. Hajnalhasadásig dühösen kergetni fogják a komáromi rablót, de akkor majd ki
               fog tudódni, hogy a kalauzok vagy tökfilkók, vagy talán gazemberek, mert hamis nyomra
               vezették a hatóságot.</p>
            <p>Most már nincs is egyéb hátra, mint körülményes jelentést küldeni a koppányi bég úr
               őnagyságának, aki majd tovább adja a jelentést a budai basa őméltóságának.</p>
            <p>A basa haragos szép levelet fog iratni a bécsi királynak és a komáromi főkapitánynak.
               Leveleiben ki fogja fejteni, hogy a szabad kalmárkodás minden országok
               fundámentoma.</p>
            <p>A király egyáltalában nem fog válaszolni a basa levelére, mert mélyen sérti, hogy a
               budai magyar iródeákok őt nem cimezik fölséges császárnak, hanem csak tekintetes és
               nagyságos bécsi királynak.</p>
            <p>A komáromi főkapitány, Pálffy Miklós uram, rögtön válaszolni fog az ő jóakaró budai
               barátja urának, a válaszában azonban azt fogja mondani, hogy ő semmit sem tud a
               szentgyörgyi állitólagos vásárütésről, mivel ő köztudomás szerint akkor éppen
               dinnyeszüreten volt Nádasdy Ferenc uram őnagyságánál.</p>
            <p>Van azután egy dolog, amiről a király is tud, Pálffy is tud, de amelyről egyikük sem
               szól: a komáromi vitézek már nyolc hónapja nem kaptak zsoldot és hacsak nem akarnak
               éhen halni, nem ülhetnek nyugton a palánkjaik között.</p>
           
         </div>
         <div type="chapter">
            <head>
              IV.
            </head>
            <p>Adjad nagy Úr-Isten vitézi tettekkel</p>
            <p> Végházunk kérkedjen sok pogány fejekkel!</p>
            <p>Thúry György éneke.</p>
            <p> Igric hodsa napszálltakor valóban a vörös malomnál várta társát.</p>
            <p>Valami szekeres parasztot fogott, aki elfuvarozza őket a magyar gyepüig. Mert most
               megint ugy fordult a hodsa dolga, hogy neki sürgősen be kell mennie Egerszegbe.</p>
            <p>A kocsiban Igric nem minden kérkedés nélkül arany-forintokkal kezdett labdázni. Volt
               bátorsága azt mondani, hogy a pénzt Janicsárért kapta, mert Janicsár boglári szamár
               és azok tudvalevőleg a török birodalom legkeresettebb molnárparipái, - de bizony
               ennyiből nemcsak egy boglári csacsi, hanem egy arabus csikó ára is kitelt volna.</p>
            <p>Fapalackjából megitatta a fuvarost, mire az beszédes lett és elmondta, hogy ő olyan
               vidékről való, mely kétfelé hódol. A török is követeli rajtuk az adót, a magyar is és
               ha nem fizetnek, akkor az egyik is, a másik is karóba vonatja az elüljáróságot.</p>
            <p>A dolog tovább is van, mert a török akkor is karóba huzatja őket, ha a magyarnak
               fizetnek, a magyar pedig hasonlóképpen tesz, ha a töröknek adóznak.</p>
            <p>Ezt görögül dilemmának hívják. A paraszt nem tudja, mi a dilemma, de a megoldását
               ismeri: ő egyik félnek sem fizet, hanem valahányszor adóexekució jő, minden
               marhájával a járatlan ingoványok közé menekül.</p>
            <p>Szerencsére van Koppányban egy jólelkü patrónájuk, a bég ur magyar felesége, az
               mindig előre megüzeni nekik, mikor szaladjanak és magyar részen is van egy
               vigyázójuk. Igy aztán csak megélnek valahogy.</p>
            <p>A szekeres később résztvevően kérdezte, hogy fáj-e a hodsa úr lába, mert ő úgy
               hallotta a vásárban, hogy nagybajszu Túnyi Balázs vajda ötvenet csapatott volna a
               talpára.</p>
            <p>- Hogyne, hogyne! - hagyta rá könnyedén Igric, de a vigyorgásán látszott, hogy megint
               hamisság van a dologban.</p>
            <p>Mivel az igazság előbb-utóbb ki fog sülni, a krónikás már most elmondja az
               esetet.</p>
            <p>Való igaz, hogy Balázs úr ő kegyelme tüzes sárkányként támadt a hodsára, midőn
               észrevette a sokadalomban. Ebhitü pogánynak, a magyarság megrontójának gyalázta és
               addig rázta, míg egy összehajtogatott papiros maradt a markában.</p>
            <p>Ekkor aztán két huszár betaszigálta Igricet a harmincados házba. Az egyik legény a
               saját csizmaszárát csapkodta, a hodsa pedig olykor rikoltott hozzá.</p>
            <p>A vásárosok igen sajnálták Igricet, míg azt hitték, Túnyi uram a fejét véteti; midőn
               azonban kitünt, hogy csak botozzák a hodsát, derült megelégedéssel fogadták a
               hírt.</p>
            <p>A papiroson, melyet Igric a vajda úr kezébe lopott, Túnyi uram megtalálta a budai
               kalmárok névsorát és azt is, kiért mennyi sarcot lehetne követelni. (Úgy is ment
               később a sarcolás, akár a karikacsapás.)</p>
            <p>A figurás botozás pedig arra való volt, hogy a harmincados ház körül ólálkodó kupecek
               gyanuba ne keverjék a hodsát, mert a komáromi vajda azt tartotta, holnap is kell a
               ló.</p>
            <p>Ennyiben volt ez a dolog.</p>
            <p>A ripacsos csardaknál - csardaknak nevezik ők az őrházat - az utasok lemásztak a
               szekérről.</p>
            <p>Igric még egyszer megitatta a fuvarost és az nagyot húzott, mert ez volt minden
               fizetsége.</p>
            <p>- Nékem itt egy kis ügyem volna, - mondta Palkónak a hodsa, - te csak eridj előre a
               villámsujtotta fához, ott heveredjél a fűbe.</p>
            <p>A fa már magyar földön állott.</p>
            <p>A huszár biztosra vette, hogy nem fogja többet látni a cimborát. Nem olyan bolond az,
               hogy török hodsa létére átmenjen a gyepün. A legkisebb baj, ami érheti, hogy odaát a
               végbeli legények kicserzik a bőrét.</p>
            <p>És szinte sajnálta, hogy el kell tőle szakadnia, mert bár a hodsának annyi becsülete
               sem volt, mint a hajóhúzó lónak, a rabhuszárral szemben mindig emberségesen
               viselkedett.</p>
            <p>Félóráig heverészett a csonka fa alatt, midőn egy kapucinus barát köszöntötte rá a
               Dicsértesséket.</p>
            <p>- Mindörökké! - hagyta rá a huszár. De azután a szemét kezdte törülgetni.</p>
            <p>- Nem te vagy az, sátán hodsája?</p>
            <p>- Az én nevem Jeromos testvér és nincs közöm semmiféle ebhitű hodsához, - válaszolt
               komolyan a barát.</p>
            <p>Pedig mégis csak ő volt. És szinte ijesztő volt, hogy nemcsak a köntösét, de a
               járását, a hangját, sőt az ábrázatját is mennyire el tudta változtatni.</p>
            <p>A rabhuszár most már tudta, kiféle ez a legény. Egyike azoknak a vén rókával béllett,
               farkassal prémezett kalauz-kémeknek, akik mindenütt odahaza vannak és pénzért
               mindenkit kiszolgálnak, a törököt épp úgy, mint a magyart.</p>
            <p>Ők minden nyelven beszélnek, minden szokást ismernek, minden úton járatosak és úgy el
               tudják változtatni képüket, hogy a kenyeres pajtásuk nem ismer rájuk.</p>
            <p>Híreket hordanak, várakat kémlelnek, leseket készítenek, titkos leveleket visznek, ma
               úri utasokat kalauzolnak, holnap tőzséreket, holnapután rablóseregeket.</p>
            <p>Annyi tudománnyal és furfanggal, amennyi az ő mesterségükhöz kell, nagy birodalmakat
               el lehetne kormányozni; de ők csak annyira vitték, hogy a gyepün innen is, túl is
               harminc-harminc forintot fizetnek annak, aki lebunkózza az ilyen kalauzt. Tíz
               forinttal többet, mint a közönséges útonálló fejéért.</p>
           
            <p>Éjfél után kettőkor szürkülni kezdett. Az éjszaka már elhallgatott, a reggel még nem
               szólalt meg és mélységes, szinte félelmetes csönd ült a Sárvíz völgye fölött.</p>
            <p>A két utas egyszerre valami rekedt üvöltésfélét hallott - úgy hangzott, mint a dühös
               káromkodás - és egy óriás, lomha dögkeselyű szaladt előttük az úton, azután hirtelen
               föllendült a levegőbe.</p>
            <p>Egy fej nélküli, meztelen ember feküdt a sásban.</p>
            <p>- Közel van már Pölöske! - szólt Palkó büszke mosollyal.</p>
            <p>Odébb megint két, egy mély árokban pedig egész rakás holttest feküdt.</p>
            <p>A huszár hozzáértő pillantást vetett rájuk. Lehetnek már kéthónaposak!</p>
            <p>Tágas rétre értek és az egész rakva volt tetemekkel. Talán ezren feküdtek ott vad
               összevisszaságban, szörnyen megcsonkítva.</p>
            <p>Molnár Palkó arca fölragyogott, boldog lelkesedés dobogtatta meg a szívét. Hej, a
               vitéz komaság milyen derék munkát végzett!</p>
            <p>(A pölöskeiek komámnak szólították egymást és a várnép együtt volt a komaság.)</p>
            <p>Igric hodsa - most már Jeromos testvér - elmagyarázta a huszárnak, mi történt itt az
               ő rabságának idejében. Többen a bég urak közül összefogtak, hogy váratlan
               rajtaütéssel elpusztítsák a pölöskei mérges kígyó fészkét. A komaság azonban neszét
               vette a kerekedő veszedelemnek és útközben lest vetett a töröknek.</p>
            <p>- Másfél ezren itthagyták a fogukat az átkozott pogányok közül! - fejezte be
               elbeszélését Jeromos testvér.</p>
            <p>Ez két hónappal ezelőtt történt. A pölöskeiek a világért sem engedték volna, hogy
               valaki eltemesse a török halottakat - csak hadd terjesszék a végház rettenetes
               hírét!</p>
            <p>Az utasok most már maguk előtt látták a várat. A bástyák sörtéi emberfejekkel voltak
               telitüzdelve; fenn a pirosló égen ezer károgó varju kóválygott: a végház
               galambjai.</p>
            <p>A vár a parti dombháton állott és bizony csak afféle sövénykarós, szegény, lapos
               vályogkastély volt.</p>
            <p>Ilyen, erődítési rendszert csak olyan nép eszelhetett ki magának, amely mindenét
               elvesztette a harcon és mindent harccal akar visszanyerni.</p>
            <p>Ez a koldusbüszkeség palotája; a halálos gyűlölet fellegvára.</p>
            <p>A várból épen kihallatszott a virrasztó vontatott éneke:</p>
            <p>Hajnal vagyon, szép piros hajnal, hajnal vagyon!</p>
            <p>A kapu megnyílt előttük és megszólalt a nagy seregdob, az egész végház iziben
               zsongani és nyüzsögni kezdett, mint a megfüstölt méhkas. Félelmetes képü, hatalmas
               tagu legények rohanták meg Molnár Palkót. Úgy megölelgették, hogy a bordái
               összelapultak volna, ha gyöngébb lenből szövi az édesanyja.</p>
            <p>A kapitány úr ő kegyelme nem volt otthon, harmincad magával kiszáguldott, ő tudja
               hová és így ifjú Takáts Sándor porkoláb úr fogta kézen és vezette a palotába a
               rabhuszárt.</p>
            <p>A palota: kormos falu nagy pajta, a falait török zászlók és pajzsok ékesítik. Nyitott
               tűzhelyen hatalmas bográcsokban fő a reggeli. És asztalnál miről beszélgettek volna,
               ha nem száguldozásról, lesvetésről, prédáról és emberölésről?</p>
            <p>Molnár Palkó meggyőződött róla, hogy a vitéz komaság sokat töri eszét az ő
               kiszabadításán, de nem volt vele szerencséjük. Két ízben is fogtak már török főrabot,
               akinek sarcával ki lehetett volna váltani a komát, de az egyik pestisbe esett és vele
               odaveszett a sarc is, a másikat pedig magának követelte a bécsi király.</p>
            <p>Még most is szidták egymást, hogy nem kellett volna odaadni, mert a bécsiek pénzen
               árulják a törököket és nem törődnek a magyar rabokkal.</p>
            <p>Palkó huszárnak szöget vert a fejébe, hogy Jeromos testvért mindenki ismeri a várban.
               A komaság, amely egyébként nem volt papos természetü, nagy tisztességgel adózik néki.
               Takáts uram őkegyelme pedig már kétszer is öntött neki a főemberek borából.</p>
            <p>- Honnan ösmeritek ti az én emberemet? - kérdezte.</p>
            <p>A porkoláb súgva válaszolt:</p>
            <p>- Jeles pap ez nagyon! Ő csalta nekünk lesre a bégeket, mikor Pölöske ellen
               jöttek.</p>
            <p>Kitudódott, hogy az elmult esztendő harcaiban sok jó cimbora elesett.</p>
            <p>Sok új ember is ült a hosszu asztal körül és az ifjak kíváncsi tisztelettel
               nézegették Molnár Pált, akinek irgalmatlan nagy erejét és vitézi voltát sürün
               emlegették a végházban.</p>
            <p>Az ifjak közt voltak egykor híres magyar nemzetségek ivadékai.</p>
            <p>Az eleik sárkányrendes vitézek, fényes királyi kapitányok, tudós főbírák voltak.
               Külhoni főiskolákon nevelkedtek, császárokhoz és pápákhoz mentek követségbe, olasz
               mesterek építette palotákban laktak, könyvesházakat tartottak és faragott kőképekkel
               ékesítették kertjeiket.</p>
            <p>Az utódok már nem ismerik sem Cicero, sem Dante nevét. Koldusszegénységben, gőgösen
               és elvadultan tanyáznak nyirkos vályogoduikban, förgeteges, hóvizes éjszakákon künn
               leselkednek az utakon, füstös romokon ugratnak keresztül és nem tudják, hogy itt
               valaha a nagyapjuk palotája állott, orruknak édes az ellenség hullájának büze és
               tudományuk, a becsületük és a szenvedélyük a vérontás.</p>
           
            <p>Jeromos testvér éjjelre a Palkó kamrájában feküdt. A huszár mélyen aludt, de a barát
               szemére nem jött álom. És a sötétségben egyszerre elkezdett hangos szóval
               beszélni.</p>
            <p>- Hogy fogsz te a török hinárból kimászni, Kinizsi Palkó? Megugranod a rabságból nem
               lehet, mert rajta veszt a kezesed és akkor befellegzett a te vitézi hirednek.</p>
            <p>- A pölöskei komaság is hiába kapaszkodik, ha egyszer nincs körme. Ha fognak is
               főtörököt, a király csak elszedi tőlük.</p>
            <p>- Tudod, mi lesz ebből? Ha letelt a negyven napod, visszamégy a koppányi tömlöcbe és
               odaadod a bégednek azt a száz forintocskát, ami erszényedben lesz. És ha őnagysága
               egyszer felhörpelte a levét, megkivánja a husát is. Hitre megint csak ki fog
               bocsátani és te apránkint hordod néki a jót, mint fecske a fiának. Van olyan török
               úr, akinek húsz-harminc keresztény rab is koldul az országban.</p>
            <p>- Öt-hat év mulva talán kiváltod magadat, ha a gazdád ugyan addig megint följebb nem
               veri a sarcodat. Öt-hat év mulva jól megtanulod a koldusmesterséget és elfelejted
               vitézi voltodat. Fülig benne ülsz te a török hinárban, Kinizsi Palkó, hát jó dolog
               ez?</p>
            <p>- Bizony nem jó dolog, - morogta a huszár. - Dehát mit tegyek?</p>
            <p>- Te a huszár fejeddel soha sem fogsz kieszelni semmit, de nékem papi fejem van,
               abban úgy teremnek a finom gondolatok, mint vár árkában a békalencse. Azt mondom, ne
               vesztegesd szép idődet ebben a vitézek óljában, hanem gyere velem szaporán
               Sárvárra.</p>
            <p>- Mi dolgod ott?</p>
            <p>- Sárváron tart udvart Nádasdy Ferenc uram, a fekete bég és az ő legkedvesebbik
               vendége most Balassa Bálint uram. Meg kell fognom ő kegyelmét, mig veszteg ül, mert
               vándormadár természete van és holnapra ugy elrepül, hogy Székelyországig vagy
               Lengyelföldig meg nem áll. Ajándékot viszek neki, egy vadbivaly bőrét, akkora nagyot,
               hogy ő kegyelme se látott még olyant, pedig ő nagy jáger.</p>
            <p>- Talán abban a zsákban viszed, amit Szentgyörgyből hoztál? - kérdezte a rabhuszár,
               aki valóban hitte, hogy négylábu bölényről, az ország legritkább vadjáról van
               szó.</p>
            <p>- Nem, - röhögte Jeromos, - az én bikám szabadon jár, a bőrét még csak ezután kell
               lenyuznunk.</p>
            <p>- Nehéz ám túljárni a vadbarom eszén, különösen az öregje igen vigyázatos. Én tavaly
               két hétig feküdtem vadászlesben, még sem tudtam hozzáférkőzni.</p>
            <p>- Meg lehet azt fogni, csak két arravaló ember kell hozzá. Egy okos meg egy együgyü
               ember. Az egyik legyen olyan okos, hogy el tudja a bikával hitetni: a kopjavasa édes
               káposzta.</p>
            <p>- No, te arravaló legény vagy, Jeromos hodsa!</p>
            <p>- Nem dicsekvésképpen mondom, de egynéhány vadtulkot már lóvá tettem életemben. De
               kell a bivalyfogáshoz egy bolond ember is, egy valaki, akit az édesanyja elfelejtett
               rá megtanítani, mi a félsz.</p>
            <p>- Erre Balassa uram alkalmas ember lehetne.</p>
            <p>Molnár most már sejtette, hogy a Jeromos bikája két lábon jár, de többet nem
               kérdezett, ez nem volt szokása. Ennyit mondott csak:</p>
            <p>- Nagyon haragszol te arra a villásra, Jeromos hodsa.</p>
            <p>A sötétségben is hallani lehetett, hogyan csikorgatja fogát a szent ember.</p>
            <p>- Egyszer belém rugott a bestye és én tizszer is végigjárnám az országot, csak hogy a
               sövénykerítésen lássam száradni a bőrét! Engem már ilyennek teremtett az Isten!</p>
            <p>- De én mért menjek Sárvárra?</p>
            <p>- Ki ad a te árva fejedért háromezer forintokat, Molnár Palkó? Templomok küszöbén
               sohasem lehet összekoldulni ennyi tenger pénzt. Akinek eladó mesze van, az menjen a
               kőművesekhez és aki katonai tudománnyal kereskedik, az menjen az urakhoz. A
               Drugethek, a Batthyányak, a Zrinyiek ugy járnak ki-be a fekete bég várában, mint a
               galambok a ducban. Minden azon fordul az uraknál, hogy milyen kedvükben leled őket.
               Néha a ménlóért sokallják a garast, máskor a kis csikóért is megadják az aranyat. És
               lehet valamelyik ur tömlöcében olyan török főrab, akivel tíz Molnár Palkót is
               kiválthat.</p>
            <p>- Olyan is van? - kérdezte a rabhuszár kissé sértődten.</p>
            <p>- Van-e? Hát ki vagy te, testvér? Tudod-e, hogy egy részeges bég már megér
               tizenötezer forintot, egy köszvényes vén basáért pedig a győri emberkereskedő is
               megadna huszonötezret? Ismerek én olyan nagy törököt is, hogy fölér egy basával, akit
               megfejeltek egy béggel. Hol vagy te attól?</p>
            <p>Molnár megszégyenülten hallgatott. Később azt mondta:</p>
            <p>- Holnap menjünk Sárvárra!</p>
            <p>De Jeromos testvér már nem hallotta, ő megint horkolt és most már a rabhuszár volt
               az, akinek szemére nem jött álom.</p>
            <p>Reggel kapunyitáskor kimentek a palánkból. A barát most is vitte a zsákját, amit
               Szentgyörgy óta hordott a hátán.</p>
            <p>- Egy kis vásárfiát viszek haza, mert ma éjjel az édesanyám házában hálunk.</p>
            <p>A kötni valónak ez már a harmadik édesanyja! - méltatlankodott magában Molnár
               Pál.</p>
           
         </div>
         <div type="chapter">
            <head>
               V.
            </head>
            <p>Erköltsös állat az, nints benne szelidség,</p>
            <p> Szive Tigris módra elfajult kevélység.</p>
            <p>Gyöngyösi István.</p>
            <p> - Ez aztán jeles vitéz! - kiáltotta a huszár. - A hátán pup, a pofája pedig olyan
               füstös, mint a cigányé. A süvegén kakastoll, a hasán meg német pléhvért.</p>
            <p>- Pupos? - kérdezte Jeromos testvér. - Akkor ez Kolompár, a cigány zsivány. Hogy ezt
               a mérges pókot még el nem pusztította a vármegye!</p>
            <p>Egy meredekpartu domb tetején hasaltak az utasok. Mélyen alattuk nádas hullámzott a
               szélben, azontúl a kéklő messzeségben megint dombok emelkedtek.</p>
            <p>A cigány szürke lován odalenn, a nádas partján ügetett. A dombhátról nézve csak
               akkorának látszott, mint a mézeskalács-huszár. Kötélen egy riskatehenet rángatott
               maga után, amely semmiképpen sem óhajtott versenyt szaladni a lóval.</p>
            <p>- Biztosan úgy lopta! - vélekedett Palkó.</p>
            <p>Jeromos azonban egyszerre talpraugrott, dühösen toporzékolni kezdett és a két öklét
               rázta.</p>
            <p>- Hiszen ez az édesanyám tehénkéje! Vakuljak meg, ha nem a Jelika! Óh, te fekete
               lótetü, ezért lassu tüzön fognak megpirítani!</p>
            <p>Azonnal a tolvajnak ment volna, ha a part nem lett volna olyan magas és a cigány
               olyan messze.</p>
            <p>- Kergetik ám a betyárt! - kiáltotta Pál és majd megpukkadt a nevetéstől.</p>
            <p>Jócsontu pejkón egy termetes asszonyság ugratott a cigány sarkában. Széles szablyát
               tartott a kezében, a főkötője pántlikája pedig haragosan csapkodta a levegőt.</p>
            <p>- Talán az édesanyád? - kérdezte Palkó, aki már semmiképpen sem vette komolyan
               Jeromos családi állapotát.</p>
            <p>- Nem az. Nem tudom, kicsoda. Az én édesanyám gyönge asszony, ő nem merne ilyet.</p>
            <p>Palkó vidám izgalommal figyelte a kergetődzést.</p>
            <p>- Hozzá, hozzá! - rikoltotta harciasan.</p>
            <p>Majd Jeromoshoz fordult:</p>
            <p>- Fogadjunk, utól fogja érni, mert jobb lovon jár, mint a füstös. De vajjon fejbe
               fogja-e kólintani?</p>
            <p>A kövér asszonyság olyan haragosan forgatta a szablyáját, hogy föl lehetett róla
               tenni ilyen veszedelmes szándékot. De mielőtt még kardhegyre kaphatta volna a
               tolvajt, Palkó nagy sajnálatára a cigány, a tehén és az asszonyság már eltűntek a
               domb kiugró lába mögött.</p>
            <p>- Gyerünk! - kiáltott Jeromos testvér nagy tüzzel, - ott a nagy juharnál
               leereszkedünk a kecskeösvényen és talán még eléje kerülhetünk a beste cigánynak!</p>
            <p>Futni kezdtek, már amennyire Jeromos a csuhájától, Palkó pedig a békójától tudott,
               mielőtt azonban elérték volna a juharfát, odalenn már minden szépen eligazodott. Az
               asszonyság csendesen poroszkálva jött visszafelé, a kardja a hüvelyében volt, a
               Jelika előtte cammogott, győzelmi prédául pedig vezetéken hozta a cigány
               szürkéjét.</p>
            <p>- Kolompár kapitány elvesztette a csatát! - örvendezett a huszár.</p>
            <p>- Ne röhögj, - szólt rá Jeromos testvér, - mert az igen veszedelmes féreg. Gyáva,
               mint a szarka, de alattomos és vérszomjas, mint a görény.</p>
            <p>Mire lejutottak a völgybe, régen eltűnt már szemük elől a kardos asszony.</p>
            <p>Vagy félóráig jártak a mocsár partján, azután a nád közé kanyarodott ösvényük. Egy
               órai bandukolás után azt mondta Jeromos testvér:</p>
            <p>- Ihol a Szárcsavár. Ott laknak édesanyámék.</p>
           
            <p>Nos, ha ez is vár, akkor a legfurcsább vár, amit pölöskei ember valaha is látott.</p>
            <p>Kerek szigeten áll, békanyálas tó közepén. Olyan kicsi, az ember azt hihetné: egy
               szakajtóval le lehet borítani. Egyetlen bástyatornyának aránytalan magas
               zsindelyteteje van, mintha egy kis gyerek a fejébe nyomta volna nagyapó téli
               süvegét.</p>
            <p>A háztetőn gólyapár kelepel; az eresz alatt sok száz fecskecsalád fészkel, - a
               madarak most is sürü rajokban cikáznak a víz fölött; a tornyot a szélkakasig
               befutotta a csipkerózsa és a vadkomló; az ablakrések, még a padlásablakok is, teli
               vannak virággal. Mindez persze nem teszi éppen harciassá a Szárcsavárat.</p>
            <p>De az erkély fölött két emberfejet tűztek ki.</p>
            <p>- Teringettét, hiszen itt vitéz emberek laknak! - mondta a huszár.</p>
            <p>- Itt csak asszonyok laknak, édesanyám és két hugom. A fejeket pedig tökből csinálták
               a leányok. Ijesztésül szokták kitűzni.</p>
            <p>A tó partján járva, megkerülték a körfalat, míg elérték a hidat. Sok lábu padló volt,
               az utolsó tagja láncra járt.</p>
            <p>A megmentett Jelika békésen legelészett a bástya tövében. A fal tetejéről pedig
               öt-hat borjunyi nagy komondor ugatta az utasokat. Ők voltak a várőrség.</p>
            <p>De ekkor az utasok megpillantották a kardos asszonyságot, aki délután a cigánnyal
               kergetődzött. Most fenn ült a tetőgerincen és a zsindelyfödelet tatarozta. Így
               közelről nézve még mordabb volt, mint lóháton, mert a kemény vágású szája fölött kis
               bajusza nőtt.</p>
            <p>- Tyüh, - ijedezett Jeromos testvér, - most szépen vagyunk! Ez Ráchel néne Egerből,
               az édesapám huga.</p>
            <p>És igen alázatosan átköszönt a békanyálas vizen:</p>
            <p>- Dicsértessék a Jézus, édes Ráchel néném!</p>
            <p>A néne azonban feleletül lekiáltott a házba:</p>
            <p>- Hé, eresszétek ki a kutyákat!</p>
            <p>Ez nem volt éppen atyafiságos fogadtatás.</p>
            <p>- Én vagyok, édes asszonynéném, a kegyelmed Gábor öccse! - fuvolázta Jeromos
               édesen.</p>
            <p>- Nekem semmiféle koldulóbarát nem öcsém! - tiltakozott az asszonyság a háztetőn.</p>
            <p>- Eressze le kegyelmed a hidat, majd megmagyarázom, mért kell nékem papi ruhában
               járnom!</p>
            <p>- Nem vagyok kiváncsi a hazudozásodra, a várba pedig hiába is jönnél, mert ami itt
               ellopható volt, azt te már régen elhordtad.</p>
            <p>Jeromos szemmel láthatóan restelkedett Molnár Palkó előtt, aki nem tudta, milyen
               arcot csináljon és némán és peckesen állott mellette.</p>
            <p>- Édes asszonynéném, egy uri barátom van vélem, - kezdte megint Jeromos az
               alkudozást.</p>
            <p>- Jóféle mákvirág lehet, ha ilyen országjáró koszperddel barátkozik!</p>
            <p>Hogy, hogy nem, Jeromosban ekkor fölforrt a méreg.</p>
            <p>- Már ilyet ne mondjon kegyelmed asszonyi ésszel, az én barátom hires vitéz a
               végekről!</p>
            <p>Ráchel néne a szurós szemével Molnár Palkó felé döfött és szárazon mondta:</p>
            <p>- Nem hinném, hogy török fejeket vág, talán inkább erszényeket a vásáron?</p>
            <p>Molnár huszár azt hitte, szégyenében fejest kell ugrania a békanyálas tóba, Jeromos
               azonban nem adta még föl a reménységet, hogy bejuthat a várba.</p>
            <p>Trombitát csinált a két tenyeréből és hangosan kiáltotta:</p>
            <p>- Édesanyám! Édesanyám! Gábor fia szólítja kegyelmedet.</p>
            <p>- Annak ugyan kiabálhatsz, amíg meghallja, mert Egerszegben van - szólt a tetőn ülő
               asszonyság.</p>
            <p>- Mikor ment be?</p>
            <p>- Tavaly ősszel.</p>
            <p>- Mit csinál ott olyan sokáig?</p>
            <p>- Nem csinál szegény semmit, csak fekszik a cinteremben, két singnyire a gyöp
               alatt.</p>
            <p>Jeromos arca lassan elfakult.</p>
            <p>- Meghalt? - dadogta.</p>
            <p>- Meg és ezt okosan tette, most már nem hozhatsz több gyalázatot a fejére.</p>
            <p>Az ifju nem válaszolt semmit, csak leült a parti fűzfák alá, átfogta a két térdét és
               sokáig nézte a zöld vizet. Ráchel néne pedig kaján buzgalommal kalapált odafenn.</p>
            <p>Végül mégis megszólalt Jeromos. Halkan kérdezte:</p>
            <p>- És Kata, Cicelke hugaim hol vannak?</p>
            <p>Az asszonyság haragosan csattant föl:</p>
            <p>- Két évig nem törődtél velük, hát most mi közöd hozzájuk?</p>
            <p>Az ifju lehajtotta a fejét.</p>
            <p>- Hoztam nékik valamit - motyogta.</p>
            <p>- Te!? - kacagott föl haragos visítással a néne. - Te innen csak vinni szoktál, de
               hozni még nem hoztál semmit!</p>
            <p>Molnár Palkónak éppen elég volt. Azt mondta:</p>
            <p>- Én innen elmegyek, Jeromos. Ha itt maradsz: akkor jó egészséget!</p>
            <p>- Veled megyek - szólt a testvér és fölkelt a gyepről.</p>
            <p>Előbb azonban megnyitotta a hátizsákját és három pár csizmát állított a partra.</p>
            <p>Hegyes orrú, habkönnyü asszonyi csizmák voltak, amilyeneket csak a török csizmadia
               tud varrni. Az első hajnalpiros, a második aranysárga, a harmadik pávakék.</p>
            <p>A pávakéket külön állította egy fűzfa alá és azt mondta:</p>
            <p>- Ezt édesanyámnak hoztam.</p>
            <p>Ráchel néne nem szólt semmit, de a szuros szemével igen nézte a csizmákat.</p>
            <p>Jeromos testvér ekkor kivette erszényét és odatette a pávakék csizma orrára. Azt
               mondta:</p>
            <p>- Ráchel néne, ebben hatvan arany forint van. Bolond fejjel egykor ami kárt okoztam a
               családnak, az megtérül belőle. A piros csizma Katáé, a sárga Jutkáé, de a pávakéket
               ne viselje senki, a kegyelmed lábára úgysem férne rá, azt állítsák édesanyám
               térdeplője elé és maradjon is ott. Most pedig jó egészséget kívánok!</p>
            <p>És amikor ezt mondta, hangosan elsírta magát, mint a megvert gyermek, mert ő azzal
               jött haza, hogy jóváteszi, amit ifjan vétett az édesanyja ellen, de most íme,
               megkésett már.</p>
            <p>- Az ebnek is van lelke! - mondta Molnár Palkó.</p>
            <p>Már indultak volna, de ekkor nyikorogni és ereszkedni kezdett a csapóhid és egy
               kisleány szaladt ki a várból. Megölelte Jeromost és azt mondta néki:</p>
            <p>- Ne menjen el te kegyelmed, Gábor bátyám!</p>
            <p>És úgy sírt, ahogyan csak a tékozló fiu karjai közt lehet sírni.</p>
            <p>Most már megint Gábornak hívják! - méltatlankodott magában Molnár Palkó.</p>
            <p>A kisleány a huszárra tekintett és könnyek közt mosolyogva szólt:</p>
            <p>- Ha kegyelmed a Gábor bátyánk barátja, akkor szívesen látjuk házunkban. És Ráchel
               nénitől ne féljen kegyelmed, mert ő igen jó asszonyság.</p>
            <p>A leányka barna volt, de a szeme ibolyakék. Nem lehetett több tizenegy-tizenkét
               esztendősnél és olyan szép és finom volt, amilyennek olasz képírók az angyalokat
               festik.</p>
           
            <p>Szárcsavár famenyezetes, füstös kis palotája olyan volt, mintha egyik fala kiesett
               volna és egyenesen be lehetne látni a menyországba. Ott ült az édesen mosolygó
               Boldogasszony a gyermek Jézussal a térdén.</p>
            <p>Festett kép volt, melyet egyik régóta elporladt Bertóthy úr hozott Róma városából,
               midőn a maga idejében elkisérte a hires Bakócz Tamást a pápaválasztáshoz.</p>
            <p>A szentképet egy Vincsy Lénárt nevezetü firencei képíró csinálta, akivel a frank
               király is dolgoztatott és aki, mint mondják, ügyes volt a maga mesterségében.</p>
            <p>Sokáig a rosályi vár kápolnájában volt, de midőn arra felé megkezdődött a török
               száguldozás, más drága marhákkal együtt azt is elhozták.</p>
            <p>A szárcsavári palota különben is olyan volt, mintha egy király és egy koldus közös
               tanyája lett volna. Remekbe faragott ébenfa ládák mellett kecskelábú parasztasztalok
               állottak. A falat nádgyékények és arannyal varrott szőnyegek takarták. A
               mestergerendán kukoricacsövek között elefántcsont feszület függött. A sarokba drága
               fegyvereket és rozsdás csákányokat támasztottak. A múlt idők büszke gazdagsága
               összekeveredett a mai kor nyomorúságával.</p>
            <p>Mert a rosályi Bertóthyak valamikor nagy familia voltak. Bánok, vajdák, nagy
               kapitányok kerültek ki közülök. A nagyapjuk Mohácsnál esett el, a király zászlajával
               a kezében, az apjuk is a török ellen hadakozva lelte halálát. Édesanyjuk pedig
               Losonczy-leány volt, huga az utolsó temesi grófnak, akinek fejét Sztambulba küldte
               Achmed basa.</p>
            <p>Minél inkább szétterpedt a pogányság az országban, annál több váruk, falujuk veszett
               oda Bertóthyéknak. Végül már Szárcsavárba szorultak, ezt vadászvárnak építette egyik
               ükapjuk, aki nagy madarász lehetett.</p>
            <p>De hiszen ez csak afféle tarisznyavár volt, falu nem is tartozott hozzá, csak
               vadvizes zsombék; alattvalóik gémek és szárcsák voltak, pedig mit ér az olyan
               jobbágy, aki nem az uraságnak, hanem magának halászik és elrepül az udvarbiró
               elől.</p>
            <p>Itt maradtak, hogy közel legyenek török kézen levő birtokaikhoz, ha váratlanul
               megvirradna a szabadság napja. Mert ők is, a többiek is rendületlenül hitték, hogy az
               ellenség nem marad sokáig az országban. Nem is maradt, százötven esztendő nem nagy
               idő egy ország életében, csak az egyes embernek az.</p>
            <p>Bertóthyné az ura halála után ebben a szegényes oduban nevelte föl gyermekeit, akik
               még a rosályi nagyúri várkastélyban születtek.</p>
            <p>Sokáig abban reménykedett szegény, hogy az ő nagyeszű Gábor fia egykor majd új fényre
               fogja deríteni a Bertóthy nevet, de e részben keservesen csalódott, mert az urfi
               utálta a vitézi életet és mivel mégsem akart megülni a szárcsavári nádasban,
               garabonciás csavargóvá lett.</p>
            <p>Az volt a baja, hogy sok volt az esze és kevés a lelke.</p>
            <p>- Miért nyuzassam magamat a végházakban, - kérdezte, - kiért koplaljak és ontsam a
               véremet? A bécsi királyért? Az nem ismer engem. Az országért? Az ország kétféle: uri
               és paraszti. De az urak lenézik az én szegénységemet, a parasztok pedig jól megvannak
               a szarvára fogyott török hold alatt.</p>
            <p>A nagy okosságnak azonban mégis csak bolondság lett a vége: mivel nem akart katona
               lenni, végül is a katonáénál százszorta veszedelmesebb mesterségre fanyalodott és aki
               harminc forintot akart keresni, az bárhol leüthette.</p>
            <p>Az asszonyok pedig búsultak és magukban gazdálkodtak.</p>
            <p>Tavaly meghalt Bertóthyné és Ráchel néne ekkor otthagyta özvegyi házát Egerben és
               lejött a leányok mellé. Mert Szárcsavár, ha undok szunyogfészek is, mégis az utolsó
               Bertóthy-vár és azért tartani kellett.</p>
            <p>A néni, boldogult ura Czekey őnagysága révén, sógorságot tartott a nevezetes ruszkai
               Dobókkal, akiknek nevük piros posztó volt minden muszlimnak, - talán azért is volt az
               asszonyság olyan büszke és harcias.</p>
            <p>Miután az ugrifüles Cicelke már megnyitotta a várkaput, Ráchel néne jobban türte a
               vendégeket, mint hinni lehetett volna, amiben tetemes része volt a három pár
               csizmának és a hatvan arany forintoknak.</p>
            <p>Gábor úrfi - ezentúl így illik neveznünk Igric hodsát és Jeromos barátot! - utolsó
               szárcsavári látogatása alkalmával magával vitte a család némely maradék
               ezüsttányérait, de mivel a tányérok ára kikerült a hatvan forintból, most már ifjonti
               vásottságnak lehetett nevezni a dolgot.</p>
            <p>Midőn Ráchel nénének értésére esett, hogy a rabhuszár ama pölöskei gyerkőc, aki fejét
               vette a marcali és az endrédi két agának, kezet fogott véle. Megbecsülte a
               vitézségéért, de azért mégis kissé félvállról beszélt véle, mert ő végre mégis csak
               Bertóthy-leány volt, a vajda pedig afféle vázsonyi bocskoros.</p>
           
         </div>
         <div type="chapter">
            <head>
              VI.
            </head>
            <p>Jádznak szemeiben gyémánt ragyogványok,</p>
            <p> Ajakin ingonak Kláris szivárványok,</p>
            <p> Ollyak a kezei mint fejér márványok.</p>
            <p>Gyöngyösi István.</p>
            <p> A palotának volt egy fülkéje, annak falát a rosályi Bertóthyak sárkányos címerével
               ékes szőnyeg borította. A szőnyeg alatt faragott aranyszék állott.</p>
            <p>- Királykisasszonynak való szék ez! - mondta Molnár Palkó.</p>
            <p>És amint kimondta, már jött is a királynő.</p>
            <p>Az alkonyi fényben úgy ragyogott a szőke haja, mint aranykorona. Olyan szép és büszke
               volt, mintha egyenesen az álomvilágból vagy meseországból jönne Molnár Palkó legalább
               így vélekedett.</p>
            <p>- Ez Kata, a nagyobbik hugom, - magyarázta Gábor.</p>
            <p>Kicsi híja volt csak, hogy a huszár keresztet nem vetett, térdet nem hajtott nagy
               meglepetésében: mert ez ugyanaz az arc volt, mint az olasz képíró Boldogasszonyáé.
               Ugyanaz a fönséges fejtartás, édes, tiszta és titokzatos mosoly. De az egész leány
               mégis acélosabb, büszkébb, szóval magyarabb.</p>
            <p>És most tünt föl Palkónak, hogy Cicelke is, a kisebbik, mennyire hasonlít a
               Boldogasszonyhoz. Igen, ez a természetnek valami gyönyörű csudatétele volt; szegény
               Bertóthyné, a jámbor lélek, akkoriban sokat térdepelt a szentkép előtt és könyörgött
               a Boldogasszonynak, fogadja gyermekévé az ő árváját, a Szűzanya pedig annak jeléül,
               hogy meghallgatta kérését, a maga vonásait adta az újszülöttnek. És a szépség
               ideálja, melyet egy olasz művész megálmodott, testet öltött a rosályi várban.</p>
            <p>Estebéd után kiültek a bástya nyitott pitvarába, amelyet a magyari várakban hol
               morgónak, hol szakállszárítónak szoktak nevezni.</p>
            <p>És miről is társaloghattak volna, ha nem száguldozásról, lesvetésről,
               vártörésről?</p>
            <p>A szó Ráchel nénét illette. Ifjú korában ő Egerben lakozott, midőn Achmed vezér és
               Ali basa seregei a várat vívták és a néne akkoriban tekintélyes mennyiségű forró
               szurkot öntött a hitetlenek nyakába, sőt egy iszpáhia-zászlót is nyert, miután a
               török kornétást a maga kezével verte le és a maga lábával rúgta le a
               hágólétráról.</p>
            <p>A hegedősök nótákat énekeltek a szép Bertóthy Ráchel vitézi dolgairól, az egri
               Bellonának nevezték és a néne azóta semmit sem becsült annyira, mint a harci
               dicsőséget. És minél idősebb lett, annál katonásabb lett a viselkedése.</p>
            <p>És mintha csak a sors is alkalmat akart volna nyujtani Ráchel nénének, hogy öregbítse
               vitézi hírét: amióta Szárcsaváron volt, a szemérmetlen Kolompár cigány állandóan ott
               száguldozott a vár tövében. A haramiának igen megnőtt a szarva, amióta megtudta, hogy
               a várban magányos asszonyok laknak.</p>
            <p>Tavaly Mindszent-havában annyira ment vakmerésében, hogy éjjeli rajtaütéssel akarta
               megvenni Szárcsavárt. Összeszedett egy csomó csavargót és szökött rabot és Orsolya
               éjszakáján hágólétrákkal kerülgette a sövényt. A kutyák azonban résen voltak és
               Ráchel néne a haditudomány törvényei szerint tüzes mesterséggel fölgyujtotta a
               nádast.</p>
            <p>A haramiák, hogy megrémítsék a nőket, ordítozva ugrándoztak a vörös lángtenger előtt,
               mint a pokolból szabadult dzsinek, midőn azonban Ráchel néne közéjük durrantott a
               szakállassal, ész nélkül megszaladtak.</p>
            <p>Ma délután ő nagysága biztosan fejét vette volna a lelketlen tehéntolvajnak, ha az
               az, utolsó pillanatban gyáván cserben nem hagyja a paripáját és a járatlan mocsárba
               nem veszi magát.</p>
            <p>A szürke, melyet Ráchel néne zsákmányul ejtett, egyébként Bertóthyék jószága volt, a
               cigány a tavasszal lopta a legelőről.</p>
            <p>- Mégis jó volna, ha férficseléd volna a várban, - vélekedett Gábor.</p>
            <p>Ráchel néne kicsinylően legyintett.</p>
            <p>- Van egy, de abban nincs köszönet. Éppen csak a konyhában, meg az istállóban lehet
               használni. Simának hivják, rosályi volt jobbágyunk, a tavasszal egyszerre csak
               beállított és azóta itt van. Se füle, se orra - valami adóhátralék miatt
               megcsonkitotta a török. Mikor idejött, azt mondta: itt marad, ha nem kell adót
               fizetnie. Egy földalatti kis tömlöcöt talált a várban abban lakik. Ha ugatni kezdenek
               a kutyák, ő rögtön a föld alá buvik, mint az ürge. Mindig fél és mindentől fél.
               Leginkább azonban a valkótól.</p>
            <p>- Mi az a valkó?</p>
            <p>- Sima azt mondja: a valkó irgalmatlan nagy, pikkelyes testü barom, amely a mély
               mocsárban tanyázik. Olyan nagy, hogy a lábával el tudná kaparni az egész várunkat.
               Sima megesküszik rá, hogy éjnek idején hallja a valkó bömbölését.</p>
            <p>Ráchel néne elhallgatott és most már csönd lett a szakállszárítón. Azonban köröskörül
               a mértföldes nádasokban millió béka brekegett és kuruttyolt, olykor mély hangján
               belebugott a bölömbika is.</p>
            <p>A rab vajda nem nézte Bertóthy Katát, de azért mindig csak őt látta. És ugy tetszett
               neki, mintha a leány alakját szeliden ragyogó fényesség venné körül és mintha halk és
               édes muzsika szólna. Pedig a tűzijátékot és a muzsikát is az ő fiatal vére
               csinálta.</p>
            <p>A Boldogasszony leánya is illedelmesen lesütött pillákkal ült, de minden pórusa és
               minden hajszála parányi szemmé változott, amely éber kiváncsisággal figyelte Molnár
               Palkót. Amióta ő nagy leányzó lett, azóta a nádasban lakott és erre felé bizony nem
               termettek olyan ifjak, akikért érdemes lett volna magára vennie a virágos atlac
               jánkerját. Holnap azonban magára fogja venni!</p>
            <p>És mind a ketten édes szédüléssel érezték, hogy a szakállszárító emelkedni kezd
               velök; mind magasabbra a sötét nádas fölé, mind közelebb a csillagos éghez, a
               csillagok pedig megszaporodnak, nagyobbak és tüzesebbek lesznek.</p>
            <p>De azért a magasságba is feljutottak a föld hangjai. Borjubőgés.</p>
            <p>- Hallod? A bivalyborju szól az anyjának!</p>
            <p>Ráchel néne és Sima tegnapelőtt egy kis bölényborjut találtak a farkasveremben.
               Nagynehezen hazacipelték, hogy Jelikához szoktassák. A borju azonban nem akart
               szopni, vad és csökönyös maradt és mindig csak az anyja után sirt. Éjjel pedig mély
               brummogás hallatszott a közeli nádasból: a bivalytehén a fiát kereste.</p>
            <p>Azután másféle hang: hosszan elnyujtott, meg-megcsukló üvöltés.</p>
            <p>- Talán a valkó?</p>
            <p>Nem, ez emberi hang.</p>
            <p>- Talán Kolompár cigány! - mondta Ráchel néne. - A nádasba szaladt előlem és
               alkalmasint beletévedt a mély ingoványba.</p>
            <p>Egyideig még hörgött, azután végleg elhallgatott. Megint csak a békák szóltak és
               olykor a bölömbika.</p>
           
            <p>A Szárcsavár körül meglehetős sok lábasjószág legelészett. A lábasjószág azonban
               nagyobbrészt csak kétlábu volt és legszívesebben kígyón és ebihalon kérődzött,
               amennyiben Bertóthyéknak volt vagy ötven szelid darumadaruk.</p>
            <p>A darutartás nem volt náluk játék, hanem fizető pásztormesterség, mert úgy a magyar,
               mint a török vitézek szívesen megvették a tollakat, miket Sima vásárba vitt.</p>
            <p>De az eleven darut is megfizették, mert ha nem volt igazi vitéz, akinek süvegforgóján
               ott nem hetykélkedett a darutoll, úgy nem volt igazi végház, amelynek palánkjai
               között nagytempósan ott nem sétálgatott a katonák kedves madara.</p>
            <p>Cicelke volt a darupásztor és a madarak engedelmeskedtek is néki, hacsak nem kívánt
               tőlük valami oktalan dolgot.</p>
            <p>A kisleány bemutatta úri vendégeinek a darvak tudományát: odaállott a nyáj közepére
               és nagy komolyan táncolni kezdett, mire valamennyi madár csapkodó szárnnyal és ingó
               nyakkal vele lejtette a híres darutáncot.</p>
            <p>Fegyvere is volt Cicelkének, rövid nyelü vasvillája és egyszer már meg is kellett
               vivnia egy arcátlan nagy ölyvvel, aki mindenáron ki akart szakítani egy tollas barmot
               a nyájból.</p>
            <p>Alkonyatkor beterelte madarait a várba és azok éjszakára a nyakukat és a féllábukat
               behúzva, körülülték a sövényfalat. Olyan éber darabontok voltak, hogy mindig tőlük
               tudták meg a kuvaszok, mikor kell ugatniok.</p>
            <p>A végházakban azt mesélik az ujoncoknak: ha a vezérdarut elnyomná őrhelyén az álom,
               akkor a többi madár irgalmatlanul fölnyársalná éles csőrével. Egész bizonyos, hogy
               így cselekednének, csakhogy a világteremtés ötödik napja óta, amidőn az Úr a
               repdeső madarakat megteremté, nem volt még rá példa, hogy egy daru megfeledkezett
               volna hivatalos kötelességeiről.</p>
           
            <p>Baromfiról lévén szó, meg kell mondani, hogy maradt a Bertóthy-leányoknak a nagyúri
               időkből egy ritka kincsük: egy vadászsólymuk.</p>
            <p>Vénecske volt már, de nyitrai ráró volt, mégpedig kéklábú és tudvalevő dolog, hogy a
               nyitrai ráró magasabban és gyorsabban repül, de vitézebben is támad a világ minden
               egyéb madaránál. A török császár udvarában épp oly nagy a hire, mint az angol
               királyéban.</p>
            <p>Kata igen szeretett madárral vadászni, de nem igen volt benne módja, mert tegnapig
               csak egyetlen hátasuk volt, a pejkó és Ráchel néne nem türte, hogy a leány egyedül
               nekiugrasson a nádasnak, így aztán a ráró unatkozva ült rudján és epésen nézte az
               udvaron veszekedő verebeket.</p>
            <p>Most azonban az istállóban állott a cigány lova is és Palkóval ketten elvégezték,
               hogy hajnalra kiviszik a rárót a rétekre.</p>
            <p>Háromkor már nyeregben ültek. Kata szeme a vadászláztól csillogott, midőn kesztyűs
               kezén érezte a madár kapaszkodó karmait.</p>
            <p>Ráchel néne és Cicelke igen elbámultak: Kata magára vette az öreganyjáról maradt,
               arannyal gazdagon varrott zöld vadászruháját.</p>
            <p>Igen pompás köntös volt, valamikor Beatrix királyasszony vadászataira készült, csak
               kicsit nehéz és kicsit régies szabásu és az aranya már ezüstösre, a zöldje pedig
               sárgásra avult.</p>
            <p>A leány azonban annyi nemes méltósággal viselte, hogy inkább megható volt benne,
               mintsem nevetni való. Akár egy szegénysorsra jutott szép királynő.</p>
            <p>Akik már próbát tettek, azt mondják: nincs nagyobb földi gyönyörűség, mint nyári
               hajnalon a szeretett nő oldalán szembelovagolni a fölkelő nappal.</p>
            <p>Az égbolton még tegnapi felhők uszkálnak, a nádasban még ott lappanganak az éjszaka
               titkai, az ér vizét hűs lehelet borzongatja, de napkelet felől már hömpölyögve
               közeledik a tűzözön, amely arany kohóba fogja olvasztani a világot.</p>
            <p>Hiszen csak a lovak lettek volna jobbak! És a hebehurgyán kergetődző kuvasz-csapat
               helyett ha tisztességes vadászebeik lettek volna!</p>
            <p>A cigány szürkéje olyan bágyadtan botorkált, hogy inkább a huszár vitte a lovát, mint
               a ló a huszárt.</p>
            <p>A ráró azonban nagyszerü vadász volt, így is lefogott egy nyulacskát és leütött egy
               fácánt, sőt gödényt is kaphattak volna, ha a kuvaszok el nem szamárkodják a dolgot.
               Kata isteni módon mulatott.</p>
            <p>Napfölkelte után sütős meleg lett és ekkor nyeregből szállottak a vén fűzfák alatt és
               elővették Ráchel néne pogácsáit.</p>
            <p>Kata ujra és ujra elmagyarázta, hogy volt az eset a gödénnyel, Molnár Palkó pedig
               áhítattal hallgatta, de egyszerre csak a leány torkán akadt a szó, az arca pedig
               hófehér lett.</p>
            <p>Olyan fogvacogtató rémület fogta el, mintha csak a Sima valkóját látta volna...
               Fölemelte az ujját - ott!</p>
            <p>Egy förtelmes és rettenetes alak vonult végig a füzesen. A huszár rögtön megismerte:
               Kolompár volt, a púpos harambasa.</p>
            <p>Fülig pléhvértben járt, az öve teli volt tüzdelve török késekkel, a vállán meztelen
               nagy szablyát cipelt. Olyan idegen és gonosz alak volt, mintha valami mesés rák
               mászott volna ki a mocsárból.</p>
            <p>Egyenesen a legelésző lovaknak tartott.</p>
            <p>- Kegyelmednél nincsen fegyver? - susogta elhaló hangon a leány.</p>
            <p>Palkó legyintett.</p>
            <p>De azután igen furcsa dolog történt. Katának olyan volt, mint az álom. Molnár csengő
               hangján odakiáltott a haramiának:</p>
            <p>- Te cigány, gyere csak ide!</p>
            <p>Kolompár vadul vicsorgatta a fogát; ő azt kivánta az emberektől, hogy őt kapitány
               úrként tiszteljék.</p>
            <p>- Nem érted a szót? Ide gyere!</p>
            <p>A haramia néhány tétova lépést tett, azután megállott.</p>
            <p>A két férfi farkasszemet nézett és mindjárt tisztába jöttek egymással. Molnár tudta,
               hogy a cigány rettenetesen fél, Kolompár pedig látta, hogy ez a hosszu legény nem
               tőle, de még a cigányfelekezet ördögétől sem félne. Ez a végházak tájékáról való
               katona; okos ember az ilyennek csak csapatosan mehet neki, mint a vad bikának.</p>
            <p>És a cigány mélyen meghajolt és nyájasan mondta:</p>
            <p>- Szerencsés jó reggelt kivánok nagyságodnak!</p>
            <p>És hozzátette:</p>
            <p>- Azt hiszem, ma még eső leszen, az éjjel igen szólt a síró csüllő.</p>
            <p>- Tedd le azt a vasat! - rivalt rá Molnár.</p>
            <p>Kolompár tüstént földre ejtette a szablyát, mintha kitüzesedett volna a markában, a
               huszár pedig ráhágott és ketté törte.</p>
            <p>- Rakd le a késeidet, cigány!</p>
            <p>Olyan zsibbasztó rémület vett erőt a haramián, hogy reszkető kezével alig tudott
               eleget tenni a parancsnak.</p>
            <p>Palkó a gyilkos szerszámokat belehajigálta az ér mély vizébe és így szólt
               Kolompárhoz:</p>
            <p>- Neked nem szabad többé fegyvert viselned. Ha megtudom, hogy megszegted a parancsot,
               akkor tűvé teszem utánad a nádast és kiöntelek az ürgelyukadból. Most elmehetsz!</p>
            <p>Kolompár sietve elhúzódott a füzesbe. Kis idő mulva azonban felbukkant a kakastollas
               feje az éren túl. Az arca rákvörös volt, amint fortyogó haraggal kiáltotta:</p>
            <p>- Hiszen csak kerülj a kezembe, te bibászt, majd lesz néked nemulass!</p>
            <p>Megint lebukott és a nád hullámzásán látszott, merre iramodik.</p>
            <p>Molnár Palkón egyszerre viharos jókedv vett erőt és Kata is hangosan kacagott. A
               megkönnyebbülés édes nevetése volt. Hónapok óta rettegésben tartotta ez a haszontalan
               kis cigány, de most megértette, hogy az éjjeli rém csak madárijesztő volt.</p>
            <p>Még akkor is nevettek, midőn megint nyeregbe ültek.</p>
            <p>A fekete tó partján egy hódcsaládot vertek föl, amely nagy loccsanással bukott a
               vízbe. A Kata pejkója megzavarodott és vágtatni kezdett, a leány pedig nem bírt a
               kemény szájával.</p>
            <p>Palkó egy ideig mellette maradt, de azután áthajolt hozzá, Kata kezével együtt
               megfogta a kantárszárát és némi huszárfortéllyal és barátságos rábeszéléssel sikerült
               észretérítenie a pejkót.</p>
            <p>Tovább lovagoltak szorosan egymás mellett és a leány balkeze együtt maradt a legény
               jobbjával, bár erre tulajdonképpen már semmi szükség nem volt.</p>
            <p>És a leány volt az, aki nem eresztette az ifju kezét. Talán nem is igen tudta, mit
               művel, midőn ösztönszerűen fogva tartotta a kőkemény férfikezet, amelyből édes
               forróság áradt a vérébe.</p>
            <p>Így léptettek tovább a nyár vakító fényözönében.</p>
           
            <p>Kolompár kapitány időmondása bevált, estére nagy zivatar kerekedett.</p>
            <p>A várbeliek künn ültek a szakállszárító alatt és azzal a kiváncsi áhitattal, melyet
               az özönvíz óta éreznek az emberek, nézték a villámokat, amelyek gyémántos
               szablyákként hasogatták a mennybolt fekete kárpitját.</p>
            <p>A békák megszeppenve elhallgattak, csak innen-onnan hallatszott egy-egy próbálkozó
               kuruttyolás.</p>
            <p>- Holnap menjünk Sárvárra! - szólt egyszerre Gábor.</p>
            <p>Ideje is volna, hogy menjenek, tíz nap a rab negyven napjából már haszon nélkül
               eltelt.</p>
            <p>Molnár nem szólt semmit, a nők is csendben maradtak, de még Ráchel nénét is leverte
               kissé a gondolat, hogy az ifjak távozása után megint rájuk fog hengeredni a nádas
               vadon nagy egyformasága.</p>
            <p>Az égzengés hamar elcsitult és harsogó zápor verte a vár zsindely tetejét.</p>
            <p>Kata az éjjel nem igen aludt. Valami gyötrelmes szorongást érzett a mellében. És künn
               az ólban a kis bölényborju is olyan keservesen szólongatta az anyját!</p>
            <p>A leány egyszerre kiugrott ágyából. Hát szabad ezt? Egy gyermeket elválasztani a
               szülőjétől...</p>
            <p>Úgy, amint volt, egy ingben, mezitláb, leosont az udvarra. Előbb valami botot
               keresett, hogy elzavarja a kutyákat, azután kieresztette a borjut az istállóból.</p>
            <p>A kuvaszok majd megbolondultak mérgükben, de Kata mégis megnyitotta a kaput és
               leeresztette a padlót.</p>
            <p>Amint a kis borju végigkocogott a hidon, odaát a fűzfák homályában óriás nagy,
               tüzesszemü, szakállas ördögfej bukkant föl. A bivalytehén örömbőgéssel köszöntötte
               borját. És anya és fia vidáman belecsörtettek a hazai nádasba.</p>
            <p>Kata sokáig tekintett utánuk és nem sajnálta ifju testét a langyos záportól. Azt
               mondta magában:</p>
            <p>- Ha nékem egyszer kisfiam lesz, azt Palkónak fogom hívni.</p>
            <p>Amint visszament a házba, a tornácon szembe jött véle Ráchel néne, nagy csatabárddal
               a vállán.</p>
            <p>A kutyák felköltötték és ő azt hitte, talán megint a gaz Kolompár ássa a vár
               falát.</p>
            <p>- Hát te mit lidérckedel itt, Kata?</p>
            <p>A leány a nyakába borult és édes könnyek közt mondta:</p>
            <p>- Ráchel néne, én a Molnár Palkó felesége szeretnék lenni.</p>
            <p>Az özvegyasszony úgy megijedt, hogy majd kiejtette kezéből a bárdot.</p>
            <p>- Megbolondultál? Hát elfelejted, ki vagy te?</p>
            <p>- Én egy szegény leányzó vagyok, akit a jó Isten itt felejtett a zsombékban.</p>
            <p>Ez nagy csapás volt az egri Bellona szivének. Ő mindig abban bizakodott, a Kata
               szépsége fogja a családnak megszerezni azt a fényt, amivel a haszontalan Gábor
               mindmáig adósa maradt.</p>
            <p>A két nő azután szemben ült a kamrában és miközben az eső az ablak vásznán dobolt,
               Ráchel néne a mécses gyér fénye mellett viaskodni kezdett a Kata szerelmével, mint
               egykor Jákob az Úr angyalával.</p>
            <p>- Egy vázsonyi molnárlegény, egy éhenkórász vajdácska!</p>
            <p>- Egy vitéz katona. Ki lehet több az országban?</p>
            <p>- Miféle móringot várhatsz tőle?</p>
            <p>- Két levágott agafejet. Ki tud ennél szebbet adni?</p>
            <p>- De hiszen bilincsben jár!</p>
            <p>- Az országért hordja a vasat.</p>
            <p>- Az országért? Ugyan no! Lovat ment lopni a béghez és lefülelték.</p>
            <p>- Harci paripát ment szerezni az ellenséghez, ahhoz is szív kell.</p>
            <p>- Holtáig koldus marad, mert soha sem fogja összekoldulni a sarcát.</p>
            <p>- Ha ketten koldulunk, hamarább együtt lesz.</p>
            <p>- Gondold meg: a Bertóthy-család mindig legelől járt az országban.</p>
            <p>- És mégis kiejtette kezéből a kardot és azt most Molnár Palkó fogja.</p>
            <p>- Ha nem becsülöd meg a nevedet, legalább becsüld meg a szépségedet, az is Isten
               ajándéka.</p>
            <p>- Nem becsülhetem meg jobban, mint ha odaadom a legkülönb legénynek.</p>
            <p>- Én is szeretem a vitéz katonát, de egy Bertóthy-leány fejét csak úr kötheti be.</p>
            <p>- Akkor adjon a töröknek, Ráchel néne, mert övé az uraság az országban.</p>
            <p>- Ne beszélj bolondokat! Vannak magyar urak is.</p>
            <p>- Magyarok ma török cselédi; úr közülök csak az, aki török fejeket rak a porba.</p>
            <p>- Ne csacsogj ahhoz, amihez nem értesz. A magad dolgáról beszélj!</p>
            <p>- Az én dolgom ennyiben van: engem most aranytrombitákkal szólongat a nyár és ha
               bedugom a fülemet és gyáván a kamrába bujok, akkor holnap már elhullatom minden
               virágomat, holnapután pedig a szivemre esik a téli hó.</p>
            <p>Vajon honnan vette ezt? Egészen úgy beszélt, mint azok a házaló prédikátorok.</p>
            <p>Ráchel néne elnézte a huga arcát a lobogó mécses mellett és egyszerre úgy tetszett
               néki, mintha egy szép halálfej finom vonásait látná a most még viruló hús alatt.</p>
            <p>Igen, Kata már nem fiatal, tizennyolc éves, pedig tizennégy éves korában férjhez kell
               adni a leányt.</p>
            <p>De ki jöjjön érte ide Piócaországba?</p>
            <p>Hiszen két esztendő óta csak egy idegen vendég jelentkezett náluk: egy nagy fekete
               madár, amely minden alkonyatkor ugyanabban az órában megült a bástyatetőn.</p>
            <p>És Ráchel néne szíve egyszerre úgy megfájdult, mint az imént Katáé, mikor az anyját
               szólongató kis bivaly bőgését hallotta.</p>
            <p>Sajnálta a hugát, sajnálta, de mégis inkább kivánta, hogy pártában hervadjon, semhogy
               lealacsonyítsa magát egy vázsonyi molnárlegényhez. Egy Bertóthy-leány!</p>
            <p>- Honnan tudod, hogy kellesz neki? Mondta neked?</p>
            <p>- A szél se mondja, hogy fuj, a nap se mondja, hogy süt, mégis érzem erejét és
               tüzét.</p>
            <p>- Bolond vagy! Ti, mai fiatalok, mind bolondok vagytok! Az én időmben a szülők
               végezték el maguk közt, ki kinek legyen a párja és a fiataloknak nem is volt hozzá
               szavuk. Én kilenc esztendős voltam, mikor kézfogóm volt Czekey urammal. Megkérdeztem
               édesanyától, hogy szőke vagy barna-e a vőlegényem, asszonyanyám pedig fültövön ütött,
               hogy szikrát hányt a szemem és azt mondta: Semmi közöd hozzá! A vőlegényem különben
               kopasz volt... Ha egy leányzó akkoriban nem akart hozzámenni ahhoz, akit kedves
               szülei kiszemeltek neki, akkor apjaura apácakolostorba záratta és kenyéren és vizen
               tartotta, mig meg nem jött az esze. Szerelemről és ilyenféle szemérmetlen dolgokról
               nem esett szó és azok voltak az igazi jó házasságok.</p>
           
            <p>Az egri asszony szerette volna, hogy a furfangos Gábor úrfi szép szerével kivallassa
               a rabhuszárt, mert ha az ember ismeri az ellenség szándokát, akkor könnyebb ellene
               védekeznie. Őnagysága azonban elhibázta a dolgát, midőn azt hitte, Gábris lelkében is
               ott parázslik a Bertóthyak büszkesége.</p>
            <p>Gábor elsőben is a hugával óhajtott beszélni. Ott találta az édesanyja térdeplőjén, a
               pávakék csizma mellett.</p>
            <p>Ismerte az ő Katáját, tudta, nem kell kertelnie.</p>
            <p>- Azt hiszed, Kató, ha édesanyád élne, hozzáadna Molnár Palkóhoz?</p>
            <p>A leány nem kelt föl a térdeplőről, csak fölemelte hozzá könnyes pilláit.</p>
            <p>- Hozzáadna, Gábor.</p>
            <p>- Én is azt hiszem. Ha úgy ismerné, mint én, akkor hozzáadna. Mert az talpig ember és
               a szablyájával el tudná tartani az asszonyát.</p>
            <p>Az ifju a pávakék csizmát nézte, majd halkan szólt:</p>
            <p>- Adósa vagyok az édesanyánknak és ha ezzel leróhatom tartozásomat, akkor
               összeházasítlak a huszárral.</p>
            <p>- De a sarca? - kérdezte Kata összekulcsolt kezekkel.</p>
            <p>- Azt is el lehet igazitani, ha valamiképpen megbiztok bennem.</p>
            <p>Kata fölkelt a térdeplőről és azt mondta:</p>
            <p>- Én megbizom benned, Gábor.</p>
            <p>És a leány megcsókolta a bátyja két arcát, sok esztendők óta először, mert eddig
               mindig irtózott Gábortól.</p>
            <p>A rabhuszárt beszappanozott pofával, borotváló késsel a kezében érte Gábor. Palkó sem
               volt az az ember, akinek kedvéért érdemes lett volna cifrázni a szót.</p>
            <p>- Szereted te az én Kata hugomat? - kérdezte minden elüljáró beszéd nélkül.</p>
            <p>A huszár elvörösödött a szappanhab alatt.</p>
            <p>- Minek erről beszélni? - morogta. - Hiszen tudom, nem lehet.</p>
            <p>- De lehet! - adta vissza Gábor.</p>
            <p>- Nem lehet! - kiáltotta a másik szinte haragosan.</p>
            <p>- Lehet, te bivaly!</p>
            <p>Molnár ekkor nagyhirtelen átkapta és úgy magához szorította Bertóthy Gábort, hogy
               annak megroppant minden bordája és szappanos lett a képe.</p>
            <p>Az úrfi később kiment a várból, belé vette magát a sűrű nádba és lefeküdt egy gyepes
               helyen. Szunyogéknál éppen ebédidő lehetett, mert nagy appetítussal estek neki, de
               azért ő délig ott maradt és egy fűszállal a fogai közt nézte a kék eget.</p>
            <p>Egyszerre hangosan elnevette magát, fölkelt és haza ment. Most már tudta, mit kell
               tennie.</p>
            <p>Ráchel nénjének ennyit mondott csak:</p>
            <p>- Azok bizony szeretik egymást.</p>
            <p>Az asszonyság igen mérges volt.</p>
            <p>- Ha jóravaló ember volna a te Molnár Jankód, akkor nem beszélne ilyenekről, mig ki
               nem váltotta magát a rabságából.</p>
            <p>Szándékosan mondott Jankót, mintha nem is tartaná érdemesnek, hogy megjegyezze
               magának a molnárfi nevét.</p>
            <p>- A váltság dolgában igaza van kegyelmednek, - hagyta rá Gábor, - de úgy látom, hamar
               ki fogja magát váltani.</p>
            <p>Ráchel néne most vette csak észre, hogy egy lépéssel tovább ment, mint maga
               akarta.</p>
            <p>Igen megkönnyebbült, midőn megtudta, hogy az ifjak még ma útra kelnek Sárvár felé.
               Még a két lovát is odakölcsönözte nékik, hiszen csak künn legyenek egyszer a
               várból.</p>
            <p>A nevezetes az volt, hogy mindenki beszélt már a Palkó meg a Kata dolgáról, csak
               éppen ők ketten nem.</p>
            <p>Midőn bucsuzáskor kezet fogtak egymással, a leány ennyit kérdezett csak:</p>
            <p>- Visszajön kegyelmed?</p>
            <p>- Visszajövök.</p>
            <p>Egymás szemébe néztek és ettől a perctől fogva mind a ketten tudták, hogy ők mátkásak
               és most már holtiglan egymáshoz tartoznak.</p>
           
         </div>
         <div type="chapter">
            <head>
              VII.
            </head>
            <p>Szerencsét próbáltam,</p>
            <p> Csatákon forogtam,</p>
            <p> Magyar hirért névért</p>
            <p> Vigan vagdalkoztam.</p>
            <p>Fogarasi Bajnok.</p>
            <p> Valahányszor megpihentek útjukban Sárvárig, Gábor mindig elővette a hegedüt, amit
               Szárcsavárból hozott és elmondatta a rabhuszárral Balassa Bálint úr valamelyik
               énekét.</p>
            <p>Kitervelte, hogy énekeltetni fogja Molnár Palkót őnagysága előtt, mert olyan a lantos
               emberek természete, hogy igen szeretik hallani a magok koholta éneket.</p>
            <p>Délután a két jóbarát a Rábavíz partján lovagolt és ekkor meglátták messziről Sárvár
               magas tornyát a Nádasdy zászlajával.</p>
            <p>Amióta elhagyták Ikervárt, egy szót sem beszéltek, de most azt mondta Gábor:</p>
            <p>- Jakab napján megtarthatnók a lakodalmat.</p>
            <p>- Miféle lakodalmat?</p>
            <p>- A tiédet meg a Katáét.</p>
            <p>A rabhuszár alatt hirtelen megbotlott a kölcsönló.</p>
            <p>- Mit beszélsz, Gábris? Jakab napja három hét mulva leszen és nekem ma mindössze
               ötven forintom van csak a háromezerhez.</p>
            <p>Gábor urasan legyintett a kezével.</p>
            <p>- A sarcodra ne legyen gondod. Téged kivált a rabságból Ráchel néne.</p>
            <p>- Ráchel néne!?</p>
            <p>- Nem hiszed, úgy-e, mert nem ismered őkegyelme jó szívét. De neki csak a beszédje
               kemény, a szíve igen lágy és Kata hugom kedvéért ő mindent megtenne. És pénze is van
               bőven, az egri papokkal őrizteti.</p>
            <p>Molnár Palkó nem tudott hová lenni a nagy csodálkozástól.</p>
            <p>- Ráchel néne!?</p>
            <p>- Csak egy kikötése van: Balassa Bálint uram legyen a te násznagyod. Mert ő
               nagyralátó asszonyság és azt tartja: ha férjhez megyen egy Bertóthy-leány, akkor meg
               kell adni a módját. És mi ketten most csak azért megyünk a fekete bég palánkjába,
               hogy násznagynak kérjük Balassa őnagyságát.</p>
            <p>No, ez eléggé csudálatos dolog volt.</p>
            <p>- Ha megtudja őnagysága, hogy ezzel leoldja lábamról a bilincset, akkor alkalmasint
               vállalni fogja - vélekedett a huszár.</p>
            <p>Mindabból, amit Gábor beszélt, persze egy szó sem volt igaz. Ha Ráchel néne
               pincéjében hordószámra áll vala a dukát, ő akkor sem ad egy vonyós máriást a Molnár
               Palkó fejéért. De hiszen az egri Bellona nem is volt bővében az arany marháknak,
               Istenben boldogult Czekey uram a karásia-mentéjén és az ezüstös nyeregszerszámán
               kívül nem igen hagyott rá egyéb földi javakat.</p>
            <p>Gábornak azonban valami titkos terve volt és abba beletartozott az is, hogy Balassa
               uram legyen násznagy a Katáék lakodalmán és mivel az úrfi azt vallotta, hogy amiről
               két ember tud, az már nem titok, tehát hazugságokból szőtte a maga madárfogó
               hálóját.</p>
            <p>Még nem harangoztak az estebédhez, midőn a két jóbarát bekéredzett a sárvári
               latorkert korlátján.</p>
            <p>Ezt a fejedelmi várat, sok más kőházzal és töméntelen gazdagsággal egyetemben, az
               édesanyja után örökölte a fekete bég, Nádasdy Tamás nádorispán úr szerelmetes
               Orsikája után, aki a nevezetes Kanizsay család utolsó sarjadéka volt.</p>
            <p>A régi nagy Magyarországnak ez a szigete sértetlenül emelkedett ki a pusztulásból,
               mint az Ararát hegye az özönvízből.</p>
            <p>A várat óriás kertek veszik körül, külön gyümölcsös és külön virágos kertek; a lombos
               fák alatt bársonydolmányos nemes inasok csapatja labdázik; az udvaron remek török
               paripákat sétáltatnak a csatlósok.</p>
            <p>A kővel rakott tornácokon komor sorban ülnek és gőgösen lézengenek a Nádasdy
               katonái.</p>
            <p>Mert a fekete bég sereget tartott a maga zsoldján, amely sürün csapott át a török
               végekre, fejeket szedni. A száguldozásokat Nádasdy uram maga vezette és ahol a hadi
               zászlait meghordozta, ott ámulatot keltett a mindent verő vitézségével és rémületet
               keltett a kegyetlenségével.</p>
            <p>És bár a mezei munka volt az uri kedvtelése, azért sok más mesterségben is
               jeleskedett. Szerette a lantosokat és a képirókat, csuda tulipánokat és óriás
               barackokat növesztett a kertjeiben, idegen nyelveket tanult, külhoni tudósokkal
               levelezgetett, aranyon vásárolta a szép könyveket és Sárváron könyvsajtót
               tartott.</p>
            <p>Az urasága dusabb volt a bécsi királyénál, akit nyomorgattak az uzsorásai és aki
               rongyokban járatta szolgáit.</p>
            <p>Bécsben rossz néven is vették, hogy alattvaló magyar uraknak mire való a nagy
               gazdagság, de még sok ideig eltartott, míg igazság szerint ki tudták módolni, hogyan
               lehetne hurkot fonni a Nádasdyak és Zrinyiek nyakába, hogy váraik és drága marháik a
               fölséges király kezébe essenek.</p>
           
            <p>Gábornak itt is volt egy jóbarátja: vitézlő Túnyi Menyhárt uram, a fekete bég
               főudvarmestere. Ez testvérbátyja volt Túnyi Balázs uramnak, ama komáromi hires száraz
               vajdának.</p>
            <p>Hopmester uram másféle ember volt, mint a bátyja. Míg a komáromi Balázs úr mord képü,
               goromba beszédü és hirtelen kezü vitéz volt, addig a sárvári Menyhárt úr halk és
               mézes szavu, cirkumspektus udvarló férfiunak mutatta magát.</p>
            <p>Azt mondta Gábornak, ha ügye van Balassa urammal, akkor álljon estebéd idején az
               ebédlőpalota ajtaja elé. És ez helyes tanács volt.</p>
            <p>Amint megszólalt a konyhamester harangja, a hosszu ámbituson már jöttek is az éhes
               uraságok. Elől lassu léptekkel az udvarmester, hosszu pálcával a kezében, nyomában az
               úri rendek, sorba a férfiak, a leányok és leghátul az asszonyságok. Lehettek vagy
               harmincan.</p>
            <p>Balassa uram rögtön meglátta a rabhuszárt.</p>
            <p>- Imhol a pölöskei vitéz, akiről már szóltam volt te nagyságodnak, - mondá a fekete
               bégnek.</p>
            <p>- Mi járatban van kegyelmed, öcsémuram? - kérdezte a gazda.</p>
            <p>- Nagyságod engedelmével Balassa ő kegyelmével óhajtanék szót váltani.</p>
            <p>- És ki legyen ez a feketedolmányos?</p>
            <p>Midőn kitudódott, hogy a feketedolmányos a rosályi Bertóthyak közül való úrfi, a
               fekete bég így szólt:</p>
            <p>- Ha így van, akkor ti kegyelmetek helye nem az ámbituson, hanem az asztal mellett
               van.</p>
            <p>És intett Túnyi uramnak.</p>
            <p>Miután odabenn elmondták az asztali áldást és a pohárnokok körülhordták a mosdóvizet,
               asztalhoz ültek. Molnár Palkó és Gábor a gazda mellé kerültek, de csak azért, mivel
               Nádasdy uram a maga asztalánál mindig az utolsó helyre ült.</p>
            <p>A főhelyen Nádasdyné ült, tőle jobbkézfelől sorba az asszonyságok, balkéz felől az
               urak.</p>
            <p>Mivel a fekete bég igen nagy úr volt, igen sokat is ettek az asztalánál és az
               étekfogók ezúttal húsz fogást hordtak föl.</p>
            <p>Asztalnál a rabhuszár csak a férfiakat nézte, mert nem egy széphirü vitéz ült vele
               egy sorban. A főasszony oldalán egy kampósorru, keserüképü úr kapott helyet és midőn
               a gazda ráköszöntötte három ejteles ezüstpoharát, Molnár Palkó megtudta, hogy ez a
               gazdag Zrinyi, ama szigetvári gróf legnagyobbik fia.</p>
            <p>Gábor nem igen törődött az urakkal, ő lopva inkább csak a háziasszonyt nézte. Nem
               mintha igen szépnek találta volna, de mert az ő fülébe is eljutottak a rettenetes és
               titokzatos hirek, amelyek a főasszonyról szólottak.</p>
            <p>Kicsi, hófehér bőrü, fakóhajú asszonyság volt, a zöldes szemeivel nem igen nézett az
               emberek arcába, többnyire furcsa, fagyott mosollyal bámult a levegőbe. Az volt a hir,
               hogy eladta lelkét a gonosznak.</p>
            <p>A fekete bég igen szerette asszonyát. Bözse lelkemnek nevezte, azt mondta:
               macskaszeme van és nagyot nevetett a furcsaságain.</p>
            <p>A férj mit sem tudott arról, amiről már mindenki suttogott: hogy Bözse lelkem
               embervérben szokott fürödni. Csak Nádasdy uram halála után sült ki, hogy a csejtei
               kastély pincéjében nemes szüzek tetemei vannak elásva.</p>
            <p>A főasszony hires nagy nemzet leánya volt és Báthory Erzsébetnek hivták.</p>
           
            <p>Az urak füle már vörösödni kezdett az italtól és az asszonyságok, miután észrevették,
               hogy tánc ma úgy sem lesz, kihúzódtak a palotából.</p>
            <p>Palkó és Gábor tisztességtudóan fölkeltek a nagyurak mellől, de a fekete bég
               visszaparancsolta őket a helyükre, az asztalnokok pedig nagy billikomokat raktak
               eléjük.</p>
            <p>A Nádasdyak valamikor atyafiságot tartottak a Bertóthyakkal és a fekete bég most meg
               akarta mutatni, hogy nem veti meg Gábor úrfi szegénységét.</p>
            <p>A gazda villogó fekete szemét azonban inkább a rabhuszár inas alakján járatta és
               midőn ő nagysága már félrészeg volt, egyszerre így szólt hozzá:</p>
            <p>- Azt beszélik, te a nagy Kinizsi vére vagy. Hát nyujtsd ki a karomat, ha van hozzá
               való tudományod!</p>
            <p>És az asztalon keresztül odakinálta néki a begörbített jobbkarját, amelyen vasizmok
               feszültek.</p>
            <p>Palkó egy ideig csak erőlködött, hogy kiegyenesítse, majd mosolyogva mondta:</p>
            <p>- Bizony nem birok én a nagyságod erejével!</p>
            <p>Az urak mind elnevették magukat és nagyot ittak Nádasdy uram egészségére. A fekete
               bég pedig kevélyen monda:</p>
            <p>- Úgy lehet, az öreg Kinizsi Palkó tudományának is nagyobb volt a füstje, mint a
               lángja!</p>
            <p>Palkó fülig elvörösödött, mert ez nagyobb galuska volt, mint amekkorát egy vázsonyi
               molnár le tud nyelni és kirugva maga alól a széket, a palota sarkában álló nagy
               gyertyatartóhoz lépett.</p>
            <p>Az embermagasságú tartót, amelyen sok patikagyertya égett, vasból kovácsolta a
               pozsonyi mester és pálmafa-formát adott néki, a tövét pedig mélyen beeresztette a
               palota kőpadozatába.</p>
            <p>Molnár Palkó azt mondta:</p>
            <p>- Nádasdy uram karjával én nem birok, de ezzel a karral talán birok.</p>
            <p>Az összekulcsolt két kezével átfogta a pálmafa vastörzsét, a térdével nekifeszült és
               a világító koronáját elhajtotta a kőpadozatig.</p>
            <p>Az urak mind fölugráltak a székükből és eliszonyodtak ekkora erő láttára.</p>
            <p>Balassa úr azt mondta:</p>
            <p>- Egy elefánttól is elég volna ennyi! Anyától lett embertől még nem láttam ilyet!</p>
            <p>A fekete bég pedig megértette, hogy vendége szándékosan kimélte őt.</p>
            <p>Zrinyi úr, aki eddig még egyszer sem szólt Molnár Palkóhoz, most ráköszöntötte a
               borát, majd azt kérdezte tőle:</p>
            <p>- Hogyan lehet az, hogy kegyelmedet elevenen el tudta fogni a török?</p>
            <p>Erről nem igen szeretett beszélni a pölöskei koma, de most mégis megeredt a
               szava.</p>
            <p>- Úgy volt, hogy éjnek idején Tihanynál által úsztam a vizen, de förgeteg támadt és a
               török parton belékeveredtem a halászok hálójába, így aztán nem lehetett
               védekeznem.</p>
            <p>- De később hogy nem tört ki kegyelmed a tömlöcéből? Aki azt tudja, amit kegyelmed,
               annak a börtön rácsa csak fűzfafonadék.</p>
            <p>A huszár erre is megfelelt:</p>
            <p>- Mielőtt kiengedtek a vízből, vitézi szavamat vették, hogy rabul adom magam.</p>
            <p>- Így már értem, - szólt Zrinyi ő nagysága.</p>
            <p>De Balassa uram, aki eddig csendben iszogatott, a kemény öklével most akkorát csapott
               az asztalra, hogy az ezüstpoharak ijedtükben nagyot ugrottak és hangos szóval
               kiáltotta:</p>
            <p>- Pedig ez az, amit nem lehet megérteni! Ebben az országban az ellenség soha semmit
               nem nyert erővel, mindent csak hamissággal. Mert mindig tudták a gazok, hol kell
               kifeszíteniök a hálójukat! És mivel nincsen vas, amellyel meg lehet békózni egy ilyen
               legényt, hát az orrába húzzák a vitézi becsületét, mint a medvéébe a karikát és úgy
               vezetik vásárra... Miféle cudar farsangos játék ez? Az ellenség cserepekre törte
               országunkat, koldussá tette az úri rendet és földönfutóvá a népet, az ellenség
               özveggyé tett százezer magyar asszonyt és éhen veszejtett százezer magyar gyereket -
               és most számon kéri tőlünk a becsületünket. De én azt mondom: nincs becsület, nincs
               emberség, nincs frigy, amely a rablóval szemben kötne! A magyarnak csak egy becsülete
               van: pusztítani az ellenséget! Gáncsot vetni, vermet ásni az útjába, irtani, mint a
               farkast, mint a patkányt, vassal és hurokkal, tűzzel és méreggel, az asszonyát, a
               gyerekét nem válogatva, mert mind a mi vérünkön hízik, mindenik részes abban a
               szörnyü gazságban, amit evvel az országgal elkövettek!</p>
            <p>Olyan düh vett erőt rajta, hogy a szája széle tajtékos lett.</p>
            <p>A többi urak jó ideig néma csöndben könyököltek az asztal körül. A fekete bég ekkor
               magához intett egy fegyveres főlegényt, aki a palota ajtaját strázsálta és így szólt
               hozzá:</p>
            <p>- A fejérvári bég tegnap karóba vonatta három parasztunkat. A tömlöcömben ül a
               fejérvári tihája és két odabasa. Hajnalra vigyétek ki őket és húzzátok karóba a
               parasztok mellett.</p>
            <p>- Igenis, értem! - mondotta a főlegény.</p>
            <p>(És ez nagy kavalérság volt ő nagyságától, mert a három török együtt már ezerötszáz
               forint sarcot igért a fejéért és ha kinzómesterrel sarcoltatnák őket, talán többet is
               megadnának.)</p>
            <p>Zrinyi úr ő nagysága észrevette, hogy Gábor urfi hegedüt fog a kezében.</p>
            <p>- Pengesd, ha tudod! - biztatta.</p>
            <p>Az ifju a rabhuszár felé bólintott, Palkó pedig a mélyen zengő orgonahangján éneket
               kezdett mondani:</p>
            <p>Őszi harmat után</p>
            <p> Végre mikor aztán</p>
            <p> Fujdogál a hideg szél,</p>
            <p> Nem sok idő mulván</p>
            <p> Sárgul, hulldogálván</p>
            <p> Fáról a gyönge levél.</p>
            <p> Zöld erdő harmatját,</p>
            <p> Piros csizmám nyomát</p>
            <p> Hóval lepi be a tél.</p>
            <p>Az urak, de a palotában ácsorgó szolgáló rendek is, elgondolkozva hallgatták és
               mindannyinak szívét forró büszkeség és édes fájdalom árasztotta el. Sokan közülök
               most értették meg először, hogy a magyar beszéd, amely a régi énekekben olyan nyers
               és esetlen volt, mint a medvemormogás, milyen szép nyelv. Szebb ez a töröknél, de még
               a deáknál is. Ebben az órában egyikük sem adta volna oda az ő nyomorult országát a
               világ legdúsabb királyságáért sem, mert a magyar érzés akkoriban úgy megdagadt a
               lelkekben, mint tavasszal a Rába vize.</p>
            <p>- Derék ének ez nagyon! - mondta Zrinyi uram.</p>
            <p>- Balassa úr ő nagysága szerzette, - magyarázta Gábor.</p>
            <p>Palkó pedig elmondá a végét is:</p>
            <p>Immár sólymocskádat,</p>
            <p> Kedves madárkádat,</p>
            <p> Kit karodon hordottál,</p>
            <p> Klárisokkal rakott,</p>
            <p> Skófiummal varrott</p>
            <p> Lábzsinoron tartottál -</p>
            <p> Bocsásd el békével</p>
            <p> Szegényt, hadd menjen el,</p>
            <p> Reá ne haragudjál!</p>
            <p>Balassa uram, bárhogyan restellte is, nem tudta eltitkolni, hogy tüzet fogott a saját
               parazsán, a szeme bizony könnyes volt. Ez volt az ő búcsúéneke Magyarországhoz és
               Losonczy Annához, mert akkor ő már elvégezte magában, hogy külső országba fog
               bujdosni. Az ő nyughatatlan lelke olyasmit képzelt, hogy idegen földön, ismeretlen
               emberek közt, boldogan és békén élheti napjait.</p>
            <p>Hogy eltitkolja ellágyulását, hirtelen felszökött helyéről.</p>
            <p>- Miféle kérésed van hozzám? - kérdezte a rabhuszártól.</p>
            <p>Molnár Palkó tisztességtudóan fölkelt a helyéről:</p>
            <p>- Szerencsém akadt, Jakab napján lakodalomba megyek Bertóthy Katával és ha meg nem
               sértem nagyságodat, akkor arra kérem, vállalná a násznagyi tisztséget.</p>
            <p>És mivel őnagysága nem válaszolt mindjárt, Gábor urfi sietve monda:</p>
            <p>- A sarccal ne legyen baj, mert az én dusgazdag Ráchel néném megígérte, ha nagyságod
               leszen a násznagy, akkor ő a lakodalom napján kiváltja Molnár Palkót a rabságból.</p>
            <p>- Megteszem! - kiáltott most már őnagysága és belécsapott a huszár tenyerébe.</p>
            <p>(Eddig is csak azért vonakodott, mert félt, hogy a sarcot tőle várják, pedig ennyi
               sok pénz nem telt az ő uraságától.)</p>
            <p>De most széles kedvében megszólalt a fekete bég is:</p>
            <p>- Ha Balassa lesz a násznagy, akkor Nádasdy legyen főgazda, mert én el akarom járni
               Bertóthy Katával a menyasszony táncát. Az egész lakodalom költségét pedig vitézlő
               Túnyi uram fizesse.</p>
            <p>Túnyi Menyhárt uram, aki a hopmesteri pálcával ott billegett a pohárszék előtt,
               mosolyogva meghajolt őnagysága felé.</p>
            <p>Az urak igen sokat ittak a mátkapár egészségére, köszöntőket is mondtak, közbe a
               Palkó énekét hallgatták és végezetül erősen megrészegedtek.</p>
            <p>Józan csak Zrinyi őnagysága maradt, mivel keveset ivott és Molnár Palkó, mivel sokat
               bírt.</p>
            <p>Mire ágyba kerültek, a sárvári virrasztók immár az éjfelet kiáltották.</p>
           
            <p>A Nádasdy uram zsoldján élő vitézlőrend egyik vajdája Harangozó Józsa volt,
               mostohafivére ama rab Boráros Miskának, aki Koppányban föltette a maga harminckét
               fogát a pölöskei koma emberségére.</p>
            <p>Józsa ő kegyelme most öt forintot és hét ezüst dolmánygombot adott Palkónak, vinné
               öccsének a tömlöcbe, mert azok ketten igen szerették egymást, bárcsak
               mostohatestvérek voltak is.</p>
            <p>És a vajda elmondta a rabhuszárnak a vértesaljai híres futás históriáját is, amely
               tavaly Szent György-havában esett, amikor is Józsa úr, de maga Nádasdy és Pálffy
               Miklós őnagyságuk is, kicsi hijja, hogy török kézben nem hagyták a fejüket.</p>
            <p>A főurak ugyanis összefogtak, hogy éjnek idején elhajtják a budai basa füvelő
               ménesét.</p>
            <p>A vitéz terv sikerült volna, sőt már Bicskéig szerencsésen el is vágtattak az arabus
               csikókkal, de ott nagy török erő csapott rájuk, ágyukkal és seregbontókkal. Ugy
               látszik, megint árulás volt a dologban.</p>
            <p>Még onnan is haza lehetett volna oldalogniok a ménessel, de a komáromi vajdák
               megbolondultak és minden áron meg akartak vivni a pogánnyal, Pálffy uram pedig az
               egyszer elhibázta a dolgát, hogy engedett a csahosoknak.</p>
            <p>Ebből lett a baj. A budai basa másnap száz hajdufejet tűzött ki a vár fokára, ami
               drága ár egy falka lóért. De meg a ménes is odaveszett megint.</p>
            <p>Bécsben a felséges király igen felbosszankodott a frigytörésen és Ernesztusz főherceg
               úrral kemény leveleket iratott az uraknak, sőt meg is fenyegette őket, hogy nem
               tudnak veszteg ülni.</p>
            <p>Nádasdy uram azzal mosakodott ki, hogy néki sok ujonclegénye van a seregében, az
               ifjuságot pedig csak ellenség földjén lehet kioktatni a hadi tudományokban, azért ő
               nem várhatja meg, mig ő felsége hadat üzen a töröknek, hanem béke idején is kénytelen
               portyára vinni a katonáit.</p>
            <p>Erre már nem tudott kádenciát a bécsi Bellikum. Való igaz, hogy olyan serény
               nyomjárók és olyan szives kopjatörők szolgáltak a Nádasdy kardja alatt, aminők soha
               nem éltek a király őfelsége zsoldján, de tán még Zrinyi György őnagyságáén sem, ami
               pedig már nagy szó.</p>
            <p>Az ősszel Nádasdy uram véresen lemosta a vitézi hírén esett foltot, mert
               Sárkány-Szigeti alatt akkorát ütött a törökön, hogy még a sztambuli nagyúr is
               fölszisszent tőle. A fekete bég akkor ezerháromszáz rabot hajtott haza, a rabok közt
               két nagyságos bég is találkozott, a sárvári kapukat és bástyákat pedig rengeteg sok
               nyúzott pogányfej ékesítette.</p>
            <p>De maga Nádasdy uram mondta, hogy ebben a szép mezei munkában Batthyány Boldizsár
               őnagyságáé a főrész.</p>
            <p>Ez a száguldozás is béke idején esett, a király őfelsége íratott is megint, de
               ezúttal nem firtatta a frigyszegést, hanem kegyesen felmagasztalta a jámbor urak
               vitézségét és török lovat kért a prédából.</p>
            <p>Harangozó Józsa mindezt az uri kertre nyiló tornácon mesélte Molnár Palkónak.</p>
            <p>A kertben négyszögű vizecske volt, amelyből ezüst-vértes halak ugrottak arany-legyek
               után. A parton, sok virág közt, csupasz kőasszony hasalt, rajta kőgyerekek
               hemperegtek és mozsárból ontották a vizet.</p>
            <p>Korán reggel Balassa úr már nehéz golyóbisokkal tekézett a tó partján. Nagy ivások
               után így szokta magát rendbeszedni.</p>
            <p>Bertóthy Gábor ott volt mellette, az eldobott golyóbis után szaladt és serényen
               visszahozta őnagyságának.</p>
            <p>Közbe egy időre abba is hagyták a játékot és beszélgettek. Azaz inkább csak Gábornak
               járt a szája, őnagysága figyelve hallgatta, olykor igen elkomolyodott, de végül is
               hangosan elnevette magát.</p>
            <p>A rabhuszár a tornác alól nézte őket és igen csudálatosnak találta, hogy ilyen híres
               nagyúr Bertóthy Gáborral pajtáskodik; pedig ennek is megvolt a maga oka.</p>
            <p>Balassa uram ugyanis megértette, hogy Gábor édesanyja Losonczy leány volt és ettől a
               névtől tüstént meglágyult az ő büszkesége, mint fenyőgyanta a nap tüzén. Mert egy
               másik Losonczy-leány, Anna, a temesvári hős leánya, benn lakott az ő szívében, néki
               dedikálta ő legédesebb énekeit és legvéresebb vitézi tetteit és kalandozva,
               bujdokolva és százszor megbotolva is holtáig hű maradt hozzá.</p>
            <p>Midőn a két cimbora nyeregbe ült, hogy útra keljen hazafelé, Gábor csak úgy
               félvállról odaszólt a rabhuszárnak:</p>
            <p>- Most már úgy fordult a dolog, hogy a lakodalmad napján nem Ráchel néne, hanem
               Balassa őkegyelme fogja megfizetni a te sarcodat. Ráchel néne csak pihentesse tovább
               az ő aranycsikóit az egri papok ládafiában.</p>
            <p>- Ezt ugyan nem értem, - csudálkozott Molnár Palkó.</p>
            <p>Nehéz is lett volna ésszel fölérni, mert Balassa uramat, bár híres nagy nemzet és
               vitézlő főur vala, mindig üldözte a lantosok átka és szükében vala a pénznek.</p>
           
         </div>
         <div type="chapter">
            <head>
               VIII.
            </head>
            <p>Elvégzem kedvesen szíves ajánlását,</p>
            <p> Rövid nap tőlem is várja ennek mását,</p>
            <p> Tartson úgy engemet mint szerelmes társát,</p>
            <p> Mondd meg: ne sajnálja hozzám sétálását.</p>
            <p>Gyöngyösi István.</p>
            <p> Vitézlő Túnyi Menyhárt uram, a fekete bég hopmestere, elkísérte az ifjakat
               Szárcsavárra.</p>
            <p>Az ura ráhagyta, hogy igazítsa el Molnár Palkó menyegző napját és Menyhárt úr körül
               akart tekinteni a helyszinén, hogy megállapítsa a lakodalmi rendtartást.</p>
            <p>Derék szál ember volt, csak az orra volt laposforma és hangosan szuszogott a
               bajuszába.</p>
            <p>Mivel az ilyen Nádasdy-félének a szolgája is úr, tehát nem ment magában, hanem egy
               sáfárkodáshoz értő deákot és egy huszárfőlegényt is vitt magával.</p>
            <p>Hidvég tájékán menekülő falusi nép lepte el a Rába partját. Rohanvást rohantak,
               szekéren és gyalogszerrel, marhákat hajtottak maguk előtt és batyukat cipeltek a
               hátukon.</p>
            <p>- Ki elől szaladtok? A török elől? - kérdezte Túnyi uram.</p>
            <p>- A mieink elől! - kiáltozták a parasztok - Jönnek a balónok és a német lánckenetek
               az ország szívében uraskodtak. (A határharcokhoz és száguldozásokhoz nem értettek,
               azért a végházakat magyar és horvát katonaság tartotta.)</p>
            <p>Elvadult, enyveskezü csürhenép volt, amely elől senki pénze, asszonya és lova nem
               volt biztonságban. Ahol az ő patkányseregük megfészkelte magát, ott egész vidékek
               szegénységbe és mocsokba sülyedtek.</p>
            <p>A hadnagyaik hosszu szekérvonatokon küldözték távoli hazájukba az orzott holmit, a
               legénységük pedig merő uraskodásból vérig gyötörte a népet. Akkor azt hitte Bécs, a
               katonának ilyennek kell lennie.</p>
            <p>Nemsokára megjelentek a vigyázóik az úton. Jó nagy sereg hömpölygött a nyomukban. A
               lovasa pléhben, a gyalogja tarka, buggyos ruhában, tollas kalappal, nehéz nagy
               puskával a hátán, - valamennyinek gályarab pofája mord ráncokba torzult.</p>
            <p>Ijesztő és nevetnivaló farsangi menet volt.</p>
            <p>A sereg közepén lovagolt a vezér. A zöld tollas, ezüst sisakja alól a gőgtől püffedt
               vénasszonyarc nézett ki.</p>
            <p>- Ez Kemenáter generális úr! - mondta Túnyi uram, aki Sárváron látta egyszer a
               főkatonát.</p>
            <p>A zsoldosok, mint aféle unatkozó léhűtők, a nyelvüket öltögették az utasokra, hogy
               szégyent tegyenek rajtuk, egyebekben azonban nem zaklatták őket.</p>
            <p>A deréksereget hosszu szekérvonat követte nyomon. A kocsik teli voltak elragadott
               holmival, de olyan jószág, amiről föl lehetett volna tenni, hogy a törökön prédálták,
               nem igen volt közte.</p>
            <p>Délben az utasok megtelepedtek egy fa árnyékában és Túnyi uram előparancsolta az
               elemózsiát, meg a pincetokot.</p>
            <p>Midőn javában ettek volna, egy megkésett balón lovas kocogott el mellettük. Egy
               parasztleányka szaladt a ló mellett és a katona kötélen vezette a leányt, mint a
               barmot.</p>
            <p>Formás szép leány volt és olyan megadással hajtotta meg a fejét, mint akit a
               vesztőhelyre visznek.</p>
            <p>A katona gőgösen a puszta levegőbe tekintett, a leányka azonban olyan szomoru
               pillantást vetett a falatozó magyarokra, hogy Molnár Palkónak egyszerre elment minden
               étvágya.</p>
            <p>Az arca rákvörös lett és Gábor urfi, aki már tudta, mit forgat fejében a barátja,
               csendesen odaszólt neki:</p>
            <p>- Tudod te, ki vagy?</p>
            <p>Persze, nem fér meg a vitézi becsülettel, hogy hitre kibocsájtott rab harcot álljon,
               mert ha rajtaveszt és elesik, akkor a kezese adja meg az árát.</p>
            <p>A többiek nem igen mozdultak. Utas ember, ha van egy csepp esze, nem ártja bele magát
               a más ember dolgába, különösen ha balón az az ember és több ezred magával jár.</p>
            <p>Fertály óra múlva megint ketten jöttek az úton, ezúttal egy mezitlábas, zömök
               parasztlegény és egy leányka, aki arcban igen hasonlított a balón rabjához. A
               kisleány eleven nyulacskát hozott a karján - ez lehetett minden kincse - és a
               sírástól szepegve szaladt a paraszt mellett.</p>
            <p>A mezitlábas megállott és megszólította a huszár főlegényt, ha nem látott-e egy
               katonát, meg egy megkötözött fehércselédet.</p>
            <p>- Ki volt az a lyány? - kérdezte Molnár Palkó.</p>
            <p>- Az én mátkám, ennek a kisleánynak a nénje, - felelt sötét képpel a legény.</p>
            <p>- Mért kötözték meg?</p>
            <p>- A balón generális magához parancsolta a sátrába, de mert elszaladt az erdőbe,
               lovasokat küldtek utána és most viszik a generálisnak.</p>
            <p>- És te most hová mégy? - kérdezte Gábor úrfi.</p>
            <p>- Keresem az igazságot! - morogta haragosan a legény.</p>
            <p>De hol lakik ebben az országban az igazság?</p>
            <p>Palkó azt kérdezte a legénytől:</p>
            <p>- Mért nem védted meg, ha mátkád?</p>
            <p>- Puszta kézzel? Hiszen ha volna lovam, meg szablyám, majd megnyivasztanám a
               leánypecért! De így elvertek és elszedték a csizmámat, meg a ködmönömet.</p>
            <p>- Értesz te a kardforgatáshoz? - faggatta tovább Molnár Palkó.</p>
            <p>- Huszár voltam Palotán, Pálffy Tamás uram kardja alatt, de megszöktem, nem bírtam
               már a koplalást.</p>
            <p>Az már igaz: nagyétű legénynek nem való a katonaélet, koplalásban mindenkor bőséges
               része van őfelsége vitézlőrendjének.</p>
            <p>Mert törvény vala Bécsben, hogy a magyar zsoldost csak akkor szabad fizetni, ha már
               minden német és balón kikapta a magáét. Így aztán elég ritkán ejtik sorát a magyar
               legénységnek.</p>
            <p>De ekkor egyszerre megszólalt Molnár Pál.</p>
            <p>- Ha lovat adnánk kölcsönbe, miféle zálogot adhatnál?</p>
            <p>- Zálogba hagynám ezt a kislányt! - kiáltotta fölragyogó szemmel a mezítlábas.</p>
            <p>És Túnyi uram, bár egyébként igen cirkumspektus férfiu volt, arra a könnyelműségre
               vetemedett, hogy huszárjának lovát meg a szablyáját odakölcsönözte ennek az ágról
               szakadtnak. A huszár váltig ellenkezett, de végül is engedelmeskednie kellett a
               vitézlő hopmester parancsának.</p>
            <p>Amint a mezítlábas nyeregbe ült és megsuhogtatta a szablyát, már látni való volt,
               hogy valóban végbeli legény. Nem az útnak, hanem a nádasnak vitte a lovát.</p>
            <p>Molnár Palkó, aki eddigelé semmit sem evett, most nekiesett az elemózsiának és
               mindent fölfalt, amit a többiek meghagytak.</p>
            <p>A huszárfőlegény azalatt a keze bokáján fogta a zálogba vetett kisleányt, nehogy
               megugorjon, a hopmester úr pedig, amint egyik fertályóra a másik után múlott, sejteni
               kezdé, hogy mégis bolondot művelt, mert ha a balón levágja a mezitlábast, hogyan
               számol ő be otthon egy kisleánnyal a huszárló helyett?</p>
            <p>A mezitlábas azonban nem vágatta le magát. Egyszerre csak nyargalva jött az úton a
               mátkája a nyerge mögött ült, a balón lovát pedig kantáron hozta.</p>
            <p>Sőt már mezitláb sem volt, mert megörökölte a balón csizmáját is, amelyre annak,
               halott ember létére, immár nem volt semmi szüksége.</p>
            <p>- Jól védte magát? - érdeklődött Molnár Palkó.</p>
            <p>- Nem volt érkezése, a nádból ugrattam néki és torkon vágtam, mielőtt még fegyveréhez
               kapott volna.</p>
            <p>És a legény belemarkolt a nyeregtarisznyába és a hajánál fogva kihúzta a balón
               viaszsárga fejét. Nem volt sok értelme, hogy magával hozta, úgy látszik, csak a rend
               kedvéért tette, mivel így tanították a palotai végházban.</p>
            <p>- Akárki fia vagy is, derék fiú vagy, - szólt Molnár Palkó. - Hanem úgy vigyázz, hogy
               a balónok lovasokat eregetnek utánad!</p>
            <p>A legény legyintett a kezével.</p>
            <p>- Ám eregessenek, tudom én a járást a nádasban!</p>
            <p>Ekkor már felültette a két leányt a balón paripára, maga kantáron fogta a lovat,
               tisztességtudóan megköszönte uraimék szívességét és hamar eltünt az út
               fordulóján.</p>
            <p>Molnár Palkó azt mondá:</p>
            <p>- Segített magán és azért az Isten is megsegítette.</p>
            <p>Túnyi uram azt mondá:</p>
            <p>- Aki nem fárad bele az igazság keresésébe, az végül csak megtalálja.</p>
            <p>Bertóthy Gábor pedig nevetett és azt mondá:</p>
            <p>- Most már tudom, hol lakik Magyarországon az igazság: a szablya élén!</p>
           
            <p>Szárcsavár alatt az utasok rábukkantak Bertóthy Cicelkére, aki valami igen fura
               keveréknyájat terelgetett a réten.</p>
            <p>Két kis csacsi, néhány bárányka, a Jelika-tehén, féltucat fehér kuvaszkölyök és vagy
               negyven szelíd daru volt a nyájban.</p>
            <p>Egy kis tuzokcsapat is velök tartott, de a büszke viselkedésü madarak csak látogatóba
               jöttek és mindjárt elröpültek, mihelyt meglátták az idegen férfiakat.</p>
            <p>Gábor úrfi előresietett, hogy bemondja a várban a vendégeket.</p>
            <p>Ráchel nénét az ólban lelte, őszintén szólva éppen trágyát hordott.</p>
            <p>Az úrfi úgy vélekedett, hogy a rá várakozó harcot csak meglepetéssel lehet megnyerni,
               azért rögtön elsütögette minden öreg ágyúját:</p>
            <p>- Balassa Bálint uram szívesen köszönti kegyelmedet, Nádasdy Ferkó őnagysága pedig
               atyafiságos szolgálatát ajánlja. Az uraknak értésükre esett, hogy a kegyelmed Kata
               hugának szerencséje akadt és azt mondák: ha Czekeyné asszonyunk nászoló asszony
               leszen, akkor Balassa legyen násznagy, hogy együtt járhassák az első táncot és ha a
               híres egri asszonyság hugának bekötik a fejét, akkor csak Nádasdy lehet lakodalmas
               gazda, hogy az ő költségén egyenek és igyanak a vendégatyafiak. És Nádasdy uram
               hopmestere tüstént itt terem, hogy meghallgassa a kegyelmed parancsait. Az urak csak
               egyet kérnek: a lakodalom legyen Jakab napján, mert később vitézi dolgaik után
               kellend járniok. És ennyi gráciával tartozunk is őnagyságuknak.</p>
            <p>Lakodalom? Jakab napján?</p>
            <p>- De hiszen az a legény ma is rab! - kiáltotta haragosan az asszonyság.</p>
            <p>- Semmi az, édes néném! A dusgazdag Balassa uram nevetve kifizeti azt a rongyos
               háromezret.</p>
            <p>Az egész dolog olyanformán festett, mintha a gaz Gábris az ujjából szopta volna, de
               ekkor Túnyi uram a hússzínü dolmányában már ott hajlongott Ráchel néne előtt és
               ugyanazt mondta, amit a fiú:</p>
            <p>- Nádasdy ő nagysága atyafiságos szolgálatát ajánlja!</p>
            <p>És vitézlő Menyhárt uram bebizonyította, hogy méltán viseli az udvarmesteri pálcát,
               mert amint megpillantotta a vasvillát az asszonyság kezében, finoman mondá:</p>
            <p>- Derekas munkát végez itt az egri Bellona ő nagysága, miként híres őse is, Herkules
               király, ilyen munkával szerzett halhatatlanságot az Augiás istállójában.</p>
            <p>(Ráchel néne később gyakran mondá: olyan szép esze van Túnyi uramnak, hogy attól
               ugyan püspök is lehetne.)</p>
            <p>Az asszonyság megérezte, hogy a haszontalan öccse őt valahogyan tőrbe ejtette, de
               mihez kezdjen most már? Azzal a vázsonyi molnárfélével csak elbánt volna, de a
               Nádasdyakat és a Balassákat nem lehet arcon csapni.</p>
            <p>Gábor azt mondta:</p>
            <p>- Ugylehet, Zrinyi ő nagysága is eljön a lakodalomba.</p>
            <p>Erről ugyan szó sem volt, de ezzel megadta Ráchel néninek a kegyelemdöfést. Az
               ütközet tehát elveszett.</p>
            <p>A hopmester azután bejárta a várat és úgy találta, hogy a konyha és a palota igen
               alkalmatosak egy kisebb vendégsereg ellátására. Csak hozni kell egyetmást, ami itt
               hiányzik.</p>
            <p>A palotába pohárszéket, összetolható asztalt, uraknak való karosszékeket... És két
               szekérre való arannyal varrott szőnyeget is kell hozni Sárvárról, hogy felöltöztessék
               a csupasz falakat... És tarka zászlók is kellenek a bástyára...</p>
            <p>Irjad, deák! Ezüst mosdómedencék, tálak és tányérok, öntőkorsók, bortöltő kupák,
               kannák és poharak, azután asztal közepére való malomforma, kagylós és tornyos
               aranyserlegek, item virággal cseppentett kamukaabroszok, himzett étekfogó kendők és
               kéztörlők, nemkülönben gyertyatartók szagos gyertyákkal és tánchoz való
               fáklyák...</p>
            <p>Az udvarmester feje olyan volt, mint a Noé bárkája: minden elfért benne.</p>
            <p>Estebédre huszonkét étekfogás lesz, mondta, ötféle bor, az ürmöst nem számítva.
               Kevesebb nem lehet, mivelhogy most már Nádasdy uram becsületéről van szó.</p>
            <p>A várban szűkös a hely, ergo kevés szolgával kell beérnünk. Irjad, deák!
               Vicehopmester, pohárnok, bortöltő inas, asztalnok, étekfogó, konyhamester,
               konyhasáfár, szakácsinas, konyhaajtónálló, tálmosó, fűszerkészítő, borsoló, sütő, -
               nem felejtettünk ki senkit? De hát a muzsikusok, meg az énekes inasok?</p>
            <p>(A kocsik meg a lovak mellé való embereket majd az istállómester veszi rovásra.)</p>
            <p>Meg kell adni mindennek a módját! Nádasdy uram azt mondta: nem bánja, ha kétszáz
               forint költsége leszen is. Ez pedig nagy pénz, mert majd minden ingyen kerül, a buza
               a földekről, a hús a nyájakból, a vad az erdőből, a hal meg a rák a tavakból, a bor a
               szőlőhegyekről, a gyümölcsféle a kertekből, ember és ló is van elég hál' Istennek, a
               pénz jóformán csak nádmézre, gyömbérre, borsra, szerecsendióra meg holmi lemóniára
               kell.</p>
            <p>Gábor úrfi erősködött, hogy huszonöt vendégnél többet nem szabad hívni, nehogy a
               familia szégyenbe maradjon a helyszüke miatt. Ennél a számnál meg is állapodtak.</p>
            <p>Ráchel nénének, akin lassankint mégis csak erőt vett a lakodalmas láz, ekkor hirtelen
               megfájdult a szíve, mert eszébe jutott Bertóthy Magdolna hajdani lakodalma, amikor a
               vendégek háromezer lóval jöttek a rosályi vár alá.</p>
            <p>Akkor a nádorispán volt a főgazda és az országbíró a násznagy és a pápai legátus volt
               eskető pap és hivatalosak voltak a vármegyék, a káptalanok és a konventek, a lengyel
               király pedig a képe viselőjét küldte maga helyett, az tisztesség szerint egyedül ült
               a hintószekérben és külön asztalnál evett és ebédnél is a fején tartotta a süvegét.
               (Oppelia német herceg a maga személyében jött, de másnap sértődten elvonult megint,
               mert a lengyel nem akarta türni, hogy ő is a fején tartsa a kalapos süvegét.)</p>
            <p>A családi krónika szerint a szép Magdolna mennyegzőjén egyebek közt negyven ökröt,
               száznyolcvan borjút, harminc bölényt és kétezer pisztrángot ettek meg, hozzá
               háromszázötven akó bort ittanak.</p>
           
            <p>Mig azok odabenn a hopmester úrral tanácsot ültek, addig a rabhuszár és Bertóthy Kata
               a vársövény fokáról nézték a naplementét.</p>
            <p>Mert olyan a szerelmes emberek természete, hogy megcsudálják a haszontalan dolgokat
               is, miket okos ember föl se vesz: a napszálltát, a hold incselkedését és a rétek
               semmirekellő virágait.</p>
            <p>A vörösen lángoló égboltot apróra fodrozott aranyfelhők lepték el és minden olyan
               tündöklő, olyan komoly és áhitatos volt, mintha a természet maga is lakodalomra
               készülődnék.</p>
            <p>Palkó azt mondta:</p>
            <p>- Szent Jakab napján!</p>
            <p>Két hét mulva...</p>
            <p>Bertóthy Kata nem válaszolt, de a huszár ott érezte a leány finom, meleg kezét a
               jobbjában.</p>
            <p>És ekkor a nádi békák százezrei egyszerre belekezdtek az esti zsolozsmájukba és ez is
               olyan szép és ünnepélyes volt, mintha az ég angyalai kristályorgonán muzsikálnának és
               aranyharangokat kongatnának.</p>
            <p>Ők ketten hallgattak, de a szívük hangosan dobogott. És nyitott szemmel, éber fővel
               álmot láttak, mind a ketten ugyanazt.</p>
            <p>Meredek grádics emelkedik a sövényről a fényes égbolt felé és ők ketten minden
               szívdobbanással följebb hágnak egy fokkal.</p>
            <p>Odafenn, a tüzes magasságban, álomszerűen szép és merész hóhstád tornyosul. A hidja
               szivárvány, a falai biborosak, a csucsos tetői arannyal rakottak, a szines
               ikerablakai pedig úgy izzanak és sziporkáznak az esti fényben, mint az óriás
               drágakövek.</p>
            <p>És ők ketten, kéz a kézben, fölfelé haladnak, az ócska kis vályogvárból a tündöklő
               csodavár felé.</p>
            <p>Ráchel néne kiment az udvarra és ekkor megpillantotta a mátkapárt a várkerítés fokán,
               amint az alakjuk sötéten belerajzolódott a tüzes égbe.</p>
            <p>És megdöbbent, hogy milyen gyönyörű szép emberpár ez és azt mondta magában:</p>
            <p>- Bizony, a mi Katánk Magyarország legszebb lánya, az a kölyök pedig az ország
               legkülönb legénye!</p>
            <p>De azután eszébe jutott, hogy ez mégis csak afféle vázsonyi bocskoros és ami mérget
               Gábor úrfi vele nyeletett, az mind kicsattant belőle, midőn ráripakodott a
               rabhuszárra:</p>
            <p>- Hallja kegyelmed, jóra való keresztény ifjú nem hál ám a mátkája házában!</p>
            <p>- Megyek már, - szólt mosolyogva a pölöskei koma, - megyek, de Jakab napján megint
               itt leszek!</p>
            <p>- Bocskorbőr ennek a pofája! - mondta Ráchel néne, mert észrevette, hogy az ifju
               semmikép sem akar megsértődni.</p>
            <p>Túnyi uram embereivel a Szárcsavárban éjszakázott, Palkó azonban útrakelt. Gábor úrfi
               pedig, miután megint magára vette a barátcsuháját, elkisérte a jövendő sógorát.</p>
            <p>Ráchel néne ezuttal nem adta oda a lovait és így gyalogszerrel lépkedtek a nádasban
               kanyargó holdfényes úton.</p>
            <p>- Hová mégy te? - kérdezte a csuhás.</p>
            <p>- A pölöskei komasághoz, ott várom be a napomat, - válaszolt a huszár.</p>
            <p>- Megkérhetnéd Takátsdeák porkoláb uramat vőfélyednek, - vélekedett Gábor.</p>
            <p>- Nem te vagy a menyasszony fivére? - csudálkozott Palkó.</p>
            <p>Az úrfi búsan lehorgasztotta a fejét.</p>
            <p>- Nem tudom, haza kerülök-e addigra.</p>
            <p>- Merre mégy, Gábris?</p>
            <p>- Valami kis elintézni való ügyem van a török végeken.</p>
            <p>A rabhuszár megállott az úton és kezét Bertóthy vállára tette.</p>
            <p>- Testvér, - monda - néked is csak egy fejed van.</p>
            <p>- Még egyszer által kell mennem a gyepün. Egyszer és utoljára. Eddig nyereségért
               kalauzkodtam, de most emberségből teszem.</p>
            <p>- Rajta vesztesz, Gábris!</p>
            <p>- Megsegít az Isten.</p>
            <p>- Ha kalauz egyszer már az Istent emlegeti, akkor inkább el se induljon, mert az nem
               istenes mesterség.</p>
            <p>Gábor vállat vont.</p>
            <p>- Ha úgy is, nekem mégis mennem kell. Ezzel az úttal adósa vagyok édesanyámnak.</p>
            <p>Igy hát kár volt erre több szót vesztegetni.</p>
           
         </div>
         <div type="chapter">
            <head>
              IX.
            </head>
            <p>Jöjj ki, hazret Ali, jöjj ki föld gyomrából!</p>
            <p> Hozd ki nagy zulfikárt te mély Koporsódból!</p>
            <p> Ismét kell itatni lovodot vértóból.</p>
            <p> Már elfelejtkeztek gjaurok voltodról.</p>
            <p>Gr. Zrinyi Miklós.</p>
            <p> Közben a jámbor janicsárok nagytekintetü agája, akiről már több szó esett
               krónikánkban, megjárta Mohácsot.</p>
            <p>A tudós Kara Cselebi A jámborok kertje cimű könyvében arról világosít föl minket,
               hogy Mohács az oszmán dicsőség örökké virágzó gránátfája, amelynek üdítő árnyékában
               egykoron az igazhívők kisded csapatja legyőzte a pogány magyarok óriás túlerejét.
               Százezer tetőtől talpig vasba öltözött magyar óriás esett el a török fegyverektől,
               másik százezer elbizakodott óriás a Tuna vizébe veszett, “mint egykor Farao népe”, a
               gonoszlelkü Laos király pedig enkezével vetett véget bünös életének, minek folytán
               feslett lelke a pokol martaléka lőn.</p>
            <p>Mohácsról Szigetvár és Pecsevi vidékére ment a janicsár úr. Szigetvár ama gyászos
               emlékü hely, ahol a hatalmas Szolimán császár nemes szíve megszakadt a hitetlen
               Zrinyi nagy gonoszságának láttára.</p>
            <p>Pecsevi pedig igen híres török város, amely az elmult magyar időkben a Pécs nevet
               viselte, de ezentúl már örök időkre Pecsevi leszen a neve.</p>
            <p>A szigeti bég urat különben láncraverten vitte magával a főjanicsár. Ez igen szomorú
               és gyalázatos eset volt, mert őnagysága jámborlelkü aggastyán volt, akit az igazhívők
               és a ráják egyformán tiszteltek.</p>
            <p>Minden vétke az volt, hogy nagyon kedvelte a művészetet. Egy talján mester fehér és
               rózsaszín márványból ékes ducot épített őnagysága rózsás udvarában, annak tetejét meg
               kellett volna aranyoztatni, de mivel a bég úrnak akkor éppen nem volt pénze (sajnos,
               ez a nagyságos uraknál gyakori eset), tehát eladott egypár tucatot a szerecsen
               katonái közül.</p>
            <p>(Velencei gályarab-kereskedők vásárolták meg a feketéket, darabját harminc-harmincöt
               forinton.)</p>
            <p>A jámbor bégtől távol esett a szándék, hogy a hatalmas császárt vagy bárki mást
               megkárosítson, ő úgy gondolta, hogy az ősszel, ha megint pénze lesz, majd szerez
               valahonnan másféle feketéket, de a janicsáraga rácsapott szegényre, mint ölyv a
               galambra és nem kimélte tisztességben megőszült szakállát.</p>
            <p>A főjanicsár azután ujra megjelent Koppány várában. A kövér Lippay bég őnagysága
               muzsikával fogadta és estére szép tüzes mesterséget gyújtott a tiszteletére.</p>
            <p>És azt mondta magában:</p>
            <p>- Inkább téged pukkasztanálak, semmint a görög tüzi bumbát!</p>
            <p>Mindenki igen utálta az arnautát és az általános utálkozás még nagyobb lett, midőn az
               adóügyeket kezdte firtatni.</p>
            <p>Örökösen az írásokat követelte, pedig a koppányi adószedő urak sokkal vitézebb
               emberek és lelkesebb madarászok voltak, semhogy kedvük telt volna az
               irkafirkában.</p>
            <p>A janicsárnak semmiképp nem fért a fejébe, mért kell Kilitinek kétszer adóznia és
               Lellének egyszer sem és mért kell a nágocsi parasztbírót nyárssal és kerékkel
               fenyegetni, a szemesit pedig ebédre hívni.</p>
            <p>Ezt ő nem tudta megérteni, mert adóügyekhez épen csak annyit tudott, mint amennyit a
               janicsárok általában tudni szoktak.</p>
            <p>Azon is igen megütközött, hogy a somogyi magyar urak egyáltaljában nem fizetnek
               semmit. Nem is fizethettek, mert hiszen nemes emberek voltak.</p>
            <p>- Ebhitüek, hát miféle nemes emberek? - üvöltötte a janicsár.</p>
            <p>- Az urak, bármilyen hiten legyenek is, sehol a világon nem szoknak fizetni.</p>
            <p>- Nincs más uraság, csak amit az igaz hit szolgálatában szerez az ember! -
               mennydörögte a főaga.</p>
            <p>Szóval ez a janicsár még mindig ott tartott, ahol a szeldsuk nagyapók, akik bőrgatyát
               hordtak és nyersen meg sózatlanul falták föl a Jézus-hitüeket.</p>
           
            <p>Egyszer aztán egy hir ütötte meg a janicsáraga fülét, amelytől akkorát ugrott, hogy
               belevágta fejét a mestergerendába.</p>
            <p>A Balassa Bálint uram szentgyörgyi vásárütéséről volt szó.</p>
            <p>- Béke idején ilyet is mernek a kutyák?</p>
            <p>- Még különbeket is mernek, - szólt kaján nyugalommal Lippay bég.</p>
            <p>- Hát a ti embereitek mért nem csinálnak efféle dolgokat?</p>
            <p>- Mert tiltja a budai basa őméltósága.</p>
            <p>- És az ő bécsi királyuk nem tiltja?</p>
            <p>- Tiltja bizony ő is, de hát azért ebhitüek, hogy ne engedelmeskedjenek az
               uroknak.</p>
            <p>De azután kitünt, hogy az igazhitü vitézek sem olyan fehér liliomszálak.</p>
            <p>A kövér bég azt mondta:</p>
            <p>- Ha a mi legényeink vásárt ütnek, arról nem esik szó idehaza, valamint a magyarok
               sem dicsekszenek el az ilyen munkájokkal. A gyepün innen és túl első regula, hogy le
               kell tagadni a békeszegést, mert ha netán vegyes komissió szállna ki a végházakba,
               akkor elvész a préda.</p>
            <p>De még egyebet is hallott a főjanicsár.</p>
            <p>Az usztolna-belgrádi nagyságos bég úr, hogy megintsen egy renitens magyar falut,
               törvény szerint három parasztot karóba vonatott, mire ama vérszopó Nádasdy Ferkó
               aljas bosszut forralt és a bég úrnak három jeles vitézét huzatta nyársra.</p>
            <p>Eddigelé soha nem volt még szokásban, hogy parasztvérért vitézeket adjanak kegyetlen
               hóhérhalálra és Usztolna-Belgrádban mindenki fölháborodott a Nádasdy uram
               istentelenségén.</p>
            <p>(Usztolna-Belgrád híres török város, az elmult magyar időkben hitetlen királyokat
               temettek oda és Székesfejérvár volt a neve, de ezentúl már örök időkre
               Usztolna-Belgrádnak fogják hívni.)</p>
            <p>Midőn a főjanicsár meghallotta a Nádasdy uram dolgát, már nem ugrott a
               mestergerendának, hanem leült a szőnyegre és hallgatott. Nagysokára így szólt:</p>
            <p>- A hitetlenek nem félnek tőlünk.</p>
            <p>A kövér bég vállat vont. - Azok és félni? Hol vagyunk már Mohácstól!</p>
            <p>- Ha így van, - folytatta a főaga, - ha így van, akkor elvesznek a magyar vilajetek.
               Ha holnap nem is, de holnapután biztosan.</p>
            <p>Őnagysága némi kárörömöt érzett, hogy most olyan kicsinek látta a nagy janicsárt.
               Jóakarattal mondta:</p>
            <p>- Méltóztassál megbízni bennünk, kegyelmes uram, mi majd csak megtartjuk ezt a
               földet!</p>
            <p>- Mivel tartjátok meg?</p>
            <p>- Török vitézséggel.</p>
            <p>- Vitézség nem tartja meg az országot.</p>
            <p>- Nem? Hát micsoda, kegyelmes aga?</p>
            <p>- A leigázott népek gyávasága. A birkanyájat el birja kormányozni a szamár meg a
               kutya, de a farkascsordát nem.</p>
            <p>A bég úr a szakállát simogatta.</p>
            <p>- Láttunk már olyan baromtudóst, aki a farkassal is el tudott bánni.</p>
            <p>- Hogyne, amíg erősen szembenéz a féreggel. De ha egyszer hátat mutat néki, ha
               elgyengül, vagy megbotlik, akkor a nyakában a farkas. Bizony mondom, a magyar nép
               csak addig a tiétek, amíg elérkezik az ő ideje!</p>
            <p>- Lám, - szólt magában Lippay bég, - ez nem is olyan nagy tulok, mint hittem
               volna!</p>
            <p>Hangos szóval azonban ezt mondá:</p>
            <p>- Azért mondom én mindig: le kell tennünk a régi oszmán kevélységünkről! A magyar
               legyen alattvaló és nem ebhitű ellenség. Ha emberségesen bánunk véle, akkor maga
               óhajtja a mi uraságunkat és idővel megutálja majd a maga hamis hitét.</p>
            <p>Őnagysága ezt már sokszor elmondta, azért is mondta ilyen ékesen.</p>
            <p>A főjanicsár elkezdett hahotázni, de a jókedve még ijesztőbb volt, mint a
               haragja.</p>
            <p>- Bolondok vagytok ti valamennyien! Ti hájaseszü, pudváslelkü bolondok, ezzel a lágy
               melegségtekkel gáncsoljátok el a birodalmat! Mert az idegen nép csak addig a tiétek,
               amíg istennek vagy ördögnek néz titeket. De ti egy asztalhoz ültök a hitetlenekkel,
               összesógorosodtok velük és barátságajánló leveleket firkáltok nekik. Most már
               kitanulták a magyarok, hogy ti is csak emberek vagytok. Tegnap a szolgáitok voltak,
               ma a barátaitok, holnap majd a nyakatokra hágnak. Itt már csak egy dolog segíthet:
               vért ontani, tenger vért, bitófákkal rakni meg az országot, gyermeket nem kimélni, a
               sóhajtást is beléfolytani az emberekbe, hogy kilelje őket a hideg, ha török kapát
               látnak!</p>
            <p>Mégis sokkal nagyobb tulok, mint hittem volna! - mondá magában Lippay bég úr.</p>
            <p>A főjanicsár fölkelt a szőnyegről és így folytatta:</p>
            <p>- Első gondunk legyen most, hogy meglakoljon a két főkutya, Nádasdy és Balassa. Mert
               ha büntetlen marad az ő szemérmetlenségük, akkor egy likas dénárt sem ér már Oszmán
               magyar urasága.</p>
            <p>A bég úr ő nagysága igen elkomolyodott.</p>
            <p>- Méltóztatol emlékezni, kegyelmes aga, mi történt tizenöt esztendővel ezelőtt
               Szigetvár alatt? A hatalmas Szolimán császár meg akarta büntetni Zrinyi
               szemérmetlenségét. Sok baj támadt abból és a legnagyobb baj, hogy Szigetváron
               megfordult a magyarság lelke. Aki azelőtt meghódolt nekünk, arról azt mondták: okos
               ember; aki ellenük támadt, az bolond volt. De most úgy van, hogy aki behódol, az
               gyáva és aki föltámad, az hős. És ezer naplopó lődörög a magyar végházakban és
               kastélyokban, aki mind azt áhitozza, bár ő is olyan lehetne, mint amilyen a
               szemérmetlen Zrinyi volt.</p>
           
            <p>A seregdeák beosont az ajtón.</p>
            <p>- Idrisz hodsa van itt, - jelentette vigyorgó alázattal.</p>
            <p>- Mi közöm hozzá? - mormogta epésen a janicsáraga.</p>
            <p>- Ő ama hodsa, akinek talpára ötvenet méltóztattál csapatni, - magyarázta a deák.</p>
            <p>- A bolond talán kevesli az ötvenet?</p>
            <p>- Azt mondja, fontos hirei vannak a magyar végekről...</p>
            <p>A kövér Lippay bég fülelni kezdett.</p>
            <p>- A hodsa igen tudós hírhordó, - mondá.</p>
            <p>- Jöjjön be, - parancsolta a főaga.</p>
            <p>Az urak tehát kivonultak, Igric hodsa pedig - most megint így kell neveznünk Gábor
               úrfit - nesztelen macskaléptekkel és a hódolattal szinte haldokolva behajlongott a
               janicsárhoz.</p>
            <p>Az orra még egy vonalban volt a térdével, midőn minden bevezetés nélkül azt
               kérdezte:</p>
            <p>- Vajon ama Balassa Bálint nevezetű főharamia feje megérne-e nagyságodnak ezer
               velencei cekkinót?</p>
            <p>A janicsár elképedve nézett a hodsára, mert ő ebben a pillanatban éppen ama Balassa
               nevezetü főharamiára gondolt.</p>
            <p>De még nagyobb lőn elképedése, midőn Igric kimondta azt a másik nevet is, amely
               fájóan, mint a tüske, furódott az arnauta emlékezetébe:</p>
            <p>- És vajjon a Nádasdy Ferkó feje is megér-e ezer arany cekkinót?</p>
            <p>A janicsár arca pipacsvörös lett, bősz tekintete majd a falhoz szegezte Igricet.</p>
            <p>- Mókázol, hodsa? Tudod te, kivel mókázol? - hördült fel.</p>
            <p>Igric ujra a térdét kereste az orrával.</p>
            <p>- Ismerlek, uram; aki véled tréfálkozni mer, azt hollók szaggatják meg. De én
               fejenkint ezer cekkinóért a kezedbe adom a hamishitű két ebet.</p>
            <p>- Beszélj!</p>
            <p>És Igric hodsa keresztbe tette két kezét a mellén és beszélt.</p>
            <p>- Ramadan havának 24-ik napján (az átkozott keresztényeknél ez Szent Jakab napja)
               lakodalom leszen Egerszegben. A lakodalomban fővendég a két ebhitű: Nádasdy és
               Balassa.</p>
            <p>Esküvő után az egész násznép a keresztények szemérmetlen szokása szerint elkiséri az
               ifjú házasokat a menyecske várába. Ez egy magányos ház a lakatlan lápon, közel a
               török határhoz. A lakodalmasok összesen huszonöten lesznek, a hodsa tudomása szerint
               tizenöt ember és tiz asszonyi állat. Harminc vagy negyven elszánt katona, ha lest
               hányna nékik, könnyűszerrel elfoghatná az egész násznépet.</p>
            <p>A hodsa kétezer aranyért örömest vállalkoznék reá, hogy észrevétlenül átkalauzolja a
               portyázó csapatot a magyar gyepün és nyélbe üsse az egész kalandot. Előpénzt nem
               kíván és a sikerért a fejével felel. Ez csak világos beszéd?</p>
            <p>A főaga arnauta volt, nem oszmán, igy nem is tudta elleplezni szörnyű fölindulását.
               Hosszú léptekkel járt fel-alá a szobában és a hatalmas bajuszát sodorgatta.</p>
            <p>Egyszerre kirúgta az ajtót és a hóhért kiáltotta. A hodsa kicsit elfehéredett, a
               szempillája sürűn hunyorgott. A hóhér egyébként közel volt, mivel ő a kegyelmes úr
               szükebb háztartásába tartozott.</p>
            <p>- Vedd őrizetbe a hodsát, - parancsolta az aga, - a fejeddel felelsz, hogy senkivel
               ne beszéljen, veled sem!</p>
            <p>Igric hodsa tulajdonképpen előkészült volt ilyesmire és szó nélkül vitette magát. A
               szent alkoránt kérte, hogy valamelyes lelki áldomása legyen a tömlöcben.</p>
            <p>Tudta, a rabsága csak addig fog tartani, mig az arnauta más kémek segítségével meg
               nem bizonyosodik róla, hogy minden szava igaz volt.</p>
           
            <p>A kém, akit a janicsár a magyar végekre kibocsátott, hogy ellenőrizze Igric hodsa
               híreit, Kvicsala apánk volt.</p>
            <p>Bár szőrkámzsát hordott, nem volt egyházi személy, hanem csak tagja valami morva
               zarándokszövetségnek, amely a török tömlöcökben sinylődő keresztény rabok kiváltása
               körül buzgólkodott.</p>
            <p>Kvicsala apánknak szabad járása volt a gyepűn innen is, túl is. A törökök kedvelték,
               mivel időközönként pénzt vitt nékik a rabjaikért, a keresztények is szívesen látták,
               mivel sok embert mentett már ki a tömlöcből és állandóan hordta a híreket a rab
               vitézektől.</p>
            <p>Fehér szakállú, piros orcájú, nyájas, szép aggastyán volt, akit a magyar főpapok és
               nagyurak is nagy tisztességgel illettek, megbecsülvén a jámborságát.</p>
            <p>Kvicsala apánk volt a budai török legmeghittebb kéme. Panasz csak egy lehetett
               ellene: méregdrágán árusította az igazságot.</p>
            <p>A rabok apja tehát néhány napig odaát járt a magyar végeken, a jóságosan mosolygó
               ábrázatja azután újra fölbukkant a koppányi palánkban. Igen kedves híreket
               hozott.</p>
            <p>Járt az egerszegi papnál, meg is hált a parókián és megtudta, hogy a lakodalom
               valóban Szent Jakab napján leszen.</p>
            <p>A plébánus dicsekedve mutogatta néki a szép perzsaszőnyeget, amit Nádasdy uram
               küldött, hogy azon eskesse össze a fiatal párt. (Szokás szerint a szőnyeg a papnak
               marad.)</p>
            <p>Kvicsala apánk, aki utálta a hebehurgya munkát, Sárvárra is elment, ahol misét
               hallgatott a Nádasdy-uraság templomában. Uraimék (a nemes szolgák) asztalánál evett
               és meghitten társalkodott Túnyi udvarmesterrel.</p>
            <p>A vitézlő hopmester lemásoltatta néki az egész lakodalmas rendtartást, amelyet
               Kvicsala apánk azzal a szesszel kért el tőle, hogy megmutatja az olomuci püspök úr
               udvarmesterének, hadd okuljon belőle az istenadta.</p>
            <p>A ritka lelkiismeretű zarándok még a Szárcsavárba is ellátogatott és jelenthette a
               janicsárnak, hogy a palotában már ott páváskodnak a sárvári bútorok, egy hatalmas
               ebédlőasztal és huszonöt ékesen faragott karosszék.</p>
            <p>Igy tehát bebizonyosodott, hogy Igric hodsa igazat beszélt.</p>
            <p>(Kvicsala apánk végezetül igen megdicsérte a magyarokat, hogy öröm kémkedni ilyen
               országban, ahol az idegen emberben jobban megbíznak, mint a földiben és ahol még meg
               is vendégelik a kémet.)</p>
            <p>Közben a főjanicsár, hogy dolgot adjon a somogyi nyelvelőknek, egy másik kémet,
               valami Hajmási-Hafiz nevezetü pribéket is kiszalasztott a palánkból. Ezt Tolna
               vidékére menesztette, hogy kitanulná az odavaló szabad hajdúk dolgát.</p>
            <p>Tolnában ugyanis magyar haramiasereg fészkelte be magát, amely elképesztő
               szemérmetlenséggel sarcolta a vidéket és rendes adót szedett a török urakon.</p>
            <p>A pribék olyan nagy garral indult útjára, hogy másnap már mindenki beszélte: a
               janicsár úr megüti a hajdúságot.</p>
            <p>Valóban össze is toborzott egy ötven kardnyi önkéntes csatát, amelynek a koppányi
               Ibraim, ama savanyúképű bezlia-aga, lőn vicekapitánya. Csupa főlegényt vett be a
               csapatjába, sok szélvésztől tépett, a határharcok minden huncutságát kitapasztalt
               martalócokat.</p>
            <p>Egy éjjel azután nyeregbe parancsolta Ibraimékat és hirtelen megindult velük napkelet
               irányában. Most már mindenki tudta, őnagysága valóban a tolnaiakat kívánja
               megnyomorítani.</p>
            <p>Kvicsala apánk is tudta és repülő csuhával nekiiramodott a nádasoknak, hogy hírt
               adjon a hajdúk kiállított vigyázóinak. Mert a hajdúk néki kebelbarátjai voltak.</p>
            <p>Félórai éjjeli lovaglás után azonban a janicsár hirtelen irányt váltott és most már
               napnyugatnak nyargalt, egyenesen a magyar gyepünek.</p>
            <p>Igric hodsát is magával vitte. A hodsa oda volt kötözve a lovához, hogy meg ne
               ugorjon az úton.</p>
            <p>Ha sikerül a kaland, akkor kétezer velencei aranyat kap a szent ember, ha azonban
               nem, akkor egy darab vasat a torkába.</p>
            <p>A határon kioldottak egy zsákot és darutollas magyar süvegeket osztottak a török
               vitézeknek.</p>
            <p>A török és a magyar katonák viselete mindenben egyforma volt, éppen csak a süvegjük
               volt másféle.</p>
            <p>Most hát portyázó magyar végvitézek csapatjának nézhette őket az ember.</p>
           
         </div>
         <div type="chapter">
            <head>
               X.
            </head>
            <p>Itt megválik majd az ki vitéz leszen,</p>
            <p> Bátor szive az kinek helyén leszen,</p>
            <p> Ha törökkel szemben menése leszen.</p>
            <p>Szendrei Névtelen.</p>
            <p> Nádasdy őnagyságának kővel kerített uriháza volt Egerszegben, lőrésekkel és
               darabontoknak való őrbolttal a kapu alatt.</p>
            <p>Egerszeg azonban mindenkor a papoké volt (azelőtt a veszprémi püspök volt, ma pedig
               az egri volt itt a földesúr), a fekete bég erős háza tehát sértette a fötisztelendő
               urak jogát.</p>
            <p>Bécsből már régebben pátenst nyert a püspök úr, hogy erőhatalommal eldúlhatja és
               megégetheti a Nádasdy-házat és mivel Ferkó úr a Zrinyi urakkal egyetemben igen
               hajladozott holmi lutherista hamisságok felé, igazság szerint nem is érdemelt
               kiméletet.</p>
            <p>A püspök úr azonban egyelőre megelégedett annyival, hogy ágyút vontatott föl a
               templom tornyába és azt a Nádasdy-háznak irányította, amire azután a fekete bég azzal
               válaszolt, hogy két ágyút is csempészett a házába és azokat viszont a templomnak
               szegeztette.</p>
            <p>Mivel azonban a főtisztelendő uraimék tudták, hogy Nádasdy igen csiklandós úr, és
               másrészről Nádasdy őnagysága is tudta, hogy papokkal nem ajánlatos kikezdeni, tehát
               az ágyúk már két esztendő óta farkasszemet néztek egymással, de még egyszer sem
               sültek el.</p>
            <p>Túnyi uram ebbe a Nádasdy-házba szállásolta Bertóthyékat.</p>
            <p>Molnár Palkó, Balassa őnagyságával és Takáts porkoláb urammal, a püspöki palánkban
               lakott.</p>
            <p>A rabhuszár ugyanis megfogadta sógorának jótanácsát és valóban a pölöskei jeles ifjú
               urat kérte vőfélyének. Takáts uram pedig, hogy kellően megtisztelje a mátkapárt, erre
               az alkalomra megnövesztette a szakállát.</p>
            <p>Krisztina napján volt a gyürüváltás, este a legénysirató. Az urak azonban a másnapi
               lakodalomra tartogatták magukat és a siratón csak félrészegségig ittak.</p>
            <p>A pap uraknak, ha nem is kedvelték Nádasdy ő nagyságát, mégis meg kellett becsülniök
               az ő nagy uraságát és Jakab napján talpra is állították az egész jobbágyságot.</p>
            <p>Az ünneplő nép öregje-kicsinye seregzászlók alatt sort állott a főutcán, a püspöki
               palánkot föllobogózták, a házakat lombbal ékesítették, az utcákba frissen kaszált
               sarjut hintettek.</p>
            <p>Túnyi uram pedig, hogy megörvendeztesse a szegénységet, aranyszarvu ökröket süttetett
               a piacon és boros hordókat csapoltatott minden utca sarkán.</p>
            <p>A násznép Balassa uram szavára korán elindult a menyasszonyért. A templom előtt
               azonban a násznagy megállította a menetet és a tisztesség kedvéért két előlköszöntő
               lovast ugratott a leányos házhoz. Ezek a pölöskei komaságból való ifjú vitézek
               voltak.</p>
            <p>Nádasdy uram fogadta a követeket, a főgazda arany botjával a kezében. Miután
               megértette ékes szavakban eléadott óhajtásukat, egy-egy kupa bort köszöntött rájuk,
               három táncot járatott velük és megüzente a násznagynak, hogy szívesen látja
               őkegyelmüket.</p>
            <p>A két ifjú ujra nyeregbe ült és mint örömmondó visszaugratott a várakozó
               násznéphez.</p>
            <p>Most már bevonulhattak a leányos házba.</p>
            <p>A násznagy maga-koholta édes-siralmas versekben kikérte a menyasszonyt, mire Nádasdy
               főgazda úr elsőben két idegen leányzót vezetett Balassa uram elé és csak harmadszori
               kérésre adta ki az igazi Bertóthy Katát.</p>
            <p>Soha - ebben kivételesen egyet értettek mind az egerszegiek - soha addig még nem
               láttak ilyen összeillő, délceg párt.</p>
            <p>Félfejjel magasabbak voltak mindenkinél, az ifjuság, az erő és a szépség ragyogott a
               homlokukon, mintha nem is ennek a siralomországnak, hanem egy eljövendő szabad és
               büszke világnak gyermekei volnának.</p>
            <p>Kata az édesanyjától örökölt vont aranyruhát viselte, a hajára ékköves aranykoszorut
               tett. Szüz Mária lehetett ilyen a betlehemi lakodalom gyöngyharmatos reggelén.</p>
            <p>Palkó gránátszínü ruhát viselt, abból a posztóból varratta, melyet a szentgyörgyi
               vásáron ajándékoztak néki a komáromiak. Kardja nem volt és a rabsága jeléül
               vasabroncsot hordott a bal bokáján.</p>
            <p>És mégis olyan volt, mint Gábor úr, a magyarok nemes büszkeségű, harcias
               arkangyala.</p>
            <p>A püspöki ágyuk dörögtek, a harangok zengtek.</p>
            <p>És csuda volt, hogy a felhők énekesei, amelyek vasöklökkel verték az egerszegiek
               fejét, valahányszor közeledő ellenség elé lármáztak, ma milyen édes és megnyugtató
               éneket tudtak zsongani.</p>
           
            <p>Esketés után a főgazda egy zacskó ezüstpénzt szórt a templom előtt gyülekező
               szegénységnek, a násznép ifjusága azután nyeregbe, öregje és asszonya pedig hintóba
               ült és a menet elrobogott Szárcsavár felé.</p>
            <p>Mert az igazi háromnapos lakodalmat ott fogják megülni.</p>
            <p>Elől muzsikus inasok haladtak; utánuk hatfogatu hintószekéren együtt a násznagy, a
               vőlegény és a vőfély; mögöttük császárveres ruhában Ráchel néne, a nászoló asszony,
               vele a menyasszony és Cicelke, a nászoló leány; továbbá rang szerint a többi
               vendégszekerek; leghátul hat fekete lótól vont arany-hintóján Nádasdy uram
               egyesegyedül.</p>
            <p>A három főhintó előtt két-két tigrisbőrös pölöskei koma táncoltatta a lovat.</p>
            <p>Félórányira jártak már Egerszeg alatt, ekkor valami hiba eshetett a főgazda kocsiján,
               mert visszamaradozott.</p>
            <p>Az előtte járó lovas úrfiak is lassódni akartak, de ő nagysága integetett az arany
               botjával, csak ne bontsák meg a rendet, maradjanak a menyasszony nyomában.</p>
            <p>Igy azután főgazda nélkül kocogott tovább a vidáman cincogó karaván.</p>
            <p>Tűzős melegben elérték a meredek partot, amelynek tetejéről nemrégiben Molnár Palkóék
               nézték Ráchel néne vitézi tornáját Kolompár cigánnyal.</p>
            <p>Az út később elfordult a domblánctól és nekikanyarodott a nádas lápnak. Errefelé már
               csak kocsinyom szélességben lehetett járni, jobbról-balról mély ingovány terült.</p>
            <p>Félóra mulva a hosszu bürühez kellett érniök. Karókból, vesszőfonadékból és
               nádkévéből rakott mesterséges átjáró volt, melyet Ráchel néne az elmult napokban
               hozatott megint rendbe, hogy átkelhessenek rajta a lakodalmas uraságok.</p>
            <p>Az előljáró lovasok hirtelen megtorpadtak és integetni kezdtek visszafelé, hogy
               mindenki álljon meg. Valami baj volt a bürü körül!</p>
            <p>A lovasok előre siettek, a hintón járó urak is leszállottak.</p>
            <p>Ismeretlen kezek széthányták és elpusztították az átjárót. Tiz singnyi szélességben
               megszakadt az út, a helyén sárviz hullámzott. Ló nem mehet keresztül ezen, gyalog
               ember sem.</p>
            <p>Az urak mind a végeken nevelkedett emberek voltak és tudták, mit jelent ez. Valaki
               tőrt állított nékik.</p>
            <p>Nem is a bürüt nézték, hanem az utat, amelyen érkeztek. Ha veszedelem jő, annak onnan
               kell jelentkeznie.</p>
            <p>Már jött is! Tömött rendben lovascsapat vágtatott feléjük. A násznép most már benn
               volt a varsában.</p>
            <p>- Magyarok! - monda valaki megkönnyebbülten.</p>
            <p>Molnár Palkó, akinek olyan szeme volt, mint a saskeselyűnek, a fejét rázta.</p>
            <p>- Magyar süveget viselnek, de azért törökök.</p>
            <p>Magyar ember másképp viselkedik a nyeregben.</p>
           
            <p>Igenis, a janicsáraga közeledett az úton a maga ötven martalócával.</p>
            <p>Tegnap hajnal óta a nádban feküdt, hideg kecskehúson élt, mert tüzet nem volt szabad
               rakni és a szunyogok majd megették.</p>
            <p>A janicsár most magához intette a savanyuképü Ibraimot, a koppányi bezlia-agát.</p>
            <p>Az öreg itt őszült meg a végeken és könyv nélkül tudta az ebhitű magyarok minden
               hamisságát.</p>
            <p>Midőn Ibraim megértette azt, amiről eddig egyiküknek sem volt sejtelme, hogy
               lakodalmas népet kell fogniok, még a rendesnél is hosszabb lett az orra.</p>
            <p>A dolog dehogy is volt inyére való.</p>
            <p>- Öreg, - szólt a janicsár - mondd meg a legényeknek, hogy elevenen kell elfogni az
               ebeket.</p>
            <p>- Ezeket pedig nem tudod bőséges vérontás nélkül elnyomni, - dohogta az öreg.</p>
            <p>- Nem-e? Tizenöt kardjuk sincs, nekem pedig ötven van!</p>
            <p>Ibraim olyan arcot csinált, mintha vadkörtébe harapott volna.</p>
            <p>- A ruhájukról látnivaló, hogy ezek magyar urak, - magyarázta.</p>
            <p>- És ha azok?</p>
            <p>- Nem ismered őket, nagyuram, nem tudod, hogy az milyen oktalan népség. A koponyájuk
               most teli van borgőzzel és muzsikával és nem férnek a bőrükbe, mert arannyal himzett
               bársonymente van rajtuk és az öregapjuk parádés kardja veri a combjukat és szép
               asszonyságok és leányzók nézik őket. Mi igazhitűek tudjuk, hogy a veszedelem mindig
               baj, a magyarok azonban nem nézik a dolgok igazságát, hanem mindig csak azt, ami az
               igazság körül vagyon. És kitelik tőlük, hogy örülnek a veszedelemnek, mert az
               asszonyok előtt mindegyikük hasonlónak akar mutatkozni a vérszopó szigetvári
               Zrinyihez és majd meglátja nagyságod, milyen fene dolog leszen ebből!</p>
            <p>A janicsárt elöntötte az epe.</p>
            <p>- Én nem értem, miféle féleszű emberek pusztítják itt a hatalmas szultán kenyerét!
               Hiszen ha a magyarok olyanok volnának, mint ti mondjátok, akkor Budán nem ülne török
               basa, hanem magyar főispán uraskodnék Isztambulban!</p>
            <p>Erre már nem tudott mit válaszolni a savanyu Ibraim, magában azonban azt gondolta,
               hogy ez a janicsár úr ugyan semmit nem ért magyar dolgokhoz.</p>
            <p>Mert olyan az ebhitüek természete, hogy szép szóval pányvát lehet vetni a nyakukba és
               könnyű őket összeveszíteni egymás közt, de ha nyilt mezőben megvetik a lábukat, akkor
               jobb őket békén hagyni.</p>
            <p>A násznép között nagy sürgés-forgás lett. A tigrisbőrösök sietve kifogták a
               hámosokat, egy-kettőre kiszedték a kocsikból a kerekeket és egymás tetejébe
               hengerítették a szekérkasokat. Kocsibástyát raktak.</p>
            <p>Azt is látni lehetett, hogy a többi urak magukra veszik és begombolgatják az aranyos
               mentéiket, melyeket eddig a nagy melegben félvállra vetve viseltek. Az ilyen bélelt
               és zsinórral cifrázott köntös megvéd a kardvágás ellen, akár a vért.</p>
            <p>Semmi kétség: azok meg akarnak vívni!</p>
            <p>A janicsár deákja, aki a sereghajtók közt volt, most odafurakodott a gazdája mellé.
               Igen jóeszü legény volt és bölcsessége főleg abban nyilvánult, hogy mindig ugyanazt
               gondolta, mint ő nagysága.</p>
            <p>- Könyörgök, nagyuram, ne ülj föl ezeknek a rosszmáju koppányiaknak! - susogta. - A
               magyarok csak azért okoskodnak, mert az asszonyaikat féltik tőlünk. Azt hiszik, mi
               asszonykereskedők vagyunk. Ha vitézi szavaddal szabad útat ajánlasz a fehérnépnek
               és katonai rabságot a férfiaknak, akkor nem lesznek bolondok, hogy a szablya élét
               válasszák.</p>
            <p>- Eredj és beszélj velük! - morogta a janicsár.</p>
            <p>A deák sarkantyuba kapta a sárgáját és peckesen a szekérvár elé ugratott. Vagy húsz
               lépésnyire onnan megállott.</p>
            <p>A kapurésen egy hosszú, gránátszínruhás ember mászott ki, azzal beszédre fogták
               egymást.</p>
            <p>Hogy mit perorálnak, nem lehetett hallani, de minden mozdulatukat jól meg lehetett
               figyelni.</p>
            <p>A gránátszínü ember egyszer csak rátette kezét a sárga ló kantárjára, a deák pedig,
               mivel nem tudta kiszabadítani a lovát, kirántotta szablyáját és a fegyvertelen ember
               felé sújtott.</p>
            <p>És ekkor olyan dolog történt, amit sem a szekérbástyán innen, sem azon túl nem láttak
               még, pedig itt is, ott is sokféle vízzel megfürösztött emberek valának.</p>
            <p>A gránátszínü ugyanis villámgyors fogással bokán kapta a sújtó kezét, nyeregből
               rántotta a deákot és irtóztató erővel földhöz puffantotta, mint a vásott kölyök a
               varangyos békát.</p>
            <p>A török legény mozdulatlanul elterült, bizonyára szörnyet halt.</p>
            <p>Később tudódott csak ki, min kapott össze a két ember. A török deák nagyon is
               katonásan mondta meg, mi lesz a magyar asszonyok sorsa, ha az urak rögtön le nem
               rakják a fegyvert.</p>
            <p>Valami csúfságot mondott a menyasszonyra és a gránátszínű ember akkor kapott
               belé.</p>
            <p>A főjanicsár úr nem hitt a szemének. Ezek a siralomházi árnyékok, ezek a döglődő
               kutyák le merik ütni az ő követjét?</p>
            <p>- Nyeregből legények! - ordította tajtékos haraggal.</p>
            <p>A következő pillanatban az ötven martalóc Allah nevét kiáltozva, meztelen szablyával
               nekiszaladt a szekérbástyának.</p>
            <p>A bársonydolmányosok azonban csökönyösen védték a várukat és visszanyomták az első
               nekirohanást. Ama gránátszínü, akire különösen fájt a török foga, egy irgalmatlan
               nagy tölgyfakaróval garázdálkodott a szekerek körül.</p>
            <p>Három martalóc haldokolva fetrengett a gáton, egypáran véres fejjel tántorogtak
               vissza, maga a janicsár is csákányütést kapott a vállán és - ami az őrjöngésig
               fölmérgesítette - nem is vitéz, hanem asszony, egy császárveres vénasszony mérte rá
               az ütést!</p>
            <p>- Nem okos ember, akit megmar a fogóba szorult róka, - vélekedett a savanyú Ibraim. -
               Vannak janicsár-puskáid, hát lövesd őket rakásra!</p>
            <p>- Előre a puskásokkal! - ordította az arnauta, aki most már olyan kedvében volt, hogy
               mindenáron keresztény vérben óhajtott fürödni.</p>
           
            <p>A muskétások azonban süketek voltak. Ők is, a többiek is figyelmesen nézték az útat,
               amelyen idáig jöttek.</p>
            <p>Az úton sürü porfelhő szaladt feléjük.</p>
            <p>- Lovasok! - mondta Ibraim.</p>
            <p>- Miféle lovasok? - riadt föl a janicsár.</p>
            <p>A bezlia-aga azonban nem merte megmondani, amit gondolt.</p>
            <p>De azután hamar kibukkantak a lovas elöljárók: fekete ruhás, bár a portól fakó,
               katonák voltak, egyforma fekete paripán ültek és a hosszú kopjájuk zászlója is fekete
               volt.</p>
            <p>A bezlia-aga úgy megriadt, hogy a két szeme majd kiugrott a gödréből.</p>
            <p>- A fekete bég huszárjai!</p>
            <p>A janicsár vadul járatta körül oroszlánszemét.</p>
            <p>- Mit jelent ez?</p>
            <p>Ibraim aga, aki eddig valahogyan csak megadta a főjanicsárnak a néki járó
               tisztességet, most szinte gorombán szólott:</p>
            <p>- Téged lesre csaltak, főaga. Nem tudom, kinek a szavára jöttél ide, de akárki fia
               volt is, az eladta bőrödet Nádasdy Ferkónak. Ezt a lakodalmas népet martalékul
               kínálták neked, hogy annál biztosabban lesre csaljanak. Te nem ismered a magyar
               kutyák hamisságait!</p>
            <p>- Beste hodsája! - hörögte az arnauta.</p>
            <p>A bezlia-aga vállat vont.</p>
            <p>- Most mi vagyunk benne a veremben és akinek nincs szárnya, az nem szabadul innen ép
               bőrrel.</p>
            <p>- Jól van, - kiáltotta a janicsár, - akkor hát vitézi hirünkhöz illően fogunk
               meghalni!</p>
            <p>Ibraim megint elővette legsavanyubb ábrázatát.</p>
            <p>- Elvitte már az ördög a mi vitézi hirünket! Ha sikerült volna a kaland, akkor nagy
               ember lettél volna, főaga, de mivelhogy rajtavesztesz, röhögni fog rajtad
               Magyarország és Törökország.</p>
            <p>A násznép is meglátta már a fölmentő csapatot. Az urak a szekérvár tetején állottak,
               szablyáikat suhogtatták és ujjongva rikoltották: Nádasdy! Nádasdy!</p>
            <p>A Nádasdy-huszárok pedig Jézus nevét kiáltották. Olyan hajborzasztó vadsággal
               üvöltötték, mintha a Názáreti nem is a béke és a szeretet, hanem a vérontás és a
               csonttörés istene volna.</p>
            <p>A huszárok csapatjából előreugratott egy nyalka lovas. Molnár Palkó a szekérvár
               tetejéről is megismerte ama sárvári Harangozó Józsa vajdát.</p>
            <p>Józsa uram az ő édes katonahangján a következő ékes orációt mondta a töröknek:</p>
            <p>- Ti hitetlen ebek! Béke idején, mint frigyszegők tört ti kegyelmetek a mi
               országunkra. Igazság szerint ezért karón kellene megnyivasztanunk kegyelmeteket. Az
               én nagyságos uram szíve azonban megszánta a ti bolondságtokat és azért vitézi
               rabságot engedélyez mindenkinek, aki az első vér hullása előtt önként leteszi a
               fegyvert!</p>
            <p>Ibraim aga magában igen helyeselte a beszédet, csak az fájt néki, hogy Nádasdyék a
               frigyszegést hánytorgatják, mert hiszen tudva levő dolog, hogy sem török, sem magyar
               részen senki nem szegte meg annyiszor a békét, mint éppen Nádasdy Ferkó ő
               nagysága.</p>
            <p>Azt lehetne mondani: a fekete bég béke idején vívta a legdicsőségesebb csatáit.</p>
            <p>A koppányi vitézek mind jól értettek magyarul, csak a janicsár nem tudta, mit akar
               Harangozó Józsa. De nem is volt rá kiváncsi.</p>
            <p>- Akartok mindhalálig harcolni? - kérdezte a vitézeitől.</p>
            <p>- Nem! - válaszolt egyszerüen a bezlia-aga.</p>
            <p>Bölcs muszlim volt, tudta, hogy a bolond-gombából, ha vérrel öntözik is, nem lesz
               szarvasgomba.</p>
            <p>A janicsár, midőn megértette, hogy magára maradt a vad elszántságával, először úgy
               tőn, mintha a saját embereit akarná megtámadni, de azután förtelmesen káromkodott és
               hirtelen nekirohant a nádas lápnak.</p>
            <p>Ibraimék egy ideig még hallották a sás ropogását, azután csend lett. Őnagysága
               alkalmasint belefulladt a mocsárba - mondogatták megnyugodva.</p>
            <p>És ekkor valamennyien leoldották a szablyájukat és a bezlia-aga vezetése mellett
               lassu léptekkel és lehajtott fővel az ellenség elé járultak.</p>
            <p>Egyébként vitéz katonák voltak, meg tudtak halni, ha volt miért, de most valóban nem
               volt miért.</p>
            <p>A magyarok tisztes csöndben fogadták őket. Ma néked, holnap talán nékem. Nyereségért
               jöttek ide és mindent elvesztettek, a lovukat, a fegyverüket és - ha megfizetik majd
               a sarcukat - egész életük keresményét. Katonasors.</p>
            <p>Titokban pedig örvendeztek a huszárok, hogy nem került vérontásra a dolog, mert a
               levágott török fej ugyan dicsőséget hoz, de az eleven rab meg pénzt, a magyar
               vitézlőrend pedig mindenkor jobban szűkölködött pénz, mintsem dicsőség hiányában.</p>
           
         </div>
         <div type="chapter">
            <head>
              XI.
            </head>
            <p>Nászoló asszony</p>
            <p> Dolgához lásson -</p>
            <p> Eja!</p>
            <p> Az mézes borra,</p>
            <p> Vajban sült fánkra</p>
            <p> Legyen nagy gondja!</p>
            <p> Hej, jo jo jo!</p>
            <p>Hegedös ének.</p>
            <p> Két férfi ölelkezett össze a lápon nyüzsgő ember-tömeg közepén: Balassa,
               Nádasdy.</p>
            <p>Boldog mámorban voltak, mint mindig, valahányszor sikerült egyet ütniök a
               törökön.</p>
            <p>A huszárok azalatt körültapogatták a pogány bagázsiáját és egyebek közt egy hosszu
               vasláncot is leltek, amelyhez minden félsingnyire egy-egy lakatrajáró karperec volt
               forrasztva.</p>
            <p>Ez a török találmány célirányosnak látszott és mindjárt hozzá is lakatolták az összes
               törököket.</p>
            <p>Igen keresték volna a vezért, de annak nyoma veszett. Bizonyos, hogy elmerült a
               mocsárban. Ez mód felett fájt az uraknak.</p>
            <p>Elhatároztatott, hogy lélekvesztőkkel végigcsáklyáztatják a környéket. Ha már
               odaveszett a janicsár sarca, legalább a fejét kellene megmenteni.</p>
            <p>Valamelyik vitézlő közemberrel felküldenék a bécsi királynak, aki ezért talán nemesi
               levelet adna a fullajtárnak. (Pénzt nem igen ad őfelsége, de levelekkel nem
               fukarkodik.)</p>
            <p>Hogyan leszünk most már a lakodalommal?</p>
            <p>Kata, aki annak idején már járt errefele a ráró-madarával, tudott egy ösvényről,
               amely a mocsáron keresztül a Szárcsavárhoz vezet. Ráchel néne is vadászgatott már
               itt - ő mordálypuskával és nyárssal szokott! - és ha ketten összevetnék a
               tudományukat, alkalmasint meglelnék az utat.</p>
            <p>A kocsisok addig kössenek nádkévéket, a várból majd padlókat küldenek nekik, akkor
               illendően átkelhetnek a hintók a sárvizen.</p>
            <p>A két asszony, továbbá Molnár Palkó, Takáts vőfély és Harangozó Józsa nekivágtak a
               vadlápnak. Gyalogszerrel voltak, csak a menyasszony ült nyeregben és Palkó fogta a
               ló kantárát.</p>
            <p>A lakodalmas csizmájuk tönkreázott, de ezzel most nem törődtek, mert örök szégyen
               száradt volna a Szárcsaváron, ha vendéglátás nélkül visszaeresztenék a násznépet.</p>
            <p>Fertályóráig se mentek a nádasban, midőn egy pöfeteg gombaforma emberre bukkantak.
               Kolompár volt, a pupos cigány.</p>
            <p>Ráchel néne mindjárt harcra-háborura gondolt, a haramia azonban nem mutatott semmi
               vitézi kedvet, csak ott gunnyasztott a zsombékon, az állát a tenyerébe támasztotta és
               a kiváncsiságtól szepegve és a félelemtől tehetetlenül nézett valami csudát a
               nádban.</p>
            <p>Midőn felismerte Palkót, integetni kezdett a kezével és vacogó fogakkal hebegte:</p>
            <p>- Vitézlő uram, nézze kegyelmed, szeme vagyon a békanyálnak!</p>
            <p>És valóban, a nádszálak közül egy rettenetes szempár meredt feléjük...</p>
            <p>Palkó rögtön megismerte ezt a vérrel erezett oroszlánszemet.</p>
            <p>- A janicsár!</p>
            <p>Állig a vízben volt, úgy lapult meg a sürü kévék közt. Látszott rajta, hogy még a
               lélekzetét is visszafojtja.</p>
            <p>A következő pillanatban már Palkó is nyakig benn volt a vízben és gyorsan törtetett
               az ellenség felé. Az arnauta először meg akart futni, de midőn megértette, hogy nem
               menekülhet már, a dühtől bömbölve rohanta meg az ifjut.</p>
            <p>Takáts és Harangozó uraimék is belegázoltak a vízbe, de nem elegyedhettek a viadalba,
               mert semmit sem láttak, csak kavargó iszaphullámokat és egymáson áthengeredő
               formátlan tömegeket és semmit sem hallottak, csak vízcsobogást, nádropogást és dühös
               prüszkölést, mintha két őskori fenevad vívná élet-halálharcát.</p>
            <p>Nagysokára ellankadt a tusa. Egy békanyálas szörnyalak emelkedett ki a sárvízből és
               erőszakkal a part felé hurcolt egy félig holt iszapóriást.</p>
            <p>A győztes térdre kényszerítette áldozatát Kata előtt, aki boldogan és megszeppenve
               ült lován és így szólt:</p>
            <p>- Imhol a sztambuli janicsárok főagája, móringul néked ajándékozom!</p>
            <p>Ráchel néne ekkor összecsapta a két kezét és hangos szóval kiáltotta:</p>
            <p>- Katóka, ez ötvenezer aranyat is megér!</p>
            <p>És most már megértette, hogy Molnár Palkó a két kezével rangjához illően el tud
               tartani egy Bertóthy-leányt.</p>
            <p>Tovább gázolták az ingoványt a Szárcsavár irányában. Elől Ráchel néne lépkedett
               óvatosan megemelve a császárveres selyemruháját, a sarkában Harangozó Józsa és Takáts
               uraimék haladtak a megkötözött óriással, őket az aranyruhás Kata követte lovon és a
               fülig békalencsés Palkó.</p>
            <p>És egészen hátul, mint sereghajtó, a pupos Kolompár kullogott, ámuló nagy
               cigányszemekkel és a kóbor kutya tétova lépteivel.</p>
           
            <p>Alig lehetett ráismerni az ócska kis várra.</p>
            <p>A tetők fölött tarka zászlószárnyak mozogtak a kék égben, a palánkfalon hullámos
               virágfüzérek virítottak, a parton lombkaput építettek és az egész hidpadlót piros
               tafotával vonták bé.</p>
            <p>A várkaput ezüstsisakos darabontok strázsálták, a toronyerkélyt skarlátruhás
               trombitások szállták meg.</p>
            <p>Még arra is volt gondja Túnyi uramnak, hogy az árok vizéről lefölöztesse a
               békalencsét és hogy egypár rózsaszinre festett szelid hattyumadarat eresszen reá.</p>
            <p>És belül olyan lett Szárcsavár, mint a bucsujáró templom oltára: csupa ragyogás és
               jószag. A sok himzett szőnyegtől alig is lehetett látni a meszelt falakat.</p>
            <p>Miközben Molnár Palkó a kútnál kimosdott a hinárból, Ráchel néne egy virágos
               ezüst-dolmányt küldött néki. (A régi időkből volt a várban egész ládára való úri
               holmi, de azt igen titkolták Gábor úrfi előtt, nehogy a köntösök is az ezüsttányérok
               útjára térjenek.)</p>
            <p>Látnivaló volt: Ráchel néne kissé megenyhült Kata urával szemben, amióta a maga
               szemével látta a harcban való nagy tudományát.</p>
            <p>Alig hogy elkészültek az öltözködéssel, már nagy trombitálás és tarackdurrogás
               kezdődött a bástyatornyon.</p>
            <p>A násznép elé lövöldöztek, amely vidám lármával száguldott a vár alá.</p>
            <p>Vidáék, akiket Ráchel néne a bürühöz szalasztott, még oda sem értek a padlóikkal,
               midőn a Nádasdy-huszárok már általvitték mind a hintószekereket, lovakat és
               uraságokat a szakadáson.</p>
            <p>És most sietve jöttek, robogó fogatokon, vágtató lovasok kiséretében, muzsikálva és
               szilajan kiáltozva és valamennyien mámorosak voltak a bortól és a harci dicsőségtől
               és mint üstökös a farkát, úgy ők hosszu láncon negyvenöt rabot hurcoltak maguk
               után.</p>
            <p>A várbeli gólyák, galambok és fecskék, megriadva a lövöldözéstől, szárnyas
               bandériumként vágtattak a levegőben.</p>
            <p>Akkor lőn csak hangos nagy örvendezés, midőn az urak megpillantották a vár kútjához
               láncolt arnauta óriást.</p>
            <p>Balassa uram, miután megértette, hogy mi történt a lápon, megölelte, megcsókolta
               Molnár Palkót, Nádasdy ő nagysága pedig, megtapogatván a rab szörnyü izmait,
               elismeréssel mondá, hogy ilyen derék pogányt ő még nem látott.</p>
            <p>Molnár Palkó ekkor tanuságot tett az igazság mellett, őszintén megvallván, hogy ő
               bizony aligha tudott volna olyan könnyüszerrel elbánni a skipetár bivallyal, ha
               Ráchel néne jeles csákányütése már előbb ki nem kezdi vala a pogány erejét.</p>
            <p>(Ettől a pillantástól fogva Czekeyné asszonyom atyafiságos szeretetébe fogadta
               Bertóthy Kata urát.)</p>
            <p>Kitudódott egyébként: a násznépnek, de magának Palkónak is ma reggel még sejtelmük
               sem volt róla, hogy harcot kellend állaniok a lápon.</p>
            <p>Mert Gábor úrfi, aki jól tudta, hogy a magyar urak milyen jeleskedők a
               szablyaforgatásban és milyen gyatrák a titoktartásban, olyan vigyázva fonta a maga
               törökfogó hálóját, hogy a lakodalom napjáig csak az egy Balassa úr tudott róla. Magok
               közt úgy végezték, a fekete bégnek is csak a legénysirató estén szóljon Balassa
               őnagysága, hogy nyeregbe ültesse a Nádasdy-huszárokat.</p>
            <p>Molnár Palkó rögtön vallatóra fogta a török rabokat, mi lett az ő sógorával. A
               pogányok mind úgy tudták, hogy amaz Igric hodsa a janicsár kinzómesterével együtt
               visszamaradt a zsombékon, midőn ők megrohanták a nagyságos uraságokat.</p>
            <p>Jó volt, hogy közben bejöttek a Nádasdyék sereghajtói is, azok a lápon elcsipték és
               magukkal hozták az oláh kinzómestert.</p>
            <p>A nagy melák, aki életében annyi embert nyúzott már, forró könnyeket hullatott, midőn
               Molnár Palkó megfenyegette a kínpaddal.</p>
            <p>Azt vallotta, neki szoros parancsa volt, hogy azonnal vágja el a hodsa torkát,
               mihelyt valami hamisság sülne reá, de ő nem bántotta egy ujjal sem, mivel Igric hodsa
               azt mondta néki, hogy ő a kegyetlen fekete bég attyafia és mivel akkor már különben
               is látnivaló volt, hogy a pogányok alul fognak maradni a viadalban.</p>
            <p>A kínzómester tehát megegyezett Gábor úrfival és a keresztény ügy mellé állott.
               Búvóhelyükről később meglátták a főjanicsárt, amint egyedül nekiszaladt a lápnak.
               Gábor ekkor elkérte a hóhér pallosát és az arnauta után iramodott. Hogy elérte-e,
               arról már mit sem tudott az oláh; azóta sem látta.</p>
            <p>A legény végezetül fölajánlotta szolgálatait Molnár Palkónak. Azt mondta, ha ő
               nagysága szives volna rábizni a janicsár megkinzását, ő olyan sarcot tudna belőle
               kicsikarni, mint más senki.</p>
            <p>Palkó nem tartotta hihetőnek, hogy Bertóthy Gábor fegyverrel ment volna neki az
               óriásnak. Ez nem vallott reá.</p>
            <p>Nem is igen féltette a sógorát, hiszen tudta, hogy az a maga külön útjait járja és ha
               hosszú ideig el is maradozik, végül mindig jó egészségben elékerül megint.</p>
            <p>A janicsárt hiába faggatta volna.</p>
            <p>Első fúriájában és szörnyü szégyenében az arnauta nem akarta megérteni az emberi
               szót, csak csikorgatta a fogát és forgatta a szemét, hogy kit téphetne széjjel.</p>
            <p>Mert ő most értette csak meg, hogy mért csalta őt lesre a sátán hodsája: azért, hogy
               a maga személyével hozománya legyen egy szegény szép magyar lyánynak.</p>
           
            <p>Midőn asztalhoz ültek volna, a pohárnokok elsőben Nádasdy uramnak kinálták fel a
               mosdómedencét, de ő nagysága intett, hogy ugyanakkor Molnár Palkónak is öntsenek a
               rózsavízből, ami igen nagy tisztesség volt.</p>
            <p>Miután a pap elmondta az asztali áldást, zeneszó mellett bevonult az udvarmester,
               zöld pálcával a kezében, a hivatalos büszkeségtől fölfuvódva; őt, mint malacok az
               emsét, hosszu sorban követték az étekfogó fiuk az ezüsttálakkal.</p>
            <p>És azontúl három órán át mindig is hordták a tálakat.</p>
            <p>Mikor eljött az ivás ideje, a főgazda nagy ezüstkupával felköszöntötte először a
               násznagyot, majd illendőség szerint az ifju párt, a harmadik kupát a vőfély, a
               negyediket a nászoló asszony és a nászoló leány egészségére itta.</p>
            <p>És hogy nagyobb legyen a becsület, három segítő urat állított maga mögé, hogy vele
               legyenek az ivásban.</p>
            <p>Később a násznagy, a vőlegény és a vőfély fölállottak és közösen köszöntötték Nádasdy
               uramat.</p>
            <p>Midőn pedig Balassa uram nagy örömrivalgás közepett megitta a lakodalmas poharat, a
               fekete bég az arany pálcájával magához intette a hopmestert és azt mondá, a török
               raboknak is adjanak bort, amennyi beléjük fér.</p>
            <p>Túnyi uram eleget tett a parancsnak, de rögtön szekereket szalasztott Egerszegbe,
               hogy ami bort az ottani pincében találnak, azt mind hozzák ki Szárcsavárba. Mert ő
               már ismerte ő nagyságukat.</p>
            <p>Alkonyatkor kihordatták az asztalokat a palotából és Nádasdy uram táncokat kezdett
               osztani.</p>
            <p>Az elsőt Balassa uramnak és Ráchel nénének, a másodikat az ifju párnak, a harmadikat
               a vőfélynek és Cicelkének.</p>
            <p>Később a vendégek is járták, még pedig egerest, lapockásat és lengyelváltozót, de
               legsürübben mégis a süvegest.</p>
            <p>Bertóthy Kata közben kiosont a palotából és midőn ujra visszajött, már rajta volt a
               fehér menyasszonyruha, a szép fejét pedig eleven virágkoszoru ékesítette.</p>
            <p>A muzsikusok rögtön rázendítették a menyasszony táncát, melyet a násznagyával kellett
               járnia. (Ez azonban nem igazi tánc, a menyasszony szemérmetesen lesütött pillákkal
               csak körülsétálja a palotát.)</p>
            <p>Kata ezután letérdepelt Ráchel néne elé, a násznagy úr pedig ékes bucsuztatót
               mondott, megköszönvén a nénének, hogy szerette, fölnevelte és tisztességgel férjhez
               adta az árvaleányt.</p>
            <p>Az egri Bellona könnyei patakzottak a szép oráció hallatára, de a többi asszonyságok
               is sírva bucsuztatták Kata leányságát.</p>
            <p>Most immár a vőfélynek adták ki a menyasszonyt. Takáts uram hegedűszó mellett
               körüllejtette vele a palotatermet, majd kihúzta szablyáját és levágta a menyasszony
               fejéről a koszorut, míg végre Palkó a tenyerében érezhette Kata remegő kis kezét.</p>
            <p>Hat fáklyahordó fiu kísérte őket a hálókamra ajtajáig. Az ágyúk dörögtek és a
               füzesben táborozó Nádasdy-huszárok is elsütögették a pogányon nyert szakállasokat és
               bőven ittak a leánykapás örömére.</p>
            <p>Mert akkoriban nem találtak benne semmi titkolni és szégyellni valót, sőt minden
               ember hangosan örvendezett, ha egy szép ifju pár szerelemben egyesült.</p>
            <p>Nemcsak az urak, de a közrendek és a török rabok is igen megrészegedtek, legrészegebb
               azonban a púpos Kolompár cigány lőn, akit a konyhasáfár minden jóval tartott, mivel
               úgy tudta, hogy ez a Bertóthyak leghűségesebb szolgája.</p>
            <p>Az uraknak melegök lett a palotában, azért kikivánkoztak a csillagos éjszakába.</p>
            <p>Ami gyertya, mécses és szövétnek találkozott a várban, azt Nádasdy uram mind
               meggyujtatta a szakállszárítón.</p>
            <p>És nem türte, hogy valaki ón- vagy cseréppohárból igyék, hanem minden embernek
               ezüstserleget adatott a kezébe.</p>
            <p>Balassa uram azonban levetette dolmányát a szakállszárítón és patyolatingben járta a
               hajduktáncát. És mivel keveselte a muzsikát, a főgazda odaparancsolta az összes
               trombitásokat is és odahordatta a nagy üstdobokat is.</p>
            <p>És Balassa uram hajnalhasadtáig járta a táncot.</p>
            <p>Táncközben elvégezte magában, hogy most már nem késik tovább, hanem kibujdosik az
               országból. Ettől igen megfájdult a szíve és peregni kezdtek a könnyei.</p>
            <p>- Igen részeg ő nagysága! - mondták az emberek.</p>
            <p>És künn, messzi künn az éjszakában, egy bölénytehén állott a borjával és bamba nagy
               szemekkel nézték a ragyogó és zengő csudát a vad láp közepén.</p>
           
         </div>
         <div type="chapter">
            <head>
               XII.
            </head>
            <p>Éjjeli homályok hajnalra kelének,</p>
            <p> Trombiták rivadnak, s-dobok üttetének,</p>
            <p> Környül-álló hegyek, s-völgyek zendülének,</p>
            <p> Egyenlő lélekkel Istent dicsérének.</p>
            <p>Gyöngyösi István.</p>
            <p> Pénzre volt szükség, hogy kiváltsák az ifju férjet a koppányi gazdájától és Ráchel
               néne zálogba adta a janicsárt a veszprémi káptalannak.</p>
            <p>Azonban igen nagy keserűség rághatta a pogány szivét, mert rabsága kezdetén erősen
               soványkodni kezdett.</p>
            <p>A kanonok urak megijedtek, hogy odavész a pénzük és a konyhamestereiket ösztökélték,
               melyikük tudna jobban az arnauta szájaize szerint főzni.</p>
            <p>Ettől fogva napjában ötször meleg ételt tálaltak neki. Alig hogy megpirkadt, az egyik
               már forralt mézes bort hozott, petrezselymes tehénhúst, meg egy teknőre való vajas
               vánkosfánkot.</p>
            <p>Meg sem ette még és már ott voltak a lemóniás borju, a sült kappan ispékkel és akkora
               nagy kürtöskalácsok, mint a vártörő tarackok.</p>
            <p>Ezeket nyomon követte a borsos biberfark, a császármadár, böjti napokon pedig nem
               maradhatott el a sült viza, meg a tormás csuka.</p>
            <p>Mikor estére besötétedett, még egy jókora szakajtóval aszu szilvát tettek melléje,
               hogy elalvásig legyen mit majszolgatnia.</p>
            <p>A lelkes versengésnek meglett a foganatja, a janicsár dupla tokát eresztett, a nyaka
               olyan lett, mint a bikáé és a kanonok urak szive megnyugodott.</p>
           
            <p>Ha akárki, legyen bár nemzetes úr, vagy szegény ember fia, néminemü kedvét lelte
               volna históriánk olvasásában, azért egyedül csak Takátsdeák Sándor uramnak
               hálálkodjék, mivel az író minden tudományát tőle vette.</p>
            <p>Ő kegyelme büszkén irhatta neve mellé a deák szót, de szive a végházak felé vonzotta,
               azért inkább a szablyája, mint a tolla után óhajtott megélni.</p>
            <p>Azonban telente, ha szünetelt a mezei munka, megint csak megemlékezett első
               mesterségéről és rendben följegyezte mindazt, amit a végházak körül tapasztalt.</p>
            <p>És meg kell vallani, hogy úgy a magyar, mint a török dolgok állapotját senki sem
               ismerte úgy, mint ő kegyelme.</p>
            <p>De most megint a koppányi bég úrral illik törődnünk.</p>
            <p>Takáts uram hitlevelet szerzett volt Lippay ő nagyságától és a kanonok urak hatezer
               forintjával a tüszőjében benyargalt a koppányi palánkba.</p>
            <p>Azért vitt hatezret, mert Molnár Palkó azt mondá, ő egy nappal sem akar előbb
               szabadulni a rabságból, mint kenyeres pajtása, aki föltette a harminckét fogát az ő
               hitére...</p>
            <p>A koppányi nagyságos úr nagy örvendezéssel fogadta a pénzes vendéget. Már attól félt,
               hogy valósággal ki kell töretnie a Boráros Miska fogait, ezt pedig nem szívesen
               cselekedte volna, mivel borkóstolgatás közben megkedvelte ifju rabját, bár az
               egészben véve a hitetlenek csahosabb fajtájához tartozott.</p>
            <p>Takáts uram tüstént leolvasta a Palkó sarcát, a Miska dolgáról azonban egyelőre még
               nem beszélt.</p>
            <p>A kövér bég úr persze ott fogta estebéden és mivel pogányéknál is tres faciunt
               collegium, fölhozatta tömlöcéből Borárost is.</p>
            <p>A pölöskei porkoláb csak vigyázva iszogatott, mivel sok pénz volt nála, a másik kettő
               azonban úgy ivott mint a szivárvány és a konak nemsokára hangos lett az ő izgatott
               beszédjüktől.</p>
            <p>A kövér bégnek igen a begyében volt még a janicsáraga és mocskolta is a
               konstancinápolyiakat, hogy minek küldenek ide efféle lelketlen bivaly embereket. Azt
               mondta: gyalázatosság a sztambuli sok pióca hogyan szipolyozza ennek a szegény
               Magyarországnak a vérét. Egyáltalában nem érhető föl ésszel, mi jusson követelnek a
               magyar basáktól és bég uraktól annyi tenger adópénzt és ajándékot?</p>
            <p>Mert most már nem elég, hogy a főméltóságu nagyvezért és a diványt ülő basa urakat
               kell hizlalniok, de ahány rongyos csausz és mosdatlan csató van a Fényes Portán, az
               mind Magyarország felé tátogatja száját, mint az éhes vércsefia.</p>
            <p>De ez azért van, mert az igaz régi oszmán urakat odahaza már kutyába se veszik és a
               hatalmas császár körül csupa görög pribék, meg frank kócevő szemérmetlenkedik. Már a
               janicsárok is abbahagyták a régi tisztes szokást és nem szednek többé gyerekadót a
               végeken, - pedig azokból az adó-gyerekekből lettek az igazi jó katonák! - hanem
               arnauta tekergőkkel töltik meg a kaszárnyáikat. Ezek mindig a próféta nevét üvöltik,
               de egyetlen istenük a hasuk. És Isztambul már nem is muszlim város, hanem gyülevész
               népek utolsó tanyája.</p>
            <p>Őnagysága nagyot ivott hazafias bánatában, majd az asztalra csapott a szőrös
               medvemancsával.</p>
            <p>- Kérdem kegyelmedtől, Takáts uram, mi szükségem van nekem Sztambulra? Sztambul még
               nem adott nekünk semmit, de a mi zsirunkon hizakodik és a mi kincsünkön töltözik.
               Mondja meg nekem kegyelmed, Takáts uram, mért nem tudnánk mi megélni a magunk
               emberségéből? Hiszen ha nektek, magyaroknak, egy csepp eszetek volna, akkor minden
               másképp fordulna! Mert bizony mondom: ha mi magyar muszlimok és keresztények
               összefogunk, akkor sem Sztambul, sem Bécs nem bír velünk és a miénk a világ legszebb
               országa.</p>
            <p>Takátsnak volt esze, hogy nem válaszolt a bég úr kérdésére, de Boráros Miskából,
               akinek már pipacsvörös volt a két füle, bugyborékolni kezdett a szó:</p>
            <p>- És ha mi, magyarok, összefogunk nagyságtokkal, vajjon visszakapjuk akkor azt, amit
               el tetszett tőlünk rabolniok?</p>
            <p>A bég úr ekkor Miskához hajolt és Miska is közel hajolt, hogy az orruk csak két
               ujjnyira volt egymástól és mind a kettőnek szikrázott a szeme.</p>
            <p>Ők mindig így nekitüzesednek, ha országos dolgokról beszélgettek és Takáts uram ugyan
               hiába csitítgatta őket.</p>
            <p>- Mit akartok visszakapni? - ordította a bég úr.</p>
            <p>- Mindent, - bömbölte Boráros - mindent, ami az apáinké volt! Mert drinápolyi
               tevehajcsárok itt méltóságos földesurak lettek és brusszai borbélylegények
               bársonykaftányos főemberek lettek. Kérdezem nagyságodtól: visszamegy-e a hajcsár az
               ólba és leveti-e a borbély a bársonykaftányt? Visszaadják-e nekünk a gazdagságot és
               az uraságot?</p>
            <p>- Bolond vagy, Miska, abba, ami Mohács után volt, most már bele kell nyugodnotok!</p>
            <p>- Akkor volnánk igazi bolondok, ha megvédelmeznők nagyságtok számára azt, amit tőlünk
               elragadtak.</p>
            <p>(Boráros Miskának olyan volt az ő természete, hogy annál szemtelenebb lett, minél
               részegebb volt.)</p>
            <p>Azt mondá ő nagysága:</p>
            <p>- Sztambul ma a mi vérünket szívja és mi nem tehetünk egyebet, mint hogy a tiéteket
               kiszipolyozzuk. De ha Sztambul egyszer már nem ül a nyakunkon, akkor a ti sorsotok is
               könnyebb leszen.</p>
            <p>A pölöskei legény vadul röhögött.</p>
            <p>- Úgy vigyázzon nagyságtok, ha Sztambul törzse egyszer korhadni kezd, akkor
               nagyságtok ereje már csak száraz gally, amit félkézzel is letördelünk magunkról.</p>
            <p>- Bolond vagy te, Miska fiam, jó szerencse, hogy vannak az országban okosabb és
               emberségesebb magyarok is.</p>
            <p>- Az ő okosságuk is csak addig tart, míg magasan fénylik a nagyságtok holdja. Ha
               egyszer fogyni kezd, akkor, meglássa akárki, minden magyar emberen erőt vészen a
               bolondság. És ne is számítson akkor nagyságtok a mi népünk emberségére, mert a népek
               csak addig emberségesek, míg bajban vannak, de ha kedvez nékik a szerencse, akkor
               embertelenek. És ha egyszer üt a mi szerencseóránk, meglássa nagyságod, akkor mi is
               csuda embertelenek leszünk. Mert ötven esztendő óta ami vér és könny elfolyt ebben az
               országban, azért meg kell fizetni nagyságtoknak. És bizony mondom: keserves lesz a
               fizetség napja, mert azon az egy napon a török férfiak ugyanannyi vért, a török
               asszonyok ugyanannyi könnyet fognak ontani, mint mi ontottunk annyi esztendőkön át
               Mohács óta.</p>
            <p>Ő nagysága ezúttal komolyan megorrolt. Már nem is beszélt többet Borároshoz, csak
               Takáts uramnak mondta:</p>
            <p>- Hát nem vagyok én kötni való bolond, hogy úri asztalomhoz ültetek egy ilyen
               nagyszáju lótolvajt?</p>
            <p>A porkoláb úr igazat adott neki, mondván:</p>
            <p>- Bizony, magam sem értem, mit evett nagyságod ezen a semmirekellőn? Molnár Palkót,
               aki híres és finom viselkedésü vitéz, háromezer forintig saccolta nagyságod és
               ugyancsak háromezerig ezt a lármás kölyköt. De kérdem én, megér ez csak annyit is,
               mint a Molnár Palkó árnyéka?</p>
            <p>Boráros Miska ekkor arcátlanul fölkiáltott:</p>
            <p>- Bizony, annyit én mindig megérek, mint akármelyik vázsonyi molnárlegény!</p>
            <p>Ő nagysága haragosan az asztalra csapott.</p>
            <p>- Elhallgass, ebadta, - ordította - mert én vagyok a te gazdád és igazság szerint én
               saccolom meg a te értékedet! És bizony mondom, ha akadna bolond, aki megadna nekem a
               te haszontalan fejedért ötszáz nyomorult forintocskát, én tüstént kizavarnálak a
               palánkomból. De hiszen megvert engem a jó Isten, hogy ami széltoló csak van a magyar
               végeken, az mind az én tömlöcömbe gyülekszik. Ezen a rossz lótolvajon kívül még nyolc
               szegénylegény rabom van, azok olyan irgalmatlan lusták, hogy még a tüzelő fájukat is
               az én szolgáimmal szeretnék vágatni. Az leszen az én ünnepnapom, ha ezektől
               megszabadulok és ha akárki is ezer jó forintot fizet nékem, akkor szélnek eresztem az
               egész csürhét.</p>
            <p>Takáts uram szó nélkül kibontotta az erszényét, elővette a háromezer forintját, ezret
               leolvasott ő nagyságának, kétezret pedig visszatett megint.</p>
            <p>Lippay bég úr megdöbbenve nézte a pénzt, nem az ezret, ami előtte hevert, hanem a
               kétezret, amit Takáts uram elrakott és szomorúan szólt:</p>
            <p>- Takáts, Takáts, én azt hiszem, te most valami hamisságot takácsoltál nékem!</p>
            <p>De aztán mégis besöpörte az ezer forintokat.</p>
            <p>A porkoláb attól félt, a bég úr józanon nem állja majd a vásárt, amit részegen
               kötött, de reggelre kelve meggyőződött róla, hogy Lippay bég mégis úri ember, mert a
               magyar rabok már útra készen, bottal a kezükben, batyuval a hónuk alatt, ácsorogtak a
               szállása előtt.</p>
            <p>A konakból azonban Lippayné asszonyom haragos perelése hallatszott. A magyar bégné
               egyébként jólelkü patrónája volt a szegény raboknak, de azt már mégsem hagyhatta szó
               nélkül, hogy az ő ura részeg fővel így elherdálja gyermekeinek örökségét.</p>
            <p>A nagyságos úr a bezliavár korlátjáig kisérte a magyarokat, ott egy szép török
               szablyát adott Takáts uramnak. Dömöckölt pengéjü, bársonytokos fegyver volt, a
               markolatját unikornis szarvából faragták.</p>
            <p>- Ezt Molnár Palkónak küldöm nászajándékul. Üzenem néki, forgassa jó egészséggel, de
               valahányszor Koppány ellen száguldozik, hagyja otthon az ajándék-szablyát, mert nem
               volna benne tisztesség, ha a magam vasával ütne meg engem.</p>
            <p>Ha nem is mondta a bég úr, mégis nyilvánvaló volt, hogy jóltevőjeként és
               megmentőjeként tisztelte Molnár Palkót, mert ha az nem fogja szarván a
               janicsár-bivalyt, akkor az rútul megökleli a koppányi szép uraságot.</p>
           
            <p>Nem annyira mulatság, mint inkább komoly tanulság okából ideiktatjuk a janicsár
               megsarcoltatásának további históriáját, hogy megértse mindenki, milyen nehezen
               juthat az ember becsülettel megkeresett pénzéhez, ha egyszer méltóságos személyek,
               mint Ernesztusz fő-főherceg, vagy a kegyelmes budai basa teszik fontra az
               igazságot.</p>
            <p>Mindenekelőtt a budai pogány nagyúr iratott Nádasdy ő nagyságának, hogy miféle
               gyalázatos és istentelen dolgot műveltek megint a magyarok, frigyszegő módon
               beszáguldván a terek végekre és rút erőszakot követvén el egy isztambuli úri emberen,
               aki jámbor utasként járta volt az országot.</p>
            <p>Nosza, egyéb se kellett a fekete bégnek!</p>
            <p>Tüstént leültette a deákját és kaján buzgóságtól lángolva mondta tollába a kemény
               válaszlevelet.</p>
            <p>Miután a “gyalázatos és istentelen frigyszegést” megtetézve visszakanyarította a
               török nyakába, a való igazság kiderítése céljából vegyes komissió kiküldését
               követelte.</p>
            <p>Mert ő nagyságának gyakran volt már igaza a pogánnyal szemben, de annyira igaza, mint
               most, talán még sohasem volt.</p>
            <p>De hiszen éppen a komissiót óhajtotta a basa úr is! Néki ugyanis szerelmetes atyafia
               volt a szigetvári öreg bég úr, akit a janicsár holmi potomság kedveért láncra
               veretett és ezért minden áron el akarta áztatni a főaga puskaporát.</p>
            <p>A vegyes komissióba török részről Lippay bég urat, magyar részről a palotai
               kapitányt, Pálffy Tamás urat küldték.</p>
            <p>Midőn Ernesztusz főherceg úr hírét vette az esetnek, ő is küldött gyors követet
               Ebenlohe Vencel tudós személyében, aki Ágosta német város irnoka volt és sem törökül,
               sem magyarul nem értett.</p>
            <p>Ez a Vencel mester két napig azt hivé, hogy a követek közül Lippay a magyar és Pálffy
               a török, amely tévedése abból eredett, hogy a bég ő nagysága, némely török urak
               viselete szerint, csákós magyar süveget hordott és igen itta a bort, Pálffy uramon
               pedig aranyos kaftány volt, amit a sztambuli császár küldött néki ajándékul.</p>
            <p>A komissió mindenekelőtt kivallatta a török rabokat, akik bizony nem titkolták, hogy
               a frigyszegő a nagyságos jenicseri agaszi úr volt, aki őket, szegény tudatlan
               közembereket, általvitte a gyepün.</p>
            <p>Lippay bég úr most azonban ama gyanujának adott kifejezést, hogy a szárcsavári
               lakodalom nem is volt igazi lakodalom, a násznépek álruhás katonák lehettek és az
               egész csak arra való volt, hogy lesre csalják a vitézlő főjanicsár urat. Hiszen a
               harcolók közül kitünt egy császárveres ruhás asszonyság, akinek viselkedéséből
               nyilvánvaló, hogy nem is lehetett más, mint szoknyába bujtatott huszár.</p>
            <p>Midőn azonban Czekeyné asszonyom a maga személyében megjelent a komissió előtt, a bég
               úr ildomosan megkövette a tévedésért, de azután igen követelte, hogy Ráchel néne
               vitézi dolgainak nyoma legyen a protokollumban. (Ha erről tudomást vesznek a
               sztambuli janicsárkaszárnyákban, akkor már igazán nem kell féltenie a bégséget a
               főagától!)</p>
            <p>Mivel így mind a két részről tulajdonképpen ugyanegyet óhajtottak, a komissió gyorsan
               és sikeresen végezte be a munkáját.</p>
            <p>Közben Ráchel néne egyezkedni próbált a janicsárral a sarc dolgában.</p>
            <p>Az erdélyi fejedelem sztambuli orátorai révén kitudódott, hogy a főaga az utolsó
               ázsiai háboruk alkalmával kifosztotta fél Perzsiát és külön még a hires vahabita
               arabusok földjét; Ráchel néne tehát ötvenezer aranyat, három úr alá való
               vahabita-mént és hét nagy perzsaszőnyeget követelt váltságdíjul.</p>
            <p>Ekkor elegyedett a dologba Ernesztusz főherceg úr. Ujra leküldé Ebenlohe Vencel
               mestert és véle megüzente, hogy törvény szerint a janicsár kamerális töröknek
               tekintendő, mivel őt a király zsoldján élő pölöskei Molnár fogta meg, a sarc tehát a
               királyi kincstárba fizetendő be, ezzel szemben azonban az udvar hajlandó Molnár
               Pálnak bővített címert adományozni.</p>
            <p>Nádasdy ő nagysága tüstént leültette megint a deákját és kaján buzgalommal megiratá
               Ernesztusz főúrnak, hogy Molnár Pál a lakodalma napján török rab volt, a fölséges
               bécsi udvar tudott eme sanyaru állapotjáról, de nem törődött a kiváltásával, amiből
               igazság szerint az következik, hogy önként lemondott a Molnár Pál katonai
               szolgálatáról és az azokból netán folyó hasznokról.</p>
            <p>De ekkor egyszerre megingott Szárcsavár alatt a talaj. A hatalmas török császár
               ugyanis, hallgatván a sztambuli fülbesugókra, elcsapta a janicsárt a főagaságból,
               egyszersmind elkobozta minden vagyonát. A janicsár puskaporának eláztatása tehát
               túlságosan jól sikerült!</p>
            <p>Ha egy igazhitünek se rangja, se pénze, akkor annyit ér csak, amennyit megad érte a
               gályarabkereskedő: rendszerint harminc vagy negyven forintokat.</p>
            <p>A szárcsaváriak igen elbusulták magukat, de még jobban fájt a veszprémi kanonok urak
               szíve.</p>
            <p>Midőn azonban legnagyobb volt a veszedelem, akkor érkezett a segítség és azt
               Kemenáter uram hozta meg, ugyanama német főgenerális, akit a balónjai élén egyszer
               már láttunk a Rába partján.</p>
            <p>A vitézlő Kemenáter ő méltóságát holmi bitang kalauznépség lesre csalta és galádul
               elfogatta a budai basa legényeivel.</p>
            <p>Igen könnyü munka volt, a kalauzok óriás török prédáról hazudoztak néki, mire ő
               méltósága, nem akarván senkivel osztozkodni, elparancsolta maga mellől a magyar
               végbelieket és kevesed magával mohón beleszaladt a török hálóba.</p>
            <p>A hatalmas török császár most már kegyelmesen megengedte, hogy Kemenáter urat
               kicseréljék a főagával és Budáról azonnal levelet is küldtek valahová Stiriába, a
               generális asszonyfeleségének, hogy egyezkedjék a szárcsaváriakkal a sarc
               dolgában.</p>
            <p>Ezek után egy nap Kemenaterin asszonyom megjelent a szárcsavári lápon. Igen
               terebélyes asszonyság volt, arcban hasonlított is az urához, csakhogy jóval
               férfiasabb volt, mivel nem szokta borotválni a képét.</p>
            <p>Ezt a dolgot most már egészen rá kellett hagyni Ráchel nénére és a két asszonyság
               három vagy négy napon keresztül tüzesen alkudozott egymással, miközben többnyire
               egyszerre beszéltek mind a ketten.</p>
            <p>A német generálisné eleinte azzal próbálkozott, hogy a nagy szegénységét panaszolta
               föl, de Ráchel néne már tudta, hogy Kemenáter uram a maga idejében végigfosztogatta
               Németalföldet és Nápolyt, tehát nem is engedett az ötvenezer aranyból, csak a
               perzsaszőnyegek helyett volt hajlandó flandriaiakat és az arabus lovak helyett
               nápolyiakat elfogadni.</p>
            <p>A német asszonyság ekkor megint mást próbált, igen leszólván a generális urat, aki
               házsártos és már semmire se való vén ember létére a felét nem éri meg a pénznek;
               Ráchel néne viszont igen fölmagasztalta a maga janicsárját, hogy az milyen derék és
               hatalmas vitéz és hogy százezer nem volna sok érte.</p>
            <p>Mivel azonban Budáról egyre-másra jöttek a generális haragos és siránkozó levelei,
               hogy ő már csúzt is kapott a Csonkatoronyban és nem bírja tovább, Kemenaterin
               asszonyomnak végül is belé kellett harapnia a savanyú almába.</p>
            <p>Szent Mihály napján a főjanicsárt, aki már annyira meghízott a papok konyháján, hogy
               gutaütéstől lehetett félteni, kicserélték a határon a generálissal.</p>
            <p>Ráchel néne aznap délután pénzt olvasott, este pedig azt mondta vőm uramnak:</p>
            <p>- Én a kegyelmed helyében udvarházat és egypár falut vennék magamnak!</p>
            <p>A néne egyébként holta napjáig mind azt vallotta, hogy a sarcolás bizonyára rútul
               sült volna, ha a káptalan nem részes a dologban; mert hogy Kemenáter generális urat a
               kellő pillanatban elfogta a török, az leginkább csak a kanonok urak buzgó imádságának
               volna köszönhető.</p>
           
            <p>Szent András havában leesett az első hó és Bertóthy Gábort még mindig hiába várták
               Szárcsavárban.</p>
            <p>Keresztelő János napján hírt hoztak róla, de ebben ugyan nem volt öröm.</p>
            <p>Ráchel nénének kedves cselédje, Kolompár cigány ugyanis csonka emberkezet lelt egy
               sasfészekben, a kézen türkisköves gyürü volt és Bertóthyék megismerték a Gábor
               gyürüjét.</p>
            <p>Most már nyilvánvaló lett, hogy halálát lelte az napon, amelyen lesre csalta a
               janicsárt.</p>
            <p>A főaga, valahányszor szóba hozták néki Igric hodsa nevét, hallgatott és csak sötéten
               mosolygott. Bizonyos, hogy maga ölte meg, midőn a nádasban kergetődztek.</p>
            <p>Szegény Gábornak sohasem volt bizodalma a szablya éléhez, ő inkább a fejével
               szeretett harcolni és a maga részéről igaza is volt, mert amikor először fegyvert
               fogott, beteljesült rajta az írás és fegyver által halt meg.</p>
            <p>Molnár Palkó az ujjára vonta a türkisgyürüt és holtáig viselte. Ráchel néne ugyan
               aggodalmaskodott, hogy ilyen jószág nem hoz szerencsét, de vőm uram
               megnyugtatta:</p>
            <p>- Ami jószerencse csak ért életemben, azt mind a gyürü gazdájának köszönöm.</p>
            <p>Molnár Pál kalandos ifjuságáról bőven szólottak a krónikák, de férfikorában már
               keveset emlegetik a nevét. Nem tudni, miért. Talán mert inkább kereste a fáradságot,
               mint a parádét és jobban forgatta a szablyát, mint a nyelvét.</p>
            <p>Bocskay fejedelem bihari ispán korából egy levél maradt, amelyben arra kéri az ő
               kedves barátja urát, Molnár Pál őnagyságát, küldene neki valamelyik várából egynéhány
               ügyes pattantyust, egyszersmind szives szolgálatait ajánlja kedves komaasszonya Kata
               ő nagyságának.</p>
            <p>A levélből kitetszik, hogy a pölöskei huszárból nagy úr lett, akinek nem is egy, de
               többrendbeli vára volt; nagy úr, aki nagy urakkal komázott.</p>
            <p>A vázsonyi Molnárokról ma már nem esik szó, a nevük letünt, de tudomás szerint ők
               maguk megsokasodva élnek az országban.</p>
            <p>Kata asszonynak ugyanis tizenöt gyermeke volt, de valamennyi leány volt és mind korán
               ment férjhez. Az ő révükön a vázsonyi vér elterjedt immár mind a hatvanhárom
               vármegyében.</p>
            <p>Ezt az atyafiságot, amelyben akad szegény ember is, nagy úr is, ma is arról lehet
               megismerni, hogy embere, asszonya a nyomoruságban bizakodó és minden bajban
               jókedvü.</p>
            <p>Ha tél borul az országra, akkor ők a tüzek körül ülnek és szívükben halkan szól a
               végbeliek ősrégi tavaszi éneke:</p>
            <p>Zöldítsétek egek hamar az erdőket:</p>
            <p> Hogy próbálhassuk már nyugodt fegyverünket.</p>
            <p> (FINIS.)</p>
           
         </div>
      </body>
  </text>
</TEI>
