<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU02969" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
   <teiHeader>
      <fileDesc>
         <titleStmt>
            <title>Az utolsó állomás</title>
            <author>
               <persName>
                  <surname>Sas</surname>
                  <forename>Ede</forename>
               </persName>
               <date from="1869" to="1928">1869–1928</date>
               <idno type="VIAF">121479124</idno>
            </author>
            <respStmt>
               <resp>ELTeC conversion</resp>
               <name>
                  Palkó Gábor
                  <ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">35460</measure>
            <measure unit="pages">90</measure>
            <measure unit="vols">2</measure>
         </extent>
         <publicationStmt>
            <p>Published as part of ELTeC and ELTE Novel Corpus</p>
         </publicationStmt>
         <sourceDesc>
            <bibl type="digitalSource">
               <title>Az utolsó állomás</title>
               <date>2005-07-31</date>
               <publisher>Magyar Elektronikus Könyvtárért Egyesület</publisher>
               <ref target="https://www.mek.oszk.hu/02900/02969/"/>
               <respStmt>
                  <resp>Original Electronic Edition</resp>
                  <name>Vincze László</name>
                  <name>Sápi Sándor</name>
                  <name>Szabolcsi József</name>
               </respStmt>
            </bibl>
            <bibl type="printSource">
               <title>Az utolsó állomás</title>
               <author>Sas Ede</author>
               <pubPlace>Budapest</pubPlace>
               <publisher>Grill Károly</publisher>
               <date>1908</date>
               <ref target="https://www.mek.oszk.hu/02900/02969/"/>
            </bibl>
            <bibl type="firstEdition">
               <title>Az utolsó állomás</title>
               <author>Sas Ede</author>
               <date>1905</date>
            </bibl>
         </sourceDesc>
      </fileDesc>
      <encodingDesc n="eltec-0">
         <p/>
      </encodingDesc>
      <profileDesc>
         <langUsage>
            <language ident="hu">Hungarian</language>
         </langUsage>
      </profileDesc>
      <xenoData>
         <ns1:eltec>
            <ns1:authorGender key="M"/>
            <ns1:size key="short"/>
            <ns1:canonicity key="low"/>
            <ns1:timeSlot key="T4"/>
         </ns1:eltec>
      </xenoData>
      <revisionDesc>
         <change when="2025-10-25"/>
      </revisionDesc>
   </teiHeader>
   <text>
      <body>
         
         <div type="group">
            <head>ELSŐ RÉSZ.</head>
         </div>
         <div type="chapter">
            <head>I.</head>
            <p>Józsa Pál reggel tért haza huszonnégyórai szolgálatból. Ugyancsak nehéz éjszakája
               volt: minden testi‑lelki erejét próbára tevő, elcsigázó, lázas órák. A pályaudvar
               pirosszemü éjjelében mindenütt ott ólálkodott a veszedelem, mint valami sötétben
               lappangó fenevad, prédaéhesen lesve: ha csaphat áldozataira? Ugyanis egy kis baj
               történt: megpattant egy acélsin, kiugrott egy kocsi - s olyankor az egész vonalon
               megbomlik a rend, - s a vasutas tiszteknek kell a zürzavart ujra harmóniába szedni,
               hogy a zakatoló, dübörgő, vágtató vonatok a vashurokon ismét azt az óriás szimfóniát
               játszák, amit mestereik a menetrendben számukra lekótáztak. Ugy szólván uj
               menetrendet kell összeütni a vonal összes vonatjai számára; ügyelni annak pontos
               betartására; el nem veszteni a hidegvért a késések miatt bosszankodó, kárt valló
               utazóközönség háborgása közepette, amely valósággal ostrom alá veszi az állomásfőnöki
               irodát, ahol ugy cseng a táviró halk csilingelése, mintha csak a megfeszült,
               fölkorbácsolt, tépett idegek viharos láza reszketne benne végig...</p>
            <p>A kora tavasz reggele nem üditette föl a fiatal hivatalnokot, amiközben lakására
               sietett, a főváros szomszédságában fekvő városkában, a vonatok örökké nyugtalan,
               nyüzsgő, lármás szétágazó helyén. Lakása, persze a pályaudvar közelében volt, ahol a
               vasut tőle telhetőleg igyekezett meggátolni, hogy az ő robotosai egy kis üde, tiszta,
               éltető levegőhöz jussanak. Haragosan gomolygó füstjével teleokádott, sürün alászitáló
               kormával ellepett mindent. A pályaudvar közelében barnáló, füstösfalu házak előtt
               tengődő fák élete csupa tragédia. S a füstösfalu házakban lakó embereké?...</p>
            <p>Felesége odahaza ágyba akarta kényszeriteni a kimerült, elcsigázott embert. De Pál
               hallani sem akart arról. Nappal - ágyban! Nem olyan törődött vénség ő! Majd csak az
               ebédlőben alszik néhány órát. Azonban egész délelőtt nem szállott pilláira egy
               lepkelibbenésnyi álom se. Ebédnél azért jó kedvet erőltetett magára: ne vegye észre a
               fiatal asszony, hogy bizony rosszul érzi magát.</p>
            <p>Az étvágyat azonban nem lehet tetetni: alig birt torkán leerőltetni néhány falatot.
               De hogy is volna étvágya, amikor ugy ki van merülve! Akkor a délutánban reménykedett:
               bizonyosan aludni fog s pár órai nyugalom csodásan felüditi... Azonban a nagy,
               kegyes, kőszivü jótevő - a fáradók, a küzdők, a gyötrődők legnagyobb jótevője! - most
               is messze elkerülte. Minden tagját ugy érezte, mintha kerékbetörték volna - s még se
               vette lágy, balzsamos ölelésébe ő, a betegek gyógyitója, a szomoruak vigasztalója.
               Álmosság királya, akinek mindennap meg kell, meg kellene füröszteni tündértavában és
               ujjáteremteni az élet igavonóit a robot folytatása számára...</p>
            <p>Végre valami zsibongó kábulat fogta el: valami reszkető, homályos lepel borult rá. Ám
               e leplen keresztül is zaklató elevenséggel nyüzsgöttek előtte ébrenlétének képei: a
               vasutas élet tolongó, robogó kaleidoszkopja. Utasok egymásba omló zuhataga. Kattogó,
               vágtató kocsisorok végtelen pusztákon, majd nyaktörő, kacskaringós hegyi pályán,
               alagutba be, alagutból ki. Körbe‑karikába csóvált lámpások. Mozdonyok égő tüzszemei,
               amint a titokzatos és rémekkel teli sötétségben, nőttön‑növekve közelednek egymás
               felé, egymással szembe... Egyszerre éles fütty segélysikoltása hasitja a levegőt,
               eget‑földet rázó rettenetes recsegés‑ropogás támad: a két lokomotiv, mint két
               megdühödött, óriási vasbika, összeütötte rengeteg, buta fejét. Pusztulás, romhalmaz,
               jajveszékelés, vér és halál - szörnyü szerencsétlenség történt...</p>
            <p>Fölriadt. Fölugrott.</p>
            <p>Szobácskájában zöldes félhomály uralkodott. Felesége gondosan leeresztette az
               ablakokat, melyeken át tompán szürődött be a közeli pályaudvar zaja. A füttyöt, mely
               rémlátását kisérte, most is hallotta, elbágyadóan, elhalóan. Egy pillantást vetett a
               faliórára - az ideges, rosszálmu emberek e kinzó eszközére - s látta, hogy alig tiz
               perce szunnyadhatott el s máris ilyen gyötrelmes lidérc marta bele karmait az
               agyvelejébe...</p>
            <p>Felesége nesztelen egérléptekkel osont a szobába s odaült a férfi mellé, aki
               tenyerébe hajtotta sajgó fejét.</p>
            <p>- Pál. Te beteg vagy. Már régóta nyugtalankodom miattad. Ez nem mehet igy tovább.
               Ezen okvetlenül segiteni kell. Eredj és vizsgáltasd meg magadat valami jóravaló
               orvossal...</p>
            <p>Józsa természetesen mosolyogni próbált, mint ilyenkor szokás. Pedig fáradtabbnak
               érezte magát, mint reggel, mikor a huszonnégyórás robotból hazatért.</p>
            <p>- Dehogy vagyok beteg, Margit, dehogy! Hanem a kedvedért annyit mégis megteszek, hogy
               benézek holnap a pályaorvoshoz.</p>
            <p>- Nem, nem. Nem a pályaorvoshoz. Az csak ugy kutyafuttában intéz el mindenkit. Nem is
               lehet többet kivánni tőle - azért a potom pénzért, ami fizetést kap. Tedd meg a
               kedvemért: keress föl Budapesten egy tanárt.</p>
            <p>- Ugyan! Majd én még holmi drága professzorokra fogok költeni.</p>
            <p>- De ha én kivánom.</p>
            <p>A fiatal férj két kezébe fogta a szép, sápadt, hideg, komoly asszony kicsi kezét:</p>
            <p>- Margit! Hát igazán annyira sziveden viseled te az én egészségemet?</p>
            <p>Közelebb vonta őt magához s iparkodott gyönyörü, nagy fekete szeme mélyébe nézni. S
               lelkében folytatta a kérdést: Hát csakugyan szeretsz te engem, Margit? Hát csakugyan
               alaptalan az én botor, bolond félelmem, hogy csak a törvény köt hozzám s nem a
               szived? Óh, ha azt igazán megtudhatnám! Én lennék akkor a legboldogabb halandó a föld
               kerekségén. Talán még az édes, boldog álmom is visszatérne. Karjaid közt ugy aludnám,
               mint a rábókoló füzek alatt, sziklafalak csöndjében a hegyi tó, amely vihart nem
               ismer, s csak az ég szelid csillagairól álmodik. Ha tudnám, hogy igazán szeretsz,
               Margit!...</p>
            <p>Mit mondanak azok a néma, fekete szemek?</p>
            <p>Viszonozzák a tekintetét. Minden különösebb elérzékenyedés, föllángolás nélkül.
               Hiszen ilyesmi ez asszony nyugodt komolyságától ki sem telik... De gyöngéden néz rá
               az asszony. És nyiltan, becsületesen. Bizonyos, hogy fölösleges módon gyötri magát.
               Bizonyos, hogy méltatlanság tőle, amiért ezt a tiszta, elefántcsont lelket
               gyanusitással illeti. Ez a szép szobor az övé. Szobor. De az övé.</p>
            <p>S egészen fölélénkülve, fölvidulva, ruganyosságát visszanyerve kelt föl az asszony
               oldala mellől:</p>
            <p>- Jól van, kedvesem. A kedvedért szakitok magamnak annyi időt, hogy beszaladok a
               fővárosba és fölkeresem a leghiresebb orvostanárt. A leghiresebbet! Megmondom neki,
               hogy okvetlen kuruzsoljon most lábra, mert hiszen olyan idők jönnek ránk, amikor
               szüksége van az embernek minden csöpp erejére.</p>
            <p>Margit kérdőn pillantott rá:</p>
            <p>- Tehát csakugyan megkezdődik a harc? Belementek a küzdelembe?</p>
            <p>A vasutas bólintott:</p>
            <p>- Belemegyünk. Azt hiszem, még ma az egész országban mindenfelé megállanak a
               vonatok.</p>
            <p>S heves léptekkel kezdett föl- s alájárkálni a szobában:</p>
            <p>- Nincs többé visszatérés. Még ha a vezérek akarnák, sem lehetne visszatartani többé
               a föllázadt sokaságot. Az elkeseredés óriási. Lecsillapithatatlan. Ugy vagyunk, mint
               az ütközetben: ha az első sor hátrálna is, a hátul rohanók taszitják előre az
               ágyutüzbe, a sáncárokba....</p>
            <p>- S ha ott vesztek mindnyájan a sáncárokban, az ágyutüzben?</p>
            <p>A fiatal férj megállott a felesége előtt s ismét a szemébe nézett. De most nem
               szerelmet keresett benne. Osztályos társát kereste szenvedéseiben. A hősnőt az
               életküzdelemben.</p>
            <p>- Margit! Ez a szó nem a te szivedből fakadt. Ebben a kishitüségben nem ismerek rád.
               Ez egy árnyék, amely egy pillanatra a lelkeden átsuhant. Te az az asszony vagy, aki
               katonádnak kezébe adod a kardot, a zászlót: Eredj a háboruba! Hágj föl a bástyafokra!
               És én első akarok lenni a sorban, Margit.</p>
            <p>A szép szobor mit sem szólt. Csak egy gyönge sugár villant meg a szeme
               szögletében...</p>
            <p>A vasutas folytatta:</p>
            <p>- És te jól tudod, miért megyek én a küzdelembe. Gyerekkoromban ott sirt körülöttem a
               nyomoruság, amelynek évről‑évre lestük a jobbra fordulását. Hogy lelkendezett az a
               sok gyerekes szegény családapa, - az én édesapám, - azért a hitvány pár száz
               forintért, amit az előléptetés jelentett számára. S mennyi ideig kellett arra mindig
               várnia! S mikor elérte? A mese csak hétfejü sárkányról tud: de száz torka van a
               szükségnek: hogy lehetett volna mindazt betömni? De mit magyarázom ezt neked? Hiszen
               tudod, láttad, tanuja voltál mindennek. Te is a mi családunk körében nőttél föl - te
               is részese voltál minden nélkülözésünknek, szenvedésünknek, csalódásunknak. S
               énnekem az volt a vágyam, az álmom, hogy téged kiragadjalak abból a nyomoruságból, -
               hogy jobb sorsot biztositsak a számodra. Egy csinos, tiszta, boldog kis fészket,
               amely felett nem lebeg örökké a gond... Most már szégyellem magamat ezért az ostoba
               nagyzolásomért. Hát nem ugyanazt a küzdelmet találod itt is a hétköznapokkal, amit az
               apám házában átszenvedtél?</p>
            <p>Az asszony közelebb lépett hozzá, s csillapitóan intette csöndre:</p>
            <p>- Ugyan Pál! Hát panaszkodtam én neked?</p>
            <p>- Nem. Egy szóval sem panaszkodtál soha. Némán türtél mindig. De nekem annál jobban
               fájt a béketürő némaságod, a panasztalan mártirságod... Oh, Margit, szegény, kis
               feleségem! Láttalak, amikor elseje táján odaültél a lámpa alá ceruzával kezedben, s
               elkezdted csinálni a mult hónap zárszámadását s a jövendő költségvetését. Amikor azon
               a lehetetlen számtani feladványon törted az édes fejecskédet: hogy lehet kiadni száz
               forintból százötvenet? Mikor a legnélkülözhetetlenebb dolgokról is kiderült, hogy
               azok mégis nélkülözhetők, - mert muszáj nélkülözni... Akkor sem ejtettél egy árva
               panaszt sem. Csak az ajkadba haraptál, Csak egy köny szökött a szemedbe. Láttalak,
               Margit, - s ez a kép üldöz mindig, mindig. S ezért megyek én, - s ezért mennek
               bajtársaim is a küzdelembe, - tizezren meg tizezren!</p>
            <p>S odalépett az ablakhoz, amelyből kilátás nyilt az örök zajos pályaudvarra. A főváros
               felől éppen most robogott az állomásra egy gyorsvonat: hosszu kocsisora utasokkal
               megzsufolva. A vasutas fölemelte karját, mint a tilosra állitott szemafor:</p>
            <p>- Ma éjszaka mindenfelé megállanak a vonatok! Mindenfelé az egész országban!
               Megállitjuk az életet, - ha nekünk nem akarják megadni, hogy mi is emberi módon
               éljünk.</p>
            <p>S mintha intésének engedelmeskednék: odalenn is megtorpant a rohanó vastáltos. A
               sisteregve kitóduló gőz sürü felhőbe vonta, mintha egy rengeteg szörny adná ki
               hörögve tüzes páráját... A vasutas megfordult és bucsuzóra nyujtotta kezét
               feleségének:</p>
            <p>- Tehát bemegyek a fővárosba, az orvoshoz. Annál is inkább, - tette hozzá mosolyogva,
               - mert hiszen ma még vonaton mehetek, holnap meg már alighanem gyalogosan kellene
               bekutyagolnom. Holnap, kincsecském, gyalog utazik még őnagyméltósága, a miniszter
               is!</p>
            <p>Megcsókolta feleségét és ment. Mikor a vonatra szállott, találkozott Bukóval, az öreg
               mozdonyvezetővel, aki akkor ballagott a gépje felé:</p>
            <p>- No, öreg, meddig utazunk még?</p>
            <p>A vén ember fölsóhajtott:</p>
            <p>- Higyje el, uram, talán belé is betegszem, ha egy nap nem szállhatok majd a
               mozdonyomra. Nem tudok nélküle élni se... De azért huncut, aki nem tart a többivel.
               Azt hiszem, holnap már nem fütünk be egyetlen gépet sem...</p>
            
         </div>
         <div type="chapter">
            <head>II.</head>
            <p>Amikor a férje eltávozott: Margit kinyitotta a szobája ablakát. Hiszen odakünn a kora
               tavasz enyhe verőfénye csillogott. A tavaszi nap hintette meg a világot csókjaival,
               melyek olyanok, mint a szüz leányajk csókjai: csak rügyet, gyöngyvirágot: ábrándot,
               reményt felakasztanak. A nyári nap csókja pedig olyan mint az érett asszonyé: buja,
               piros rózsa: édes gyönyörüség fakad a nyomában... A pályaudvaron tul a messze
               mezőkre, a frissen sarjadó rétekre és vetésekre nyilt kilátás. Az asszony sóvárogva
               tekintett a fiatalság üde szineiben pompázó sik felé: szerette volna teli tüdővel
               belehelni az ifju virulás illatát. S akkor arcába csapódott a füst...</p>
            <p>S eszébe jutott, hogy egész életében mindig az elől a füst elől menekült. S arcába
               csapódott mindig, mint valami gyászfátyol, amelyet nem tud levetni soha...</p>
            <p>Éppen ilyen kormos ház volt az is, a kisvárosi állomás mellett, ahol gyermekéveit,
               fiatal leánykorát eltöltötte. Az öreg Józsa Daninál, a raktárfőnöknél keresett
               menedéket az édesanyja, mikor korán özvegységre jutott: férje a vasuti postán volt
               alkalmazva; egyszer, éppen ujév éjszakáján utazott a mozgópostával. A kegyetlen
               hidegben, miközben a tömérdek b. u. é. k.‑os levelet rendezgette, agyonhült; s
               magának igazán boldog uj esztendőt szerzett: a tüdőgyulladás pár nap alatt ravatalra
               fektette. Özvegye azután csekélyke nyugdijból tengette a maga és kis lánya életét,
               atyafiuk, a raktárfőnök házánál. Akinek egész szakajtó gyereke volt ugyan, de azért
               mégis szeretettel adott az özvegynek és árvának otthont:</p>
            <p>- Ahol kilencen nem laknak jól, ott a tizedik meg a tizenegyedik is éhen maradhat, -
               mondta tréfásan, Dani bácsi, - s abban a tréfában is, mint mindenikben, volt valami
               igazság.</p>
            <p>Arra pedig ugyancsak nagy szükség volt, hogy Dani bácsi ilyen tréfáskedvü legény
               legyen, mert a sok gyereken kivül egyébbel bizony nem áldotta meg a jó Isten.
               Megáldotta - s azután mindent elkövetett, hogy tőle a gyerekeit is, s azzal persze a
               jó kedvét is elvegye. Mert a kis fiuk, kis lányok egyre göthösködtek. Hiába:
               csenevész fa volt, amely őket termette, az édesanyjuk. Csenevész, temetői szomoru
               füz, amely minduntalan egy‑egy frissen hantolt sirhalomra hajlott. Az öreg vasutas
               házánál alig mult el egy esztendő temetés nélkül. Nagynehezen, hogy föl tudtak ápolni
               a tizenegyből hármat. Két lányt, Gizát és Piroskát. Meg a szemükfényét: a fiut, a
               Palit.</p>
            <p>Ebben a környezetben nőtt fel Kéve Margit.</p>
            <p>A kisebbik lány, a Piroska volt a kedvence. Vele szokott kiülni alkonyattájt a kormos
               ház ablakába, nézve az előttük elrobogó vonatokat. Az ablakban muskátlivirágok
               nyomorogtak; csodálatos fekete virágok; minden levelüket befestette a korom. Mikor a
               lányok eljöttek az ablaktól, nevetve néztek a tükörbe: olyanok vagyunk, mint a
               szerecsenek!</p>
            <p>Oh, be keserü nevetés volt az!</p>
            <p>- Látod, - bujt a nagy leányhoz csillogó szemmel a kicsi, - én szentül meg vagyok
               róla győződve, hogy egyszer csak berobog ide az a csodás vonat, amely őt elhozza
               nekem. Nem ilyen csunyán fognak zakatolni a kerekei, - csupa bübájos muzsikaszó
               csendül, ahogy forognak. És nem is olyan éles, bántó lesz a mozdonya füttye, hanem
               édes, mély, dallamos rigófütyülés. És nem lesz ilyen utálatos, fekete a füstje sem, -
               csillogó fehér fátylat fog lengetni, csillaggal himzett fátylat, menyasszonyi fátylat
               nekem...</p>
            <p>- Bolond vagy, Piroska, - kacagott rá a nagy leány.</p>
            <p>- Majd meglátod. Hogy honnan jön és kit fog nekem majd hozni, - azt még igazán nem
               tudom. Talán Muszkaországból hoz valami rémgazdag herceget? Nem, - a muszkák olyan
               fagyosak, kegyetlenek, - talán még a feleségüket is kancsukázzák. Vagy Párizsból
               repit ide valami finom elegáns márkit? Nem, nem - a franciák olyan léhák, csapodárok!
               Megölne az uram mellett a féltékenység. Akkor hát Taliánországból szállit valami
               tüzes gavallért? Io t’amo! Világért sem! Az olaszok oly sötétek, bosszuállók - még
               meggyilkolna, ha csak egyet is kacsintanék valaki másra!... Hát honnan is hozza hát
               az a bübájos vonat az én deli lovagomat, aki mindenképpen kedvemre való lesz?
               Megállj! Tudom már: egyenesen Meseországból...</p>
            <p>- Bolond vagy, kis Piroska! - rázta fejét Margit és becsapta az ablakot.</p>
            <p>S azt akarta mondani neki: Gondolj a Giza nénédre, ostoba, kis ábrándozó! Aki szintén
               igy leste, huszonnégyesztendős koráig leste a büvös vonatot, amely elhozza számára
               Meseország aranyos leventéjét. De végre is szerencsét csinált: egy derék, becsületes,
               negyvenötéves özvegy ember jött el érte. Ami szerencsének annyiban volt nevezhető,
               mert a leány ott kész otthont talált: még butorzatra sem kellett elkölteni a
               hozományt, - ami különben nem is volt. Sőt három gyermeket is talált, akiket három év
               alatt ujabb hárommal szaporitott. Szóval nagyszerüen be volt rendezve az egész
               háztartás - s egyszer mégis csak ott hagyta ezt a tökéletes otthont, s egy gyönyörü
               őszi reggelen csak beállitott a szülei házba. (A saját három gyerekén kivül még a
               legkisebb mostoha gyerekét is magával hozta, - mert hiszen csak nem hagyhatta ott az
               ártatlant minden gondviselő nélkül?) És miért? Mert az ura, a derék pénzügyőri biztos
               ivott? Oh, nem, - ezt megbocsátotta volna neki, bár sokszor a konyhapénzt is elitta.
               Sőt még arra is szemet hunyt volna, hogy az ura szeretőt tart, csak abba nem tudott
               belenyugodni, hogy a férje közte és a saját konyhaszolgálója közt ossza meg a forró
               szivét. Pedig hát ez a bibliában is igy volt - s a derék pénzügyőri biztos csak az
               ótestamentumi erkölcsök édes reneszánszát akarta átélvezni...</p>
            <p>- Szörnyüség! - sopánkodott a raktárfőnökné. És fölváltva egymás kebelére borultak a
               leányával és ugy sirtak. S a vége? Mi lett a vége? Hogy az elkeseredett édesanya maga
               biztatta a leányát, hogy térjen csak vissza az elhagyott hitvesi tüzhelyhez, melynek
               lángjait a tenyeres‑talpas székely szolgáló is segitett élesztgetni. Mit is
               csinálhatott volna egyebet a négy gyermekkel? Még utoljára a másik két mostohagyerek
               is a nyakára jött volna!...</p>
            <p>S a pénzügyőri biztos ur? Mint az ótestamentum hivéhez illik: igen bünbocsátó,
               keresztény lélek volt. Visszafogadta a kötelességétől eltántorult asszonyt. Sőt
               annyira ment az elégtételadásban, hogy a kövér szolgálót is elkergette. (Azóta
               fogadtak persze, másikat.) S még most is élnek, ha meg nem haltak...</p>
            <p>S Margit, az okos, komoly Margit, aki az életet a maga valóságában, a maga szennyes
               alávalóságában szerette felfogni, kinevette, hangosan kikacagta az ábrándosan
               szőkehaju és szőkelelkü Piroskát. S ugy fájt neki, ugy fájt ez a kacagás, mert hiszen
               ő is csak azt a bübájos, tündérországi vonatot várta, amit a kis leány...</p>
            <p>Sőt az ő lovagja nemcsak az álmok ködös világában lebegett. Hanem valósággal
               létezett. Valósággal a gyorsvonaton utazott. Még pedig az első osztály bársonyülésén
               szokott, ez osztály utasainak hagyományos hanyag előkelőségével végigheveredni. (Arra
               persze nem gondolt Margit, hogy ezzel a hanyag előkelőséggel csak azok hevernek, akik
               életükben nem mindig utaztak a bársonyos kupéban s a sors bizonyos meglepetése
               juttatta őket oda.)</p>
            <p>Mert hát Isten fölvitte a dolgát az ifju Dénes Dezsőnek, aki valamikor szerény
               kosztos diák volt a raktárfőnök népies asztalánál. Apja, a Szalárdi grófék
               tiszttartója, a városba küldte iskolába nagyreményü fiát, aki már ott nevezetes
               dolgokat mivelt. Leleplezte az ujságban az intézetet, hogy a tanár urak csak azokat a
               növendékeket bocsátják át az érettségin, akik náluk vesznek magánórákat vagy
               szállást. Csuf botrány keletkezett: az intézet tanári karát szétszórták az egész
               országban. Dezső urfi is más városba, más iskolába került, ahol a tanár urak siettek
               neki minél hamarabb kiadni az érettségi bizonyitványt...</p>
            <p>Hát még az egyetemen, micsoda fényes szerepet játszott! Milyen villámló cikkei
               jelentek meg a lapokban a kormány ellen! Csoda‑e, ha nemsokára már, mint
               képviselőjelöltet emlegették! S éppen az a város ajándékozta meg őt mandátumával,
               amelynek hepehupás, macskafejes kövezetét valaha taposta, - télviz idején is nyárias,
               keshedt télikabátjában, a hidegtől vörös kezeibe huhukolva...</p>
            <p>És a leány látta az ifjut, ujszülött dicsősége ragyogó fényességében, a tömeg
               hódolatának rajongó ünneplésének közepette. Az ifju Hajnal istenét nem képzelhette
               tündöklőbb jelenségnek, amikor aranyküllős szekerén az égre hajt... Hallotta
               megvesztegető hangja varázsát, s oh! milyen szentül hitte minden szavát, amikor
               ünnepies fogadalmat tőn a szabad ég alatt, hogy minden percét a hazának fogja
               szentelni. Látta, amint a férfiak kalapjukat lengetik felé, s szerette volna őket
               biztatni: Ugy, ugy! Emeljétek vállra, vigyétek őt a diadalok szivárványos utján
               előre! S elszorult a szive, mikor látta, hogy ragyogó szemmel lobogtatják kendőiket s
               hintik meg őt virágaikkal a leányok, asszonyok. - S akkor szerette volna őt
               elragadni, messze, valami lakatlan völgy zugába, ahol senkié se lehessen, csak az
               övé. Oh, milyen nehezére esett, hogy nem rohanhatott hozzá, hogy a lábaihoz boruljon,
               onnan nézzen föl reá, könyein át mosolyogva, édes fájdalmak között üdvözülve,
               megkérdezve tőle: Emlékszel‑e rám, én aranyvirágom, én álomvilágom, aki szüz
               imakönyvembe rejtem minden cikkedet, amiben az átkos kormány ellen mennydörögsz; aki
               valaha a cipődet tisztogattam, mikor a raktárfőnöknének sok volt a dolga, s nem volt
               cselédje? S aki legszivesebben meghalnék most a lábaid előtt. Én aranyvirágom, én
               álomvilágom!...</p>
            <p>Bolond beszéd, kis leány! Neked nem szabad meghalnod: ellenkezőleg, sietned kell a
               táviróhivatalba, hiszen mindjárt kezdődik a szolgálatod. Mivelhogy Margit szépen
               kitanulta a távirda‑tanfolyamot s két évi várakozás után meg is bizták egy
               szerencsésen megbetegedett kartársnője helyettesitésével. S a sors olyan kegyes volt
               hozzá, hogy neki juttatta a feladatot: hogy ideálja dicsőségét ország-világnak hirül
               adja. Jaj, milyen fürgén ugráltak ujjacskái a Hughues‑gép billentyüin; szivecskéje
               versenyt kattogott a távirógéppel, amikor lezongorázta: A várlaki kerület
               képviselőjévé 334 szótöbbséggel Dénes Dezsőt választották. A lelkesedés
               óriási!...</p>
            <p>Igen: a lelkesedés óriási volt a kerületben. Kivált a kis táviróhivatalban...</p>
            <p>Este a tiszteletére rendezett lakomáról fáklyafénnyel kisérték az állomásra az uj
               követet, aki nyomban vissza akart utazni a fővárosba, hogy a parlament holnapi
               ülésén már azon melegében, megkezdje buzgó törvényhozói müködését. Az állomáson egy
               percre kibontakozott lelkes választói gyürüjéből s a táviróhivatalba sietett.
               Bizonyosan édesanyjának akar táviratozni, - gondolta a távirókisasszony, - hiszen
               már beszédében, mellyel a mandátumát megköszönte, oly meghatóan jelentette ki: Nem
               a maga diadaláért örvend a mai napnak, - de az elvek diadaláért és azért, mert tudja,
               hogy mikor a mai nap eseményét hirül veszi: nagyot dobban a boldogságtól egy szerető
               édes anyai sziv...</p>
            <p>S az ifju papirra vetette a táviratot s beadta a hivatal ablakocskáján. Egy ismert
               nevü, szépséges fővárosi szinésznő neve tünt a távirókisasszony szeme elé az
               ürlapon. Alatta ez a szöveg:</p>
            <p>“Repülök diadalommal hozzád. Előadás után várj reám”.</p>
            <p>A távirókisasszony elolvasta ezt a szöveget. Elolvasta egyszer, elolvasta kétszer. És
               még akkor sem tudta, hogyan birja megállani, hogy nem reped meg azonnal a szive?</p>
            <p>De csitt! Nyugalom. Ő itt hivatalnoknő és semmi egyéb. Neki meg kell olvasni a
               szavakat, fölirja azok számát, a fölvétel idejét az ürlapra, bevezetni a táviratot a
               számivbe és azután odaülni a gép elé és pontosan lekopogtatni, a galambpostát, - a te
               üzenetedet a szeretődhöz, én aranyvirágom, egy álomvilágom!</p>
            <p>S a távirókisaszony kiszólt a kis ablakon:</p>
            <p>- Tizennégy szó, az nyolcvannégy fillér és kettő a blanketta; összesen nyolcvanhat
               fillér...</p>
            <p>A cigányok rárántották a Rákóczi‑indulót, az éljenvihar fölharsant, a gyorsvonat
               tovarobogott. A kis állomás táviróhivatalát becsukták; a távirászkisasszony mehetett
               haza, kiülhetett a füstös ház ablakába s lemoshatta omló könyeivel a csenevész,
               fekete muskátlivirágokról a kormot...</p>
            <p>De hát miért hullanának a könyei? Mi oka, - helyesebben mondva: mi joga van neki
               sirni? Azt talán csak nem hiszi, hogy az ő álomlovagja is csak róla ábrándozik, az ő
               egykori cipőtisztogatójáról, örökre hüséges, alázatos rabszolgájáról? A siker hőse
               persze, hogy éli világát, - miért ne élné? Nem is foghatná rá senki, hogy megsiratta;
               egy köny sem szökött a pilláira. De nincsen annyi vizcsepp az óceánban, mint amennyi
               köny befelé a lelkébe ömlött...</p>
            <p>Halkan, csöndesen valaki lépett hozzá. S egy szolid, mély, meleg hang
               megszólitotta:</p>
            <p>- Margit,</p>
            <p>Józsa Pál volt, az öreg raktárfőnök fia.</p>
            <p>- Milyen szomoru maga, Margit.</p>
            <p>A leány hátraforditotta a fejét:</p>
            <p>- Mi jut az eszébe. Egyáltalán nem vagyok szomoru.</p>
            <p>S még nevetni is próbált, fanyar, kinos fahangon.</p>
            <p>Pál pedig rátette kezét a leány kezére, végtelenül gyöngéden, mintha egy, parányi
               madárfiókára tenné, amelyet kidobott fészkéből a vihar. Mintha szivecskéjére tenné,
               melynek fájdalma neki is fájt.</p>
            <p>- Engem nem ejt tévedésbe, Margit. Én sejtem is a kegyed szomoruságának okát. Sőt
               bizonyosan tudom... Láttam magát ma azalatt a beszéd alatt. Láttam s kiolvastam az
               arcából mindent. Még a feleletet is kiolvastam a kérdésemre, amit minap magához
               intéztem, - balgán, vakmerően.</p>
            <p>- De Pál! Kérem, Pál...</p>
            <p>- Igenis: balgaság és vakmerőség volt, amiről álmodoztam, - arról ma délután
               győződtem meg. Én ezért nagyon, nagyon szerencsétlennek érzem magamat, - de
               kétszeresen fáj, hogy maga is szerencsétlen, Margit.</p>
            <p>A leány most egészen a fiuhoz fordult. Arcát haragos, vörös vérhullám boritotta el.
               De a keble zihálását vissza tudta fojtani. Csupa szivtépő vihar volt a belseje, - a
               külseje csupa nyugalom.</p>
            <p>- Pál! Maga óriási tévedésben van. S hogy bebizonyitsam: mekkorát téved, ime én most
               más feleletet adok arra a kérdésre, mint aminőt ön magának adott. Én a felesége
               leszek magának, Pali...</p>
            <p>S odanyujtotta kezét a fiunak.</p>
            <p>De már ekkor két szikrázó könycsepp szökött a szemébe. Oh, nem a megindultságtól! De
               hát éppen egy tehervonat dübörgött arra s ismét a leány szemébe csapódott életének
               átka, üldözése: a füst. Mintha ez a füst lett volna az ő nászának arafátyola. Nem
               drágakövet, tündérszőtte fátyolt lengetett feléje a várvavárt vonat. Hanem a
               széttépett illuziók kormos, szennyes, rongyos felhőfoszlányait...</p>
            
         </div>
         <div type="chapter">
            <head>III.</head>
            <p>A tanár várószobájában már másfélórája üldögélt a vasutas, anélkül, hogy rá került
               volna a sor. A terem zsufolva volt, mint rendesen, - s mély csönd és áhitatos félelem
               uralkodott itt, a tudomány szentélyének előcsarnokában. Mindenki szorongva leste: ha
               nyitja ki előttük a feketeruhás, fehérbóbitás, hallgatag szobaleány a vastagon
               kipárnázott ajtót, amelynek küszöbét, ah! oly hangos szivdobogással lépi át az ember,
               hogy odabenn azélet‑halál urának döntő, orákulum‑szavát hallja. Mintha az aggodalom
               láthatatlan halálmadarai röpködtek volna a fejek fölött, ijedt, nesztelen
               szárnyveréssel. A Lázárok kiváncsian néztek egymásra, vajon ki milyen bajjal járul a
               tudomány birodalmának Cézárja elé, akinek ők, a betegek, mind alázatos, adófizető
               jobbágyai? A vasutas mellett két asszonyság ült; az egyik halkan odaszólt
               társának:</p>
            <p>- Ha egy látogató csak tiz koronát ád neki, akkor is megkeresett ma háromszáz
               koronát. Hát a tanári fizetése? Meg a látogatásai? Meg a sok konzilium, ahová hivják?
               Meg az operációi? Becsülöm az évi jövedelmét kétszázezer koronára?</p>
            <p>A másik asszonyság nagyot sóhajtott. Hiszen szegény ember csak sóhajtani tud, amikor
               ilyen tömérdek kincsről hall mesélni. Micsoda mélységekből, micsoda elérhetetlen,
               széditő, káprázatos magasságok felé száll ez a sóhaj! Az asszonyságok mellett egy
               horpadt mellü néptanitó görnyedezett, aki valahonnan Erdély zugából utazott föl,
               keserves áldozatok árán, a nagynevü orvostanárhoz. Mikor meghallotta e párbeszédet:
               egyszeribe heves köhögési roham fogta el. Hogyisne fogná el köhögés a szegény
               néptanitót, amikor meghallja, hogy van a világon ember, akinek egy napra több
               jövedelme van, mint amennyiért ő - korpótlékaival együtt! - egy egész esztendeig
               vesződik a legvásottabb apró gézenguzokkal! Hát még, ha a méhészet nem hozna
               valamicskét. Ámbátor a méhecskék fele is eldöglött az idei hosszu télen. Ujabb
               köhögési roham...</p>
            <p>Ebben a pillanatban föltárult az előszoba ajtaja s nagy sebbel‑lobbal vonult be egy
               választékos gonddal öltözött fiatal ur, aki olyan csörgést mivelt az ékszereivel,
               akár egy indiánus főnök. Óraláncán egész állatsereglet; karperecén is csörömpölő
               zsuzsuk. Föllépése csupa türelmetlenség, hetykeség és önbizalom. Harminc lépésre
               megérezte rajta az ember a fiatal, igen fiatal törvényhozót. Ez a mámor az, ami
               leghamarabb fejébe száll az embernek...</p>
            <p>- Jelentse be a tanár urnak Dénes Dezső képviselőt, - vetette oda a szobaleánynak,
               aki sietett eleget tenni a parancsnak. A képviselő idegesen járt föl s alá az angol
               szőnyegen, - egyszerre észrevette a sarokba huzódó vasutast:</p>
            <p>- Szervusz Pál! Hát te mi járatban vagy itt? Te is beteg vagy? Nem birok az
               idegességemmel, azért jöttem az öreghez... Régóta rostokolsz már itt? Megállj, majd
               szólok a tanárnak, hogy bocsásson be azonnal. Soron kivül előléptetlek,
               he‑hehe...</p>
            <p>- Nem, nem... - tiltakozott a vasutas. A szobaleány azonban már nyitotta az ajtót a
               törvényhozás ifju tagja előtt, aki a mellőzöttek, a háttérbe szoritottak, a
               bosszankodók és bámulók sorfala közt, - akár az indus raja a nagysága előtt térdre
               borulók sokasága közepette, - fölemelt fővel lépett a közönséges halandók számára oly
               nehezen megközelithető rendelő szoba... Szervusz kedves barátom! - hallatszott ki
               őméltóságának örömteljes üdvözlése. S a siralom völgyének kiváltságtalan vándorai
               irigykedve néztek utána: Hja! A hires, fiatal, ellenzéki vezér!</p>
            <p>Józsa Pál felállott. Egészen felizgatta ez a véletlen találkozás. Elhatározta, hogy
               nem fogadja el ettől az embertől még ezt a szolgálatot sem, - vár szépen a sorára. Az
               ajtó azonban ujra nyilott. A tanár kisérte ki vendégét. S ő maga kiáltott ki az
               előszobába:</p>
            <p>- Józsa Pál urat kérem...</p>
            <p>És Józsa Pál már benn is volt a tágas, világos, komoly előkelőséggel butorozott
               rendelőszobában. A tanár kiváló gondot forditott a megvizsgálására. Hogyne! Mikor az
               ő kitünő barátja ajánlotta figyelmébe. Jó‑e a térdreflexe? Nem nagyobb‑e az egyik
               szemfeketéje, mint a másik? Meg tud‑e állani behunyt szemmel? Ahogy az idegbajt
               szokás kikémlelni. Végül, mint aki a vizsgálat eredményével igen meg van elégedve,
               udvarias mosollyal jelentette ki:</p>
            <p>- Semmi jelentékenyebb baj. A legközönségesebb ideggyöngeség. Vasutas betegség. Egy
               gyógyulása van: a pihenés. Vegyen magának legalább négyheti szabadságot. Töltse azt
               valami délvidéki tengeri fürdőhelyen. A tenger: maga az uj élet... Kérem, nem
               tartozik semmivel. Akit az én jó barátom ajánl, annak szivesen állok
               rendelkezésére.</p>
            <p>És udvarias gyöngédséggel, de határozottan vissza tolta a vasutas kezét, amelyben az
               előre elkészitett pénzes levélboriték volt.</p>
            <p>- Bocsánat, tanár ur! - mondta azonban Józsa oly hangon, oly nyers, érdes
               határozottsággal, hogy a tanár szinte megütődve nézett reá. - Nem fogadhatom el e
               szivességet sem öntől, sem a képviselő urtól.</p>
            <p>S fölindulva, haragtól pirulva, erővel odatette a boritékot a tanár mindenféle
               holmival: szükséges tárgyakkal és fölösleges csecsebecsékkel megrakott
               iróasztalára.</p>
            <p>...Odakünn már alászállóban volt a nap, Az ujonnan épült, cifra, márványos és az
               ódon, megbarnult kőbörtönök az aszfaltra öntötték lakóikat, hadd élvezzenek egy kis
               friss levegőt, amely még élvezhető ilyenkor a tavasz első hónapjaiban, amikor még nem
               fülik pokollá a szépséges, kegyetlen Budapest. Még üde, egészséges kacagás is
               hallatszott a tömegben, viruló, ifju női ajkakról, - pedig Budapesten olyan ritkaság
               az egészséges, szivből fakadó kacaj! Hiszen a mi fővárosunk kacagása oly tettetett,
               beteges, erőszakolt, - átérzik rajta a fáradtság, a keserüség, a mohóság: Hajrá!
               igyekezzünk hamar mulatni, mig ujra munkába nem fog a versenyzés, a tülekedés! Nyoma
               sincs itt annak az önfeledt, igazi vidámságnak, amelyben megfürdik a lelkünk, amikor
               a déli nap aranyos, boldog országaiban járunk...</p>
            <p>Józsa Pál kiült egy kávéház elé kirakott szomoru kertbe, elgondolkozott azon, amit az
               orvos mondott. Mert a tanár szavai korántsem voltak reá megnyugtató hatással. Hiába
               biztositotta őt, hogy komoly baja nincsen. Aminthogy az idegbetegeknek száz ember
               hiába mondja: Ne bolondozz, semmi bajod! Ezek mind hazudnak - ravaszkodik az
               ideges... Én nagybeteg vagyok. Érzem. S ha egyetlen ember azt mondaná szemükbe: Te
               igazán sulyos beteg vagy - talán képesek volnának azonnal a Dunának menni... A
               vasutas is régen birkózott már azzal a szörnyü rémmel, amely az ember lelkében
               ismeretlen sötétségekből bukkan elő és ragadja, ragadja magával a rettenetes vég
               felé... Mint mikor fekete, nyirkos barlangokból elősüvölt a szél és reszket s didereg
               az erdő minden levele, ugy rázkódik meg az idegbeteg ember lelkének minden
               rugócskája, félve a rátörő, pusztitó veszedelemtől. De hát mitől félek? Neveti ki
               magát a beteg. A megőrüléstől? Vagy ez a rettegés, ez már maga az őrület?</p>
            <p>- Nem, - még nem vagyok őrült, mert higgadtan tudom megbirálni az állapotomat. Majd,
               ha már nem félek tőle, hogy megőrülök... Az eszem még most olyan, mint a trónján ülő
               király, aki körül azonban megbomlott udvari nép farsangja kezd tombolni...</p>
            <p>Hogyan tett szert erre a betegségre? Könyü volt e kérdésre megfelelnie. Szülei nem
               éltek oly módban, hogy vézna csemetéjüket megerősithették volna. Beteges fiucska
               létére megfeszitett szorgalommal tanult, sőt tanulás közben másokat is tanitott.
               Mikor megházasodott: bizonyos fényüzéssel rendezte be otthonát Margit számára -
               persze részletfizetésre. Akkor nekifeküdt a munkának, hogy ezeket a részleteket, a
               köztisztviselő életének e szörnyü terhét, mielőbb levethesse a válláról. Valami nehéz
               szakmunkát csinált. Felesége ellenkezett vele - nem hallgatott reá. Oh, elég erősnek
               érezte magát akármilyen munkára. Pedig az inkább csak lelki erő volt, nem testi... S
               most is olybá tünt föl maga előtt, mint a hajóskapitány, akinek lelke rendületlen, de
               hajóját megrongálta, kötelékeit összetépte a vihar. Hogy megy tovább a hajóskapitány
               a hullámhegyekkel dobálózó, bömbölő óceánon, amikor árboca villámsujtott, vitorlája
               szárnyaszegett? És mégis tovább kell mennie!...</p>
            <p>- Szervusz, Palikám! - riasztotta el töprenkedéséből egy vidám hang. - Ej, be
               örvendek, hogy ismét találkozom veled.</p>
            <p>Dénes Dezső volt. A vasutas föltámadó bosszusággal fordult felé:</p>
            <p>- Én is örvendek, hogy megkérdhetem tőled: mi cimen jössz te ahhoz: hogy nekem
               ingyenes orvosi rendelést eszközölj ki?</p>
            <p>A képviselő letelepedett és gyürüvel megrakott ujjával megkopogtatta az asztalt:</p>
            <p>- Nonono, kedves öregem. Egy málnaszörpöt, pincér. Hát csak nem veszed tőlem rossz
               néven? Hiszen iskolatársak volnánk, vagy mi? Jobb lesz, ha megmondod, mivel bocsátott
               el az öreg? Ugyebár, nincs semmi komoly bajod? Igazán örvendek, ha ugy van! Igazán,
               őszintén.</p>
            <p>S ezt oly meleg, behizelgő hangon mondta, hogy a vasutas - a benyomások embere, mint
               minden ideges, - bizalomra zsendült iránta.</p>
            <p>- Pihenni küldött. Azt mondta, vegyek legalább négyheti szabadságot. Mosolyognom
               kell, ha erre gondolok. Hiszen tudod: mi most mindnyájan alighanem szabadságot
               veszünk magunknak...</p>
            <p>A képviselő abbahagyta a málnaszörp élvezését. Egészen közel huzta székét volt
               iskolatársához:</p>
            <p>- Hát csakugyan?</p>
            <p>- Bizony csakugyan. Harminchatezer embert kényszeritetek a legvégsőre, belehajtotok a
               legkétségbeesettebb küzdelembe, a legszörnyübb bizonytalanságba.</p>
            <p>- Belehajtotok? Kicsodák? Mi?</p>
            <p>- Ti. Akik az ország sorsát intézitek. A képviselő urak. Meg a kormánytok.</p>
            <p>- Bocsánat! Nem a mi kormányunk.</p>
            <p>- Hát nem a tiétek. Nem politizálok. Nem értek hozzá. Csak azt látom, hogy mikor
               hatalmas, nagy urak kérnek valamire pénzt, akkor van. Mikor a nyomoruság emeli fel a
               kezét, akkor nincsen. De hogy is volna? Bele tudja magát képzelni egy kegyelmes ur,
               aki szalonkocsiban utazik, a nyomorult kishivatalnok helyzetébe, aki, mikor nehéz
               napi robotjából hazavánszorog, otthon nem pihenés, üdülés fogadja, hanem tátongó
               nélkülözés és emésztő gond? Hiszen, ha bele tudná képzelni: a körmeivel ásná ki
               számukra az aranyat a kincstermő hegyeitekből; vagy élükre állana és lázadásra vinné
               őket, az irodák helotáit a cifra, kardbojtos léhütök ellen, akik számára mindig van
               pénz, amikor csak füttyentenek. Mi évek sora óta rimánkodunk, gyülésezünk,
               deputációzunk. És vesszük tudomásul a kegyelmes urak biztató igéreteit, amiket az
               alázatos könyörgésünkre adnak. De a kegyelmes urak igéreteivel nem tudjuk a
               váltóinkat törleszteni, Dezső!... S most aztán még a panaszunkat is el akarják
               fojtani. Nagy gyülést hirdettünk - azt betiltották. Ez olaj volt a tüzre. Erre
               felelünk mi olyan tüntetéssel, a minőt még nem látott a világ. Nagyobb csoda lesz
               ez, mint amit Józsua produkált. Józsua megállitotta a napot az égen. Mi megállitjuk
               az élet tüzét a földön, mely a mozdonyokban lobog. Megállitjuk a
               szárnyaskereket!</p>
            <p>A cingár ember csupa acél volt e percben. A hajóskapitány hajója roncs. De lelke
               rendithetetlen!...</p>
            <p>Dénes Dezső a fejét csóválta:</p>
            <p>- Levernek benneteket. Letipornak. Szuronyerdővel törnek rátok. Börtön vár és csufos
               kudarc.</p>
            <p>- A kudarcon nem lesz okunk pirulni. Akkor pirulhatnánk, ha most gyámoltalanul,
               gyáván eltürnénk, hogy semmibe vegyenek bennünket. Harminchatezer ember jogos
               követelését!</p>
            <p>A képviselő ur ismét odacsengette a pincért. Szivart kért, rágyujtott s olyan nagy
               füstöt fujt, mintha ő akarná helyettesiteni a mozdonyokat, amelyek ki fognak
               hülni.</p>
            <p>- Figyelj rám, Józsa. Ti mindnyájan a vesztetekbe rohantok. Hát hadd rohanjon, aki
               akar. De te okos ember vagy. Ne rohanj a többivel.</p>
            <p>- Mit mondasz?</p>
            <p>- Azt mondom, hogy légy eszeden. Most megállapithatod a szerencsédet. Beszélj
               bajtársaid lelkére. Rád hallgatnak. Világositsd fel őket, hogy békességes uton sokkal
               hamarább elérik céljukat, mint ezzel az örült merénylettel. Ha pedig nem hallgatnak
               rád: jó. Hagyd őket, hadd ugorjanak a botba. Te teljesitsd a kötelességedet. Az
               igazgatóság, a kormány nem felejti el a szolgálataidat...</p>
            <p>Józsa kerekre nyilt szemmel hallgatta. Nem akart hinni a füleinek.</p>
            <p>- Dénes! Te mondod ezt? Te, az ellenzéki vezér - akarsz szolgálatot tenni a
               kormánynak?</p>
            <p>A képviselő rákká pirult.</p>
            <p>- Kérlek... Én ezt közügynek tekintem. Legfontosabb államérdek, hogy a forgalomban ez
               a bénulás be ne álljon. Gondold meg: mennyi kárt szenved az egész ország! Hazafias
               feladat...</p>
            <p>Józsa Pál az asztalra csapott:</p>
            <p>- Elég! Te mersz nekem ilyen gyalázatos ajánlatot tenni, hogy áruljam el
               bajtársaimat? Te beszélsz hazafias feladatról, te - te spicli?</p>
            <p>A képviselő föl akart ugrani. De látta, hogy a kávéház közönsége odanéz. Elfojtotta
               felháborodását. Az Istenért - csak ne botrányt!</p>
            <p>- Hallgass, az ég szerelmére! Összecsődited a világot. Kifakadásodat nem veszem
               egyébnek, - aminthogy nem is más, - mint egy idegbeteg ember önfeledt kitörésének.
               Különben is - csak tréfáltam. Félreértettél. Követelésteket én egészen jogosnak
               ismerem. A békesség utját célravezetőbbnek tartanám. De, ha ti harcot akartok, - ám
               legyen harc! A harcban számithattok az én támogatásomra is. Én leszek a szent háboru
               egyik zászlóvivője. Lángoló lelkesedéssel viszem a lobogót. Majd meglátod. Előre,
               csüggedetlenül. Félre a kishitüséggel! Pincér, fizetek!...</p>
            <p>És fizetett és ment.</p>
            <p>Józsa Pál hosszan utánanézett.</p>
            <p>- Fölteszem rólad, - gondolta magában, - hogy megteszed, amit mondtál. Megpróbáltad
               érvényesiteni az érdekeidet ugy, - s most megpróbálod amugy. Nem tehettél
               szivességet a hatalomnak - szolgálatot teszel a népnek. Ez a népszerüség, ez a
               nagyság utja! És téged csodálnak, téged ünnepelnek - s téged talán szeretnek
               is...</p>
            <p>Arca elsötétedett. Órájára nézett. Sietnie kellett haza. Ugy lehet - a
               csatatérre.</p>
            <p>Az utcákon már versenyt hangzott az esti lapokkal rohanó rikkancsok kiáltozása. A
               fehér lapok ugy röpködtek, mint a viharjós sirályok:</p>
            <p>- Forrongás a vasutasok közt! A kormány a nagygyülést betiltotta!</p>
            
         </div>
         <div type="chapter">
            <head>IV.</head>
            <p>Józsa Pál egy magányos mozdonymenetre szállott föl, azzal robogott vissza
               állomáshelyére, a nagy rendező pályaudvarra.</p>
            <p>A vasuti szolgálat még a maga teljes, katonás rendjében folyt. A főváros
               pályaházainak óriás fekete torkából egymásután, menetrend szerint dübörögtek ki a
               vonatok. A szolgálattevő, vörös karszalagos hivatalnokok még ott sürögtek a peronon;
               a pályaőrök, vörös zászlócskáikkal, szabályszerü tisztelgéssel kisérték az elrobogó
               gépet...</p>
            <p>Ám az acélsinek egész birodalma fölött valami leirhatatlan izgalom lebegett, mintha
               telisteli volna a levegő minden pillanatban kitörésre kész villamossággal.</p>
            <p>Hivatalnok, mozdonyvezető némán, kérdően néztek egymásra: Mikor tesszük le a vörös
               szalagot? Mikor kell leszállanunk a gőzparipánkról? S az arcokon ott sápadozott a
               gond: Mi lesz velünk azután? De a gond mellett ott volt a kemény elszántság: Lesz,
               ami lesz. De meg nem hátrálunk!</p>
            <p>Józsa csak egy percre ugrott föl a lakására, hogy feleségét megcsókolja, s azután
               sietett az irodába, megtudni, mi ujság? A táviróhivatalban csak a kis Gelencsér Jenő
               volt, a lányképü, szőke, fiatal gyakornok, aki éppen lelkes buzgalommal vett le egy
               táviratot, kiváncsian betüzve a gép alól kigördösödő szalag szövegét.</p>
            <p>- Mi hir a vonalon? - hajlott fölébe, Józsa.</p>
            <p>- Óriási a lelkesedés; - jelentette a készülő háboru apró fullajtárja. - A kartársak
               mindenünnen elindultak a holnapi nagygyülésre.</p>
            <p>- Tudják, hogy a gyülést betiltották?</p>
            <p>- Tudják. De azt felelik rá: akkor megtartjuk engedelem nélkül. Jegy nélkül
               szállottak föl a vonatokra. Holnap reggel Budapesten lesz Fiumétól Predeálig minden
               vasutas...</p>
            <p>Csakugyan: Jancsó is azt olvasta le a táviratszalagról:</p>
            <p>- Mindnyájan ott leszünk. Nem engedünk magunkkal packázni. Éljen az összetartás! A
               fiumei kartársak.</p>
            <p>- Ilyen táviratot kaptunk már vagy százat! - jelentette csillogó szemmel a
               szárnyaskerék apródja.</p>
            <p>E percben Dombovári, az állomásfőnök helyettese, lépett a hivatalhelyiségbe. A magas,
               szikár, deresedő fejü férfi, Józsát magához intette:</p>
            <p>- Pár komoly szavam volna, kartárs ur.</p>
            <p>Józsa követte őt az állomásfőnöki irodába, hol a főnökhelyettes száraz, recsegő
               hangon fordult hozzá:</p>
            <p>- Józsa ur. Azt hallom, önök végzetes lépésre akarják magukat ragadtatni.
               Ellenszegülésre készülnek. Abbanhagyják a szolgálatot!... Egy izgága mozdonyvezető
               ellen fegyelmi vizsgálatot rendeltek el, de kénytelenek voltak azt visszavonni, mert
               a kötelességfeledő emberek leszállottak a gépekről, a fütők is mind abbahagyták a
               munkát... Hiszen ez forradalom! Ez részben bün, részben ostobaság. Bün, mert a
               közönségnek, az államnak rengeteg kárt okoznak; ostobaság, mert végeredményében csak
               önmagukat döntik veszedelembe. A felsőbbség nagyon szigoru lesz, nagyon szigoru! S én
               figyelmeztetem önt...</p>
            <p>A főnökhelyettes általános utálatnak örvendett a vasutasok közt. Mintaképe volt ez a
               nedves, hideg kézfogásu ember kapaszkodónak a vasuti szolgálatban. A felsőbbség, a
               felsőbbség! Mindig csak ezt tartotta szem előtt. Alantasai érdekeit nem ismerte el
               soha. Pedig maga tudatlan és hanyag volt. Mégis gyönyörüen haladt előre. Mert elvette
               az üzletvezető csuf, pupos leányát.</p>
            <p>A vasutas farkasszemet nézett felebbvalójával:</p>
            <p>- Én pedig arra figyelmeztetem önt, hogy talán ön az egyetlen ember köztünk, aki
               harminchat ezer vasutas kétségbeesett kenyérharcát bünnek és ostobaságnak bélyegzi.
               Ön az egyetlen, aki harminchatezer ember szolidaritásából kiválik!</p>
            <p>A szürke hiuzszemü férfi felfortyant.</p>
            <p>- Micsoda vakmerőség! Ön akar nekem morált prédikálni? Azonnal jelentést teszek...
               Hallatlan, - ez már mégis hallatlan!</p>
            <p>És izgatottan kapkodott toll, papiros után. Józsa nyugodtan állott előtte. A viharban
               visszanyerte acélos lélekjelenlétét.</p>
            <p>- Tegyen jelentést, amiről akar...</p>
            <p>Egyszerre zürzavaros, baljós lárma csapott be a pályaudvarról. A vasutasok háborgó
               csoportja lepte el a peront, mindig dühösebb, szilajabb hullámveréssel. Hivatalnokok,
               szolgák vegyesen. Minden arcon megdöbbenés, elkeseredés, lázadás. Heves taglejtések
               közepette magyaráztak egymásnak valamit. Fenyegető öklök harcos buzogányai emelkedtek
               a levegőbe. Mintha valami gonosz hir bombája csapott volna közibük, aminek szikrái
               fellobbantották a hónapok - nem, az évek óta felhalmozódott gyuanyagot... Az öreg
               Csiszér, a falábu portás, aki tolatás közben járt szerencsétlenül, lelkendezve bukott
               be az iroda ajtaján:</p>
            <p>- Felfüggesztették a vezéreinket!</p>
            <p>Vezéreiket! Akikre rajongó szeretettel, tüzön‑vizen követni kész ragaszkodással
               nézett föl a szárnyaskerék egész hadserege. Lecsapott rájuk az igazgatóság rendelete:
               fegyelmit a nyakukba. Amiért tolmácsolni merték tizezrek panaszát. Amiért odatolták
               mellüket bajtársaik igazaiért. Őket érte az első golyó...</p>
            <p>Ez volt a bomba.</p>
            <p>Most már megbomlott a régi, katonás rend. Megállottak az állomáson tolató mozdonyok;
               gazdátlanul maradtak a váltók: mozdonyvezetők, fékezők, váltóőrök mind futva verődtek
               egy kavargó tömegbe a rengeteg, beláthatlan pályaudvar messzeségéből. A fütők olajos
               kezeiket törülgették: hosszu pihenés lesz! A vén Csiszér, aki mindig
               legszenvedélyesebb Tyrteusza volt a forradalomnak, csoportról‑csoportra kopogva,
               szitotta a lángot. Fölemelte, ugy mutogatta a falábát:</p>
            <p>- Az életünket kockáztatjuk, az életünket! S mit adnak érte? Alamizsnát,
               alamizsnát!...</p>
            <p>A nagyszakállu Bukó, a mozdonyvezető, a gépje tetejéről szónokolt a köréje sereglett
               sokaságnak:</p>
            <p>- Negyven esztendeje járok ezzel a géppel, olyan mintha hitestársam lenne. De most
               itthagyom, - itthagyom s megátkozok mindenkit, aki föl mer szállani egy masinára,
               amig az igaz ügy nem győzedelmeskedik!</p>
            <p>Egetverő éljenriadal volt rá a felelet.</p>
            <p>Ah! ez már a vulkán kitörése volt! A gátszakadás, amikor a rend és törvény korlátait
               áttört áradat oroszlán‑sörényes haragja. Az állomás jelzőharangja most megszólalt.
               Vonat közeledett. Piros szemei már fel is tüntek a leszakadó este sötétjében. Az
               áradat egyszerre a vonat felé hömpölygött: mintha testeikkel akarnák azt
               feltartóztatni a vasutasok, mint a halálra szánt gyalogosok a mindent legázoló
               vaspatkós lovasrohamot. Az öreg Csiszár Demeter bácsi felragadott egy zöld lámpást és
               rikoltozva kezdte körbe csóválni. A többiek követték a példáját, hogy a vonatot
               leintsék. Kisérteties tüzkarikák lobogtak az éjben. A mámoros sokaság torkaszadtából
               kiabált a mozdonyvezetőre:</p>
            <p>- Álljon meg! Szálljon le a gépről!</p>
            <p>A vonat meglassutitotta futását. Megállott. Az utasok rémülten néztek ki a kocsik
               ablakain: mi történt?</p>
            <p>Ekkor tört utat magának a tömegen keresztül Dombovári. Meg kell adni: nem kis
               bátorsággal szállott szembe a lázadás százfejü sárkányával. Képéből kikelve rikácsolt
               a mozdonyvezetőre:</p>
            <p>- Inditsa meg a vonatot azonnal!</p>
            <p>A fiatalember, a dühös ostrom közepette, megzavarodottan, kábultan állott. De mégis
               győzött előtte a tekintély. Fölkapaszkodott a mozdonyra és meghuzta a szellentyüt. A
               gőz sisteregve tódult ki, a hatalmas kerekek egyet fordultak. A tömeg bőszülten
               rohanta meg a mozdonyt, hogy leráncigálja róla a sztrájktörőt...</p>
            <p>Jancsó Pál pedig egyszerre kivált a sokaságból - és odavetette magát a vonat elé.</p>
            <p>Hajh! A lelkesedésnek micsoda vihara csapott égre ebben a pillanatban! Mikor látták
               az önfeláldozás e halálmegvető példáját: igen, életünket is kockára tesszük, hogy
               megpecsételjük komolyságát a nagy harcnak, amibe kezdettünk! S tizen, huszan, százan
               követték a példát. Mint a sinek alatt a talpfák: ugy feküdtek a sineken az eleven
               testek. A mozdonyvezető ijedten adott ellengőzt. Rémült sikoltás tört ki a gőzgép
               torkából...</p>
            <p>A vasutasok pedig fenyegetve vették körül a főnököt:</p>
            <p>- Tegye le a vörös szalagot! Nincs többé szolgálat!</p>
            <p>- Le a vörös szalaggal, agyonütjük! - iparkodott a torlódáson keresztül furakodni egy
               marcona alak, aki most szaladt ki a fütőházból, azon kormosan, feketén, mintha
               egyenesen a pokol torka okádta volna oda.</p>
            <p>Józsa már akkor ott termett. Karonfogta a félholtra vált embert és elcipelte a
               veszedelemből: - Ne mutatkozzék, mert nem állok jót semmiről!</p>
            <p>Maga rohant a táviróhivatalba, mert eszébe jutott, hogy táviratot kellene küldeni
               Érsekujvárra; ebből a központból le lehet körözni az összes vonalaknak, hogy kiütött
               a sztrájk.</p>
            <p>Az óriás kitörést egyszerre óriás csöndesség váltotta föl. Izgalmas, lélegzetfojtott
               csönd. Szivdobogtató aggodalom némasága. Mi történik velük, a kik már elvetették a
               kockát? Mit felel a hiradásukra a táviró? Mit felelnek a kartársak szerte az
               országban, amerre csak az acélsinek futnak, amerre csak a jelzőlámpák égnek? Nem
               riadnak vissza a döntő percben az elhatározó cselekedettől? Nem maradnak‑e ők
               végzetes tettükkel egyedül?</p>
            <p>S ebben a reszkető csöndben, a jelent és jövőt elboritó e kétes homályban, amikor
               százan meg százan titokzatos sorsukat lesték: egyszerre megszólalt az állomás
               jelzőharangja. Megszólalt az a hires, történeti nevezetességü, hetes számu
               jelzés:</p>
            <p>----...----...----...</p>
            <p>Minden vonal megállitandó!</p>
            <p>Ezt mondta a harang.</p>
            <p>Ezt a parancsot röpitette szét az ország minden vasutasainak. Valakik odafenn a kopár
               Beszkidek között, odalenn a vadregényes Verestoronynál, a félelmes karsztok világában
               szolgálják a szárnyaskereket. Bénuljon meg most az a szárnyaskerék!</p>
            <p>A rendezőpályaudvaron erre a harangjelre egymás keblére borultak az emberek.
               Ujjongtak és sirtak, mintha máris diadalukat ünnepelnék. Oh, de milyen végtelen
               boldogság is az: tudni, hogy testvériségben élünk mindnyájan, akik egy igát
               vonszolunk! Milyen fölemelő, büszke érzés: amiért mi bátran, hősiesen sikra
               szállottunk, annak igazságát érzik a messze távolban, a szélrózsa minden irányában. A
               dicsőséges harcban velünk tartanak, el nem hagynak a testvérek... Oh, hogy
               marcangolják egymást, hogy törnek egymásra az emberek az élet alacsony küzdelmeiben -
               de az igazi, nagy pillanatokban mégis oly boldogsággal tölti el őket a testvériség, a
               nagy közösség érzése.</p>
            <p>Eloltani még a jelzőlámpásokat is a sinek között, hogy még a tolatás is lehetetlenné
               váljék! Besötétiteni a város felé a középponti tornyot: hadd tudják meg, hogy
               megszünt minden szolgálat, Meghalt a vasut! Éljen a sztrájk!</p>
            
         </div>
         <div type="chapter">
            <head>V.</head>
            <p>A következő napokon Józsa alig fordult meg odahaza. Ő is egyik vezére volt a
               szárnyaskerék hadseregének: a főhadiszállásról, a sztrájktanyáról kellett intéznie a
               háboru sorsát.</p>
            <p>Odasereglettek mindnyájan, ahogy az állomásokat elhagyták, a fővárosi sztrájkok
               hagyományos tanyájára, a hires vendéglőkertbe, ott, a városliget mögött. S a frissen
               rügyező ágak alatt, az enyhe tavaszi éjszakában, csak ugy lángolt‑lobogott a jókedv a
               lelkesedés. Az utolsó málházóig mindenki szentül meg volt győződve, hogy csak rövid
               ideig tart ez a különös sátorozás. Reggelre már odaülhetnek iróasztalaikhoz,
               távirógépeikhez, kezükbe vehetik a mühely kalapácsát, fölkaphatnak kifogott
               gőzparipáikra. Hiszen tisztára lehetetlenség, hogy tizezer meg tizezer ember panaszát
               egyik fülükön be, másikon kieresszék a hatalmasok! Különösen akkor, a mikor ezek a
               tizezrek megmutatják nekik, hogy nem hitvány férgekkel van dolguk, akiket egyszerüen
               eltiporhatnak. Megmutatják, milyen hatalom van a kezükben! Megállitották az ország
               vérkeringését. Ha nem kering a testben a vér: megszünik az élet. Lehetetlen, hogy a
               kormány kitegye az országot annak, hogy vérkeringés nélkül megdermedjen benne az
               élet...</p>
            <p>- Kitartás! - adták ki a jelszót a vezérek. - A mi igazságunknak győzni kell!</p>
            <p>Józsa Pál éppen akkor érkezett a sztrájktanyára, amikor kitörő ujjongás verte föl a
               szines lámpásokkal megvilágitott kertet, amely sürün gomolygó csoportok zavaros
               árnyával volt tele. A sztrájkolók hangos örömriadallal, sapkájukat lengetve fogadták
               bajtársaikat: a tartalékot, akiket az igazgatóság éjfélkor fölváltásukra küldött, -
               de bizony azok sem állottak munkába, hanem siettek a sztrájktanyára.</p>
            <p>- Meglássátok: egyszer csak a miniszter is közöttünk terem! - kiabált az öreg
               Csiszér, a falábu portás, aki magánkivül volt örömében a dolgok ilyetén fordulata
               miatt. És meglepő fürgeséggel, hol itt, hol ott bukkant föl a kertben, mint valami
               sánta Vulkánusz, élesztve a lelkesedés tüzét. Amire ugyan nem igen volt szükség. Az
               éjszakában, egy-egy bufelejtő liter mellett, ott gubbasztottak a nehéz vasuti
               szolgálat korán megrokkant igavonói. Geréb Vince, a fékező ott mutogatta a bütykös
               kezeit: a télen is megfagyott két ujja. Olyan időben, amikor még a jó kutyát is kár
               kiverni, ott kell kuporognia a robogó vonaton, a kakasülőn, ahová besüvölt a szél,
               becsap a zimankó, ráfagy az emberre a hó; s elszenvedni mindezt - egy pár garasért!
               Mellette ült egy fütő, aki belevágott a szavába:</p>
            <p>- Te fagyoskodsz, én meg majd megsülök, komám! Aztán azt hiszed, nekem jobban megy a
               sorom? Sokszor, mikor majd leég a pofámról a bőr: szivesen fölmennék helyetted a
               kakasülőre!</p>
            <p>- Az igazgató urat kellene felküldeni, aki a szalonkocsiban utazik!</p>
            <p>Bólingattak. És nevettek is. Egy roskadt vállu vonatmálházó csöndes, mély hangon
               folytatta:</p>
            <p>- Hát én, hogy tudok megélni? Ugy, hogy napszámba küldöm a feleségemet. Téglát hord,
               pedig beteges az istenadta. Minap is ágynak esett, szegény. A gyerekeimet meg a
               malterező mellé adom kisegitőnek. Pedig még iskolába kellene járniok...</p>
            <p>Szomszédja keserüen fölnevetett. Józsa ezt az embert is ismerte: egy sokgyerekes
               családapa volt, Rákosi, az altiszt.</p>
            <p>- Iskola? Erről én cifra dolgot tudok mesélni. Tudjátok, hány napot mulasztott a mult
               esztendőben az én fiam? Százötvenet.</p>
            <p>- Százötvenet? Miért? - fordult felé kiváncsian mindenki. - Beteg volt?</p>
            <p>- Hála Istennek, nem. De nem volt lábbelije, ruhája, amiben iskolába lehetett volna
               küldeni. Huszonöt forintot kapok elsején, hogy verje meg a csoda azt a sok mindenféle
               levonást! Örülök, ha ebből nyolcadmagunknak száraz kenyérre telik!</p>
            <p>- Ugy van, ugy van! - dugta fejét a csoport közé valami kékruhás vasuti szolga. -
               Nekem is van egy egész kuckó gyerekem. Azután huszonkét forint a keresetem, - mikor
               nem kevesebb. Van olyan hónap, amikor nem megyek föl csak tizennyolcra. Mi jut ebből
               egy napra? Annyi, amennyi még a népkonyhán se volna elég!</p>
            <p>Mindenki rábólintott. S ezzel még nem merült ki a keserü panaszok árja. Mintha a
               nyomoruság sebei mind fölfakadnának a keserüségek és panaszok ez éjszakáján. Mintha
               az a nagyváros, amely a sötétben aludt és vigadt: mind ide öntötte volna
               nyomoruságát, mind ide kergette volna Lázárjait ebbe a kertbe. Az ember belelátott a
               sötét pinceodukba, amelyből sápadt gyerekarcok imádkoznak a mostoha nap felé. Sötét,
               nyirkos udvarok lehelték ki nehéz, fojtó párolgásukat. Föltüntek a mogorva, rideg,
               rengeteg bérkaszárnyák, amelyek dohos börtöneikbe zárják a boldogtalanokat, akiknek
               egyéb bünük nincs, minthogy földhözragadt szegények. Ezek a millió meg millió
               tragédiát rejtő bérkaszárnyák, méregdrága barlangjaikkal, albérlőikkel,
               ágyrajáróikkal, perpatvaraikkal, járványaikkal, erkölcstelenségeikkel, büneikkel
               tele. Látta az ember az otthon düledező várának dühös védelmét, a számlák, a
               végrehajtások ostroma ellen. Hallotta a megvert gyerekek jajveszékelését, akiken
               elkeseredésében kitölti a mérgét a szegény ember - mert hát kin töltse ki máson? A
               nyomoruság e rettenetes kaleidoszkópja végigrohant Józsa Pál szeme előtt - s
               meggyőződött róla, hogy ezt a tömeget nem kell kitartásra biztatni a sztrájkban. Ez
               előtt a hadsereg előtt a szegénység rongyai lebegnek zászló gyanánt. És semmiféle
               zászlót nem követ oly fanatikusan elszánt hadsereg, mint a nyomoruság rongyát...</p>
            <p>Virradni kezdett.</p>
            <p>A kert bejárata előtt zaj támadt. Demeter bácsi elfulladva bicegett be az utcáról.
               Csodálatosképpen megint csak ő volt, aki a legujabb hirt megtudta:</p>
            <p>- Vasutasok! Baj van! A rendőrség letartóztatja bajtársainkat, akik most érkeznek
               Pestre! Egész hadsereg ment elibük Kelenföldre: rendőrség, katonaság!</p>
            <p>A hir nagy hullámverést támasztott. A sztrájktanyára reggelre várták a vidéki
               csapatokat, akik az igazgatóság tilalmával dacolva, mindenfelől különvonatokon
               igyekeztek a fővárosba. Józsa Pál is várta az édesapját. Ha a rendőrség keze közé
               kerül! Ha letartóztatják! Talán tul nem éli a szégyent.</p>
            <p>- De miért tartóztatják le őket? - kiabáltak össze‑vissza. - Mi jogon? Hát nem szabad
               államban élünk?</p>
            <p>A kis Gelencsér mind a két kezével integetett, hogy figyeljenek rá:</p>
            <p>- Táviratozni kell elébük, hogy szálljanak le Kelenföld előtt, kerüljék ki a
               rendőrséget!</p>
            <p>Az ötlet kitünőnek látszott. Többen rohantak a vasuti táviróhivatalokba, amelyek
               egészen a sztrájkolók rendelkezésére állottak. Nagy csoport igyekezett villamoson,
               bérkocsin Kelenföldre is: ha sikerül‑e a rendőrség kijátszása, a bajtársak
               menekülése? Józsa is odahajtatott a sztrájk több vezetőjével. Éppen akkor érkezett
               oda, amikor a különvonat berobogott a rendőrökkel megrakott peronra. A rendőrtanácsos
               kinyittatta a kalauzokkal a kocsik ajtajait. A vonat üres volt...</p>
            <p>- Hol vannak az utasai? - vonta kérdőre a rendőrcsapat vezére a gépvezetőt.</p>
            <p>- Leszállottak.</p>
            <p>- Hol szállottak le?</p>
            <p>- Nem tudom.</p>
            <p>- Hogyne tudná! Parancsolom önnek, hogy mondja meg!</p>
            <p>A gépvezető, - csontos, kemény ember, mint a tüzben edzett vas, - farkasszemet nézett
               a rendőrtiszttel:</p>
            <p>- Ha beledobat az ur az égő kazánba: még akkor se mondom meg!...</p>
            <p>Józsa szive nagyot dobbant e szavakra. Igen: mindnyájan igy éreztek ők: akár az
               életüket feláldozták volna bajtársaikért. Ő azonban sejtette, mi történt? A lázadók
               vonatának utasai bizonyára Budafokon ugráltak ki a kocsikból s villamos vasutra
               kaptak - azóta tán a sztrájktanyán is vannak. Ha ugy volna!... De a
               rendőrtanácsosnak is eszébe jutott ez az ötlet. Egyszerre intett lovaslegényeinek:
               Hajrá! S negyven‑ötven nekieresztett kantárral vágtató paripa alatt porzott az ut. A
               kivonult katonaság parancsnokának recsegő vezényszava is elhangzott: Laufschritt! - A
               szuronyos bakák rohamléptekkel törtettek tova...</p>
            <p>- Ezek a villamos fehérvári-uti állomása felé igyekeznek. Ott akarják a vasutasokat
               fogadni, figyelmeztette társait Józsa Pál.</p>
            <p>Lóhalálában vágtattak ők is oda. Mikor odaértek: izgatott tömeg zajlott az állomás
               körül. Még mindig a történteket tárgyalták. S elmondták az érkezőknek: hogy esett a
               dolog?</p>
            <p>- A villamosok vasutasokkal zsufolva jöttek Budafokról. A lovasrendőrök egyszerre
               körülfogták a kocsikat. A katonaság lövésre emelte a puskáját...</p>
            <p>- Jaj, Istenem! - sikoltott közbe egy kövér boltosasszony. - Már azt hittük,
               emberhalál lesz!</p>
            <p>- S mi történt? - sürgette izgatottan Józsa.</p>
            <p>- Megadták magukat mindnyájan.</p>
            <p>- S hová vitték őket?</p>
            <p>- Kit a rendőrségre, kit a toloncházba!</p>
            <p>A toloncházba! A leghitványabb söpredék közé, amelytől meg akarják tisztitani a
               fővárost. Talán éppen az ő édesapját is odavitték?</p>
            <p>A sztrájkvezérek összenéztek.</p>
            <p>- Tehát el a rendőrségre! Mindent meg kell tennünk, hogy bajtársainkat
               kiszabaditsuk!</p>
            <p>De hát mit tehettek ők a kiszabaditásukra?</p>
            <p>A főkapitányság épülete olyan volt, mint valami ellenséges vár, amely titokzatosan
               őrzi méhében a maga foglyait. Szó se lehet róla, hogy egy teremtett lelket
               bebocsássanak. Nagynehezen tudtak egy rendőrtisztviselővel beszélni, aki elmondta
               nekik, hogy a letartóztatottak kihallgatása egyenként folyik. Mindenkit megkérdeznek.
               Miért jött Budapestre? Volt‑e engedelme? Volt‑e jegye? Bünösnek érzi‑e magát? Aztán
               alá kell irnia a jegyzőkönyvet s mehet vissza az udvarra. Mi történik velük tovább? A
               rendőrtiszt erre a kérdésre csak vállat vont.</p>
            <p>- Jerünk a képviselőkhöz! Az ellenzék vezéreihez! - kiáltott föl az egyik vasutas. -
               Megigérték a támogatásukat. Lépjenek közbe haladéktalanul!</p>
            <p>- Jerünk, jerünk!</p>
            <p>Azonban nem kellett a képviselőket fölkeresniök. Éppen jöttek. Józsa Pál
               megpillantotta köztük Dénes Dezsőt is. A képviselő azonnal odasietett hozzá:</p>
            <p>- Legyetek nyugodtak. Kezünkbe vettük a dolgotokat és mindent elkövetünk, hogy
               diadalt szerezzünk nektek. Mondhatom, nem lesz könnyü dolog. A kormány el van
               keseredve. A miniszterelnök kijelentette, hogy huszonnégy óra alatt összetöri az
               egész sztrájkot. Már pedig tudod, hogy ez az ember átkozott kemény egy legény. De
               azért bizalom! Azonnal fölvesszük a béketárgyalás fonalát. Mindenekelőtt pedig a
               letartóztatottak érdekében...</p>
            <p>- Az édesapám is köztük van... - vetette közbe Józsa.</p>
            <p>- Azonnal közbelépünk, azonnal! - kiáltott föl Dénes Dezső s már ment is társaival a
               főkapitány hivatalhelyisége felé. A rendőrök tisztelegtek a képviselő uraknak. S
               Józsa Pál oly összetört semminek érezte magát ez ember mellett! Ime: most megint ő a
               helyzet ura! Mit akar vele a sors? Csakugyan, végképpen vetélytársa kezébe akarja
               adni? Tegnap szivességet tett neki a tanár rendelőszobájában. Most ki akarja
               szabaditani az édesapját...</p>
            <p>S a képviselők közbelépése valóban sikerrel járt. Szabadság! - hangzott föl egyszerre
               az udvaron. A letartóztatott embereket egyenként kezdték kibocsátani a kapun, a
               rendőrök sürü sorfala közt. Józsa a kapu alá sietett. Előtte haladtak el a
               kiszabadult foglyok: porosan, gyürötten, tépetten, a vasuton töltött éjszakától
               eltörödve, szemükben lobogó elkeseredéssel. Föl a sztrájktanyára! - csapott föl
               köztük haragos vörösen a láng. Józsa édesapja azonban nem volt köztük. Az öreg tehát
               csakugyan a rosszabbik helyre jutott: a toloncházba...</p>
            <p>És már este volt, késő este. Józsa az előző éjszakát sem töltötte ágyban. De azért
               nem érzette magát törődöttnek, álmosnak a mai nap gyötrelmei után. A válság órái
               csodálatosan életre korbácsolták minden tetterejét. Lehet, hogy ezután majd egyszerre
               következik a szomoru, nagy összeroskadás. De mindegy! Ki törődnék most önmagával?
               Első sorban föl kell keresnie édesapját. Azonnal ki kell mennie a toloncházba. S
               mindent elkövet, hogy kivájja onnan.</p>
            <p>Már éppen kocsira akart kapni, amikor hirtelen egy kétlovas, számozatlan fiakker
               kanyarodott az utcába. A kocsiból egy öregember ugrott ki, s jóformán meg sem várva,
               mig a lovak megállanak, egyenesen odaborult a nyakába:</p>
            <p>- Édes fiam!</p>
            <p>- Csakhogy jó helyen kerestünk, Palikám! - kiáltott örvendezve a képviselő, aki
               szintén ott ült a hintóban. - Mondtam ugy‑e, hogy elhozom neked az apádat? Az én
               egykori kedves gazdámat?... De most megbocsássatok, - sietnem kell, pártértekezlet
               lesz éppen a ti dolgotokban. A klubba, kocsis!</p>
            <p>S be sem várta, mig azok felocsudnak a viszontlátás öröméből, - intett s elrobogott
               vele az elegáns gumikerekü.</p>
            <p>Az öreg vasutas pedig egy lélegzet alatt elbeszélte a fiának: mi mindent állott ki
               bajtársaival tegnap este óta?... Odahaza az anyjuk most is beteg; de mégis utnak
               bocsátotta.</p>
            <p>- Különvonatot csaptunk össze, azon jöttünk. Ugy össze voltunk zsufolva, mint nyáron
               az aratók. De hát ott azért vigan voltunk. Dalolva jöttünk egész éjszaka... Hanem
               aztán a toloncházban! Ötvened magammal dugtak egy‑egy oduba, ahol még az ablakokat
               sem volt szabad kinyitnunk. Majd megfulladtunk a büzben!</p>
            <p>- Ennetek legalább adtak?</p>
            <p>- Adtak, - de mit! Rabkosztot tálaltak elibünk, - én csak nem vagyok finnyás, de azt
               mondom: kutyának való eledel. Én inkább éheztem, pedig tegnap este óta nem ment le a
               torkomon egy becsületes falat. Szóval, megszenvedtünk a hazáért, édes fiam. De sebaj!
               Annál jobban megérdemeljük a diadalt. Az pedig nem fog elmaradni! Csak bizalom, Csak
               kitartás!</p>
            <p>A katonaviselt, vén csont megölelte a fiát. Törhetetlen erő és lelkesedés lobogott a
               szemében.</p>
            <p>- Most pedig menjünk a sztrájktanyára, a bajtársainkhoz!</p>
            <p>És még jobban tudta szaporázni a lépteit, mint a fia.</p>
            <p>Józsa Pál bámulva nézett reá. Mennyivel különb ez a hatvanötéves ember, mint én
               vagyok! - gondolta magában. - Ennyi fáradtság, szenvedés után még ő biztat
               kitartásra! Holott az ő lelkére már‑már ráborult az árnyék, hogy küzdelmük hiábavaló
               lesz. Hogy leveri őket az a félelmes ellenfél, az a hajthatatlan akarat, amely ugy
               lebegett felettük, mint valami vészes felhő, mint a sötét végzet, készen arra, hogy
               lecsapjon rájuk és őket összezuzza. De nem, az lehetetlenség! Egyetlen ember nem
               lehet hatalmasabb, mint tizezer meg tizezer lélek elkeseredése! Lehetetlen, hogy
               egyetlen erős kéz nekimenjen a megállott gépek ezreinek, s meglóditsa valamennyit:
               Induljatok meg ujra!... Az árnyék kiosont lelkéből és ő is bátor bizakodással, emelt
               fővel lépett be édesapja oldalán a vidám, izgalmas, a jövő eseményeit lesve‑leső
               sztrájktanyára...</p>
            
         </div>
         <div type="chapter">
            <head>VI.</head>
            <p>Harmadnapra a vihar kitörése után Józsa Pál behozta feleségét a fővárosba és sógora
               házánál szállásolta el.</p>
            <p>Derék barátunkat ugyanis, a pénzügyőri szemlészt, előléptették és Budapestre
               helyezték. Amire fölöttébb büszke is volt a felesége; tehát neki ilyen kiváló férfiu
               az ura, aki ilyen ritka előléptetésben részesül. Mégis egy körülmény miatt az áldott
               asszonyság rettegett a fővárostól; ugy hallotta, hogy ott még erkölcstelenebb,
               elvetemedettebb perszónák a cselédek. De a szociális viszonyok segitségére siettek az
               aggódó hitvesnek: a szörnyü cselédhiány miatt nem tudtak még egy hitvány
               konyhaszolgálóra sem szert tenni. Noha Gábor ur, mint előzékeny férjhez illik, maga
               járt el fáradhatatlan buzgalommal az összes cselédszerző intézetekben.</p>
            <p>- Azt csak nem engedhetem, hogy te magad mosogass! - mondta feleségének a gyöngéd
               férj.</p>
            <p>Viszont azonban meglehet, hogy az asszony, titokban az ura háta mögött, busásan
               megpénzelte a kifutókat, hogy ne hozzanak a házukba semmiféle nőszemélyt, - mindössze
               egy bejárónőt keritett, aki azonban oly vén és csuf volt, mintha pénteken éjfélkor
               szedte volna föl a Gellérthegyen. S boldogan dolgozott, takaritott, főzött a kis
               asszonyka s boldogan simult az ő nagy Mahomet emberéhez:</p>
            <p>- Látod, amit cselédbérben megtakaritok, inkább veszek neked minden délben az
               asztalra egy kis borocskát...</p>
            <p>Amire nagyon helyeslő és elégedett medvemormogás lőn a felelet, amitől csak ugy
               repesett a hü feleség szive...</p>
            <p>S Margit ajkáról akaratlanul is ellibbent a sóhaj:</p>
            <p>- Mennyire irigyellek, Giza!</p>
            <p>- Miért irigyelnél oly nagyon?</p>
            <p>- Miért? Mert, ha dolgozol is, ha türsz, ha szenvedsz is: arra az emberre dolgozol,
               azért türsz és szenvedsz, akit szeretsz!</p>
            <p>Az asszony csodálkozva nézett föl reá:</p>
            <p>- Hát akkor, hogy irigyeljelek téged én, akinek nem is kell türnöd, szenvedned annak
               az oldala mellett, akit szeretsz...</p>
            <p>Margit lelkébe éles tőrként hatoltak e szavak. Otthagyta sógornőjét, nehogy tovább
               folytassa a beszélgetést s elkezdje előtte magasztalni Pált, mint ahogy szokta...
               Valóban irigyelte a sógornéját - s kezdte megvetni önmagát. Hiszen oly megvetésre
               méltó, rossz asszonnyá tette őt az a bünös, emésztő, kiirthatatlan szenvedély, amely
               minden gondolatát afelé a férfi felé ragadta. Rossz feleséggé; mert hiszen látta,
               hogy mig ezt az asszonyt a legcsekélyebb apróság is érdekli, ami férje hivatalában
               történik, addig számára az a világra szóló küzdelem is közömbös, amely férjét vagy
               fölemeli, vagy összemorzsolja...</p>
            <p>De mégis!</p>
            <p>Valaki miatt érdekelte ez a küzdelem.</p>
            <p>Nevelőapja, az öreg raktárfőnök, aki szintén vejénél szállásolta el magát, áradozva
               beszélte neki kiszabadulása után:</p>
            <p>- Micsoda ember az! Aranyszive van, aranyszive! Mekkora ur lett belőle - s még sem
               feledkezett meg a szegény öreg Dani bácsiról. Azt hittem: elpusztulok azon a
               rettenetes helyen, ha még egy éjszakát kell ott eltöltenem. S maga jött értem: hintón
               hozott ki abból a pokolból... S ha hallottad volna, amikor a gyülésünkön beszélt, -
               ha hallottad volna! Nem is kételkedem, hogy győzni fogunk, mert ő velünk van. Az
               ilyen nagy embertől még a kormány is reszket! S ő megesküdött, hogy vérét ontja a
               vasutasokért, ha kell. Aranyszive van, aranyszive!</p>
            <p>....Ha hallotta‑e őt beszélni, Margit?</p>
            <p>Hallotta - nem csak akkor, régen diadalutja küszöbén. Férje tudtán kivül elment a
               képviselőházba is és szomjas lélekkel itta be az ifju hős minden szavát; s örömtől
               reszketve hallotta a tapsot, ami utána felzugott. S szive majd megrepedt a
               gondolattól: Te, akinek dicsősége a nagyvilágé! Ha te most az én otthonomba: a mi
               otthonunkba térnél haza! Ha ahhoz az ebédhez ülnél, amit én készitettem számodra. S
               én elibéd futhatnék s keblemre ölelhetném a babéros fejedet s kinevethetném a
               világot, amely azt hiszi, hogy az övé vagy - pedig voltaképpen csak az enyém vagy; az
               én gyönyörüségem vagy, az én bálványom vagy!</p>
            <p>Giza riasztotta föl a töprengéseiből:</p>
            <p>- Vigyázz egy kicsit a gyerekekre, kérlek! Valami sürgős vásárolni valóm akadt...</p>
            <p>Margit önkéntelenül is mosolyogva nézett utána. Jól tudta, hogy a jó asszonynak nincs
               semmi sürgős bevásárolni valója. A sarki kávéházba siet, ahol az urát megint valami
               vöröshaju veszedelem kerülgeti.</p>
            <p>És mégis irigyelte!</p>
            <p>Hisz neki még féltékenykedni se volt joga arra a férfira, akinek a képe végtelen,
               fájdalmas rajongással töltötte el az egész lelkét...</p>
            
         </div>
         <div type="chapter">
            <head>VII.</head>
            <p>Az országban pedig, immár harmadik napja sehol nem járt a vasut.</p>
            <p>Sok helyen a nyilt pályán állottak meg a vonatok. Az utasok elképedve rohanták meg a
               vonatszemélyzetet: Mi lesz? Miért nem megyünk tovább? Vonatvezető, kalauzok szépen
               bocsánatot kértek, - de a kifogott gőzlovat meg nem sarkantyuzták. S az utasok
               káromkodtak, dühöngtek, de többnyire megértették a vasutasokat, nehéz küzdelmükben jó
               szivvel voltak hozzájuk. Különösen a harmadik osztály utasai, - azok vágtak neki
               készséggel az utnak, hogy a legközelebbi állomásra begyalogoljanak. S bizonyos
               kárörömmel nézték az első osztályu pasasokat, amikor azoknak is rá kellett
               fanyalodniuk a kutyagolásra. Gyerekeket a kalauzok ölbe kaptak, ugy vitték,
               babusgatták - s a maguk gyerekére gondoltak, akikért ebbe a nagy harcba fogtak...</p>
            <p>Micsoda ijedt táviratok röpködték be az országot, akár a postagalambok, amiket utban
               kap, megpaskol, összekavar a jégveréses vihar! Emberektől, akik övéiktől elszakadtak
               s valami nyomoruságos faluban táboroztak. A főváros is tele volt ott rekedt
               idegenekkel, akik ugy érezték magukat, mint az ostromlottak a körülzárt várban.
               Akinek sürgős utja volt, tükön ült; mehet‑e már holnap? Még aki nem is akart
               elutazni, az is leláncolt rabnak érezte magát. Szörnyü volt az a gondolat, hogy ha
               akarnék, ha kellene, ha muszájna; nem kaphatnék a gőzparipára, mert meghalt a
               vasut... Micsoda gonosz szeszélye is a sorsnak, hogy az embereknek egyszerre ilyen
               meglepetésre kellett virradniok! Mintha egy éjszaka alatt, démonok gonosz, tréfája
               visszagörditette volna az idő kerekét, hogy az emberek a tizenkilencedik század
               helyett ott ébredjenek föl valahol a régi, jó időkben, amikor lassan döcögött az
               országutakon dédapáink utazó alkalmatossága, az akkori keleti expressz: az
               ökrösszekér...</p>
            <p>De hát nem álom az a lehetetlenség, hogy nem megy a vasut? Hiszen a vasutnak menni
               kell! Olyan ez, mint a természet valami megszeghetetlen törvénye. Mint ahogy föl kell
               kelni a napnak, ugy menni kell a vasutnak...</p>
            <p>A főváros pályaudvaraihoz egyre hajtattak az uti böröndökkel megrakott bérkocsik. És
               sokan ugy néztek körül a pályaházak előcsarnokaiban... mintha azt hinnék, hogy
               álmodnak: csak szemeiket kell megdörzsölniök, hogy fölébredjenek, - s egyszerre
               feloldódik körülöttük a mesebeli átok; megszólal a csengetyü, fölharsan a kiáltás:
               Nagykáta-Szolnok-Püspökladány-Nagyvárad, beszállni! A rengeteg boltives csarnokok
               azonban némák maradtak. A hatalmas, üvegtetős pályaudvar olyan volt, mint valami
               homályos, magas dóm, amelyben ravatal van fölállitva. A koporsók a vasuti kocsik,
               amelyek élettelenül hevernek hosszu, hosszu sorban... S a nagy halottnak, a vasutnak,
               diszőrsége is van: mindenfelé katonaság őrzi a pályaudvarokat. Itt‑ott gulába rakott
               fegyverek. Peckesen sétáló szuronyos őrök. Mintha csak háborus tábor volna a hely,
               amely máskor a békés munka sürgés‑forgásának szintere. A kihalt némaságban néha
               egy‑egy kardcsörtető tisztecske német vezényszava recseg...</p>
            <p>S ahogy ez igy tartott napról‑napra, egyre fokozódott a türelmetlenség,
               elviselhetetlenné vált az izgalom, leirhatatlan volt a láz, amely mindeneket
               elfogott: meddig fog ez még tartani? Mikor enged valamelyik a küzdő felek: a kormány
               és a vasutasok közül? Vagy mikor gyüri le egyik a másikat? Még mindig farkasszemet
               néznek! Még egyik sem akar tágitani... Az élet‑halálharcban csakugy
               recsegnek‑ropognak a birkózó óriások izmai, hallatszik ádáz, perzselő lihegésük,
               amint földre akarják gyürni egymást; s messze reszket a föld a gigászi tusa alatt,
               aminek eldőltét lélegzetfojtva lesi a kerek világ!...</p>
            <p>- Jó közönség! Akkoriban bizonyára nehezteltél a küzdő vasutasokra. De nem - már
               mondottam: szived mélyén akkor is megbocsátottál nekik. Hiszen tisztában volt vele
               mindenki, hogy évek hosszu során át összegyült elkeseredés kényszeritette őket a
               legvégsőre. - s hogy azok a szegény emberek a kenyerükért küzdöttek: a maguk és
               gyermekeik kenyeréért mindent meg lehet a szegény embernek bocsátani, ha gyermekei
               kenyeréért küzd - mindent!...</p>
            <p>Egyszer csak az a hir érkezett a sztrájktanyára, hogy délután utnak inditanak egy pár
               vonatot.</p>
            <p>- Árulás! - kiabáltak dühösen. - Tehát mégis akadtak sztrájktörők! Gazemberek!... -
               Józsa Pál többedmagával a pályaudvarra sietett. Néhány vasutas lézengett az épületben
               és a sinek között. A befütött gép mérgesen pöfékelt; savanyu kedvvel kapaszkodott föl
               reá egy pár mérnök és főhivatalnok. A kocsikat katonaság foglalta el s a vonat
               nagynehezen, cammogva megindult...</p>
            <p>- Gyászmagyarok! - hangzott utána a vasutasok kiáltása mindenfelé a sinek, az őrházak
               mentén...</p>
            <p>A kihalt pályaudvaron, a néma raktárak közt Józsa Pál ott találta a vén Bukót, a
               mozdonyvezetőt, ott rágta az öreg a pipáját egy raktár falához támaszkodva, s le nem
               vette a szemét az ő kedves mozdonyáról, mintha valami szivétől szakadt halottját
               virrasztaná:</p>
            <p>- Belebetegszem ebbe a dologba, uram. - csóválgatta fejét az öreg. - Döntsék el már
               jobbra vagy balra az egészet.</p>
            <p>Józsa Pál megvigasztalta az öreget, aki ugy szerette a gépjét, akár Zola vasutasa az
               ő Lisonját. S mégis le tudta magában győzni a szenvedélyét, az őskori, nomád életnek
               ama maradékát, amely a civilizáció emberéből sem veszett ki. Csakhogy most sinek közé
               szorult: nem csatangolhat szabadon szerte, hanem legalább is be kell tartania a
               menetrendet... Biztatta, hogy már nem sokáig kell türniök. Megadják a kivánságaikat,
               s akkor aztán vigan süvitenek a gépek a végtelen mezőkön végig.</p>
            <p>Ugy ragyogott erre a biztatásra a vén gépember szeme!...</p>
            <p>Pedig mikor a sztrájktanyára visszatért, rossz hir fogadta Józsát.</p>
            <p>Dénes Dezső jött meg a tanácskozásról, amit a kormány megbizottja, a vasutasok
               népszerü volt minisztere, meg a sztrájkbizottság folytattak. Elkeseredve törülgette
               homlokáról a veritéket:</p>
            <p>- Engedjetek, pajtás, mert a kormány ugyan nem enged. A miniszterelnök megkötötte
               magát. Mondtam én, hogy az átkozottul kemény egy legény. Törik, de nem hajlik. Pokoli
               módot eszelt ki a sztrájk letörésére.</p>
            <p>- Micsodát?</p>
            <p>- Mozgósitja ellenetek a hadsereget.</p>
            <p>- Hogyan?</p>
            <p>- Ugy, hogy holnap megjelenik őfelsége hadparancsa, amelyben minden vasutast, aki
               katona: egyszerre katonai szolgálatra hivnak be. S elhangzik a vezényszó: El az
               irodákba! Föl a mozdonyokra!</p>
            <p>Józsa Pál elsápadt. S megint feltünt előtte az ő hatalmas ellenfelüknek alakja, aki
               végre is győztes lesz e küzdelemben. Életében egyszer szolgálatközben találkozott e
               férfiuval; akkor a szemébe nézett s látta a fanatikus energia lobogását. Csodálatos
               keveréke volt ez az ember az angol hidegvérnek és a magyar tüznek. A bihari szittya,
               - amint a modern élet sárkányával, a kenyérharc mozgalmával viaskodik...</p>
            <p>S másnap reggel a kis Gelencsér fulladozva ért föl a harmadik emeletre, Józsáék
               szállására:</p>
            <p>- Olvassák, kérem, olvassák!</p>
            <p>S odanyujtotta nekik a friss lapot, amelynek élén ott feketéllettek a legfelsőbb,
               kemény parancs betüi. Az ellenmondást nem türő királyi szavak: Parancsolom...</p>
            <p>Az öreg vasutas és fia összenéztek. A szőke legényke pedig hol erre, hol arra vetette
               a szemét.</p>
            <p>- Mit jelentsen ez?</p>
            <p>- Ez azt jelenti, - sóhajtott föl Józsa Pál, - hogy legázolnak bennünket, csufosan,
               irgalmatlanul...</p>
            <p>A kis gyakornok a kezeit tördelte:</p>
            <p>- Istenem! Milyen büszke voltam a tiszti bojtomra. És Ilonka is milyen büszke volt...
               Most legjobb szeretném, ha soha se lettem volna katona... Már most mitévő legyek?
               Engedelmeskedjem a parancsnak? Hiszen akkor sztrájktörő vagyok! Ellenszegüljek?
               Akkor meg haditörvényszék elé állitanak, várfogságra küldenek, főbedurrantanak.</p>
            <p>S mikor látta, hogy ezektől az emberektől ugyan hiába vár jó tanácsot: hirtelen
               homlokára ütött:</p>
            <p>- Elmegyek Ilonkához. Azt fogom cselekedni, amit ő tanácsol. Ha azt fogja mondani,
               hogy válasszam a haditörvényszéket: meghalok a becsület mezején...</p>
            <p>Margit elmosolyodott:</p>
            <p>- Legyen nyugodt, kis Gelencsér. Ilonka semmi esetre sem fogja a haditörvényszéket
               választani. Hanem azt fogja tanácsolni önnek, hogy térjen vissza a szolgálatba szépen
               s tartsák meg mielőbb az esküvőt...</p>
            <p>- Magam is azt hiszem! - csillant föl az öröm az elszánt ifju szelid kék szemeiben.
               Mert már szinte szepegni kezdett: mi lesz vele, ha ama bizonyos Ilonkának valami
               hősies hangulata támad: Inkább a halál, mint a gyáva meghunyászkodás?...</p>
            <p>Az öreg Józsa pedig kezet szoritott a fiával:</p>
            <p>- Mi pedig menjünk a sztrájktanyára, tartsuk a lelket a bajtársakban, - hisz nem
               lehet, hogy már minden elveszett...</p>
            <p>A sztrájktanyára! Bezzeg nem a lángoló lelkesedés, a repeső reménység, a dalos jókedv
               fészke volt már a vasutasokkal megzsufolt kert, mint pár nappal azelőtt! A vigan
               borozgató, dalolgató csoportok eltüntek; némán, sötéten virrasztott a gond; halkan
               suttogó aggodalom dugta össze a fejét. Mintha a vigan rügyező fák alja őszi avarral
               volna meghintve. A legszomorubb avarral: szegény emberek elhervadt, lehullott
               reményeivel.</p>
            <p>Déltájban, mint a csöndesen uszkáló vadkacsa‑falkát a puskalövés, verte föl a
               szorongó tömeget a hir:</p>
            <p>- Jönnek a huszárok!</p>
            <p>Csattogva‑robogva, egész század lovas rugtatott a sztrájktanya bejárata elé.
               Mindenfelől csak ugy özönlött a rendőrség: csakhamar az egész kertet vasgyürü vette
               körül. Lélek az ajtón, se be, se ki! A megriasztott sokaságban olyan hullámverés
               támadt, mint mikor a félelmes sirokkó alulról emelgeti a forrongó tenger szinét:</p>
            <p>- Feloszlatják a sztrájktanyát! - rebbent ajkról‑ajkra a rémült kiáltás.</p>
            <p>- Nem engedünk! - hangzott mindenfelől. - Inkább kaszaboljanak össze
               mindnyájunkat!</p>
            <p>A vezérek csoportról‑csoportra jártak: Az ég szerelmére! Csak csöndesen, nyugodtan!
               Talán csak nem gondolják, hogy ellenszegülnek ilyen tömérdek fegyveres erőnek? Csak
               nem akarják, hogy vérbe fulladjon a magasztos küzdelem?... Hiszen ha szétkergetnek is
               bennünket: az igába vissza nem hajthatnak. A sztrájk változatlanul fog tartani
               tovább...</p>
            <p>S lassanként elcsititották a fenyegető zendülést, - de a bizalmat lángra nem
               gyujthatták többé. Mindenki tudta: ez a vég kezdete már... Az óriási kertben rendőri
               és katonai karhatalom mellett, megkezdődött a sztrájkolók összeirása. A tartalékos
               katonáknak átadták a behivójukat: Holnap jelentkezni a szolgálatra, hadnagy ur!</p>
            <p>Józsa Pál végtelen elkeseredéssel nézte a vége felé közeledő dráma e megrázó
               jeleneteit. Ugy érezte magát, mint a levert hadvezér, aki a fegyverletétel szörnyü
               órájában legjobban szeretné előrántani pisztolyát s szétloccsantani agyvelejét. Oh,
               hiszen a kert szines lámpáinak fénye, a csöndesen leszálló est homályában, vert
               sereget világitott meg! Amikor porba hullanak a sáncok, összetörik kardjaikat a
               tisztek; keserü köny pereg végig a kemény vitézek sebhelyes arcán s szomoruan,
               lemondóan zeng a trombita, amely lefujja az egész dicsőséget... Hát lehetséges volna
               ez? Hiszen tegnap még riadót vert minden dob, büszke riadót minden hir! S most
               hallga! a gyászbaborult kertből, a legtávolabb szögletből, siralmasan hangzik a nóta,
               a mit az asztalra könyökölve, nekibusultan koccingatva, mint valami halotti toron,
               dünnyögnek a csüggedt harcosok:</p>
            <p>Elmennék én katonának,</p>
            <p> Csak kötéllel ne fognának...</p>
            <p>- Fiam, kedves fiam! - borult Józsa Pál nyakába az édesapja.</p>
            <p>Hányan voltak abban a kertben, akik sirva borultak egymás kebelére a keserüség ez
               éjszakáján!...</p>
            <p>Józsa Pál összeharapta ajkait. Rettenetes vihar dult a lelkében: a tehetetlen düh
               viharja. Ime, elsöprik tehát őket, mint a förgeteg a hitvány falevelet.
               Összesereglettek messze, messze földről, az ország minden részéből, ezren, meg ezren;
               magukkal hozva mindazt a hitet, amit az igaz ügy az ember lelkébe önteni képes; s
               most elvihetik mindenfelé a csalódást, a keserüséget, a fájdalmat, amit igazságának
               szörnyü bukásán csak érezhet az ember... Vidám készség nem honol ezentul a szárnyas
               kerék irodáiban, mühelyeiben, tovazugó gépein, csak a rideg muszáj, a zordon
               fegyelem. Lelkes hősei voltak eddig kötelességüknek; szomoru mártirjai lesznek
               ezután. De azért mégis teljesiteni fogják kötelességüket - hiven, pontosan,
               egészségük, életük kockáztatása árán, mint a szárnyaskerék hadseregéhez illik...</p>
            <p>Hajnalodott.</p>
            <p>A városliget fái közt, ahol Józsa kóborolt, ébresztő szellő suhant végig. Távolban az
               óriás város is ébredezett s nőttön‑növekvő zajával, mintha hivta volna őket: Jertek,
               jertek a munkára, hiv, parancsol a kegyetlen, a rabszolgatartó, rabszolgakorbácsoló
               élet... Keleten fölemelkedett a piros tüzgömb - s a letört hadvezért ugy bántotta ez
               a vidám ragyogás! A rügyező ágakon fölcsicsergett a tavasz s a forró, zöldcsipkés fák
               alatt a letiport életharc szomoru árnyai surrantak tova...</p>
            
         </div>
         <div type="chapter">
            <head>VIII.</head>
            <p>Margit már két napja: szombat reggeltől vasárnap estig nem kapott hirt
               hozzátartozóiról: férjéről és nevelőapjáról. Pihenőre se térhettek haza. Mindig a
               csatamezőn voltak, ahonnan egyre lesujtóbb hirekkel bicegett hozzá az öreg
               Demeter.</p>
            <p>S éles szemrehányással nyilalt a lelkébe, hogy elsősorban most sem férjéért aggódik,
               hanem untalan fölmerül előtte a kérdés, hogy ha leverik a lázadást, mi lesz azokkal,
               akik a lázadók pártján voltak? Mi történik vele?</p>
            <p>Oh, milyen rossz asszony!</p>
            <p>Sógorasszonya nem volt honn. Természetesen most is az urát hajszolta - Isten tudja
               hol? A gyerekek, mind a hat, a szomszéd szobában készültek lefeküdni, ami rendesen
               oly verekedéssel járt, hogy több izben a házmesterné lépett közbe a házirend
               megóvása érdekében... Margit éppen a legidősebbikre akarta bizni a lakást, s
               indulóban volt, hogy övéit fölkeresi. Hol? Mit tudta azt? Valami hirt csak kap róluk.
               Amikor egyszerre, agyoncsigázva, szinte bebukott az ajtón az öreg Józsa.</p>
            <p>Margit bevezette őt a gyerek‑háboru fölforgatott csatateréről a belső szobába.</p>
            <p>- Tudod‑e mi történt? - zuhant le az öreg az asztal mellett egy töröttlábu székre.
               (Oh, be siralmas látvány is volt: az összetört ember, az összetört butordarabon!) -
               Az uradat elfogták.</p>
            <p>Az asszony elsápadt.</p>
            <p>- Miért?</p>
            <p>- Mit tudom én? Királysértésért, lázitásért? Az igazságért! Elfogták a tizenhármas
               bizottság többi tagjával egyetemben. Ott tette rá a kezét a rendőrtiszt mellettem,
               amikor kikisért a vasuthoz, - mert nekem mennem kell, mennem kell azonnal, hogy
               holnap reggel megkezdhessem a szolgálatomat. Azt hittem, a villám csap le ott az
               oldalam mellett.</p>
            <p>Margit odakuporodott az öreg ember mellé:</p>
            <p>- Édesapám. Ne féljen. Nem lesz semmi baja. Megsegit a jó Isten!</p>
            <p>- A jó Isten! - ugrott föl a vén vasutas. - Még a jó Istenbe se tudok hinni azok
               után, amik történtek. Igy eltiporni a tiszta igazságot!</p>
            <p>S egyszerre a fiatal asszonyhoz fordult:</p>
            <p>- Nekem mennem kell. Ha reggel el nem foglalom a hivatalomat, elvesztem a kenyeremet.
               Mehetek koldulni. Mehetek ahhoz a jó Istenhez, a kit te emlegetsz!... Te segithetsz
               az uradon. Neked kell rajta segiteni.</p>
            <p>- Istenem, - de hogyan.</p>
            <p>- Eredj el azonnal Dénes Dezsőhöz. Vesse magát közbe. Engem is ő szabaditott ki. Az
               uradnak is jó barátja...</p>
            <p>Az asszony egész testében összerezzent.</p>
            <p>- Dénes Dezsőhöz?... De édesapám...</p>
            <p>Józsa csodálkozva nézett rá:</p>
            <p>- Nem akarsz? Miért nem akarsz? Hát mi van abban, ha a feleség az uráért könyörög?
               Bezzeg, ha te volnál akármilyen bajban: ő nem haboznék.</p>
            <p>Margitot mindig jobban előfogta a reszketés:</p>
            <p>- Nem, nem, édesapám. Inkább akárkihez - a miniszterhez elmegyek, csak Dénes Dezsőhöz
               nem!</p>
            <p>Az öregember kijött a sodrából:</p>
            <p>- De hát miért éppen ő hozzá nem? Eh, - üres kifogás! Nem akarsz az uradért egy
               lépést sem tenni. Vettem is észre, láttam, hogy nem szereted az uradat. Igen, - nem
               szereted! Jó, hát megyek én. Ha el is vesztem a kenyeremet, ha koldusbotra jutok is a
               gyerekeimmel. De egy pillanatig sem várok, amikor arról van szó, hogy a börtönből
               kiszabadithassam a fiamat...</p>
            <p>Margit fölállott:</p>
            <p>- Utazzon csak nyugodtan haza, édesapám. Elmegyek Dénes Dezsőhöz...</p>
            <p>Karcsu, sugár, hajlékony alakjára fekete ruha simult. Fején fekete tollas kalap. S
               ebben a fekete pompában még fehérebbnek tünt föl szép szoborarca, mint rendesen.</p>
            
         </div>
         <div type="chapter">
            <head>IX.</head>
            <p>Dénes Dezső aznap este igen kedvetlenül tért haza szállására.</p>
            <p>Nem a vasutasok zászlajának szomoru leverése gyötörte. A derék emberek veszedelme
               miatt egy hajaszála se őszült meg a képviselő urnak. (A mivel különben is
               takarékoskodnia kellett, mert ifju legény létére, nem sok hajaszála volt már
               megőszülni való.) Ebben a tekintetben nyugodt, büszke öntudat töltötte el: amit
               megtehetett a jámborok érdekében, azt megtette. S fenékig üritette a népszerüség
               kelyhét, hire‑neve, mint egyik vasutas‑apostolé, szerteszáll az országban; ha valahol
               föllép: a vasutasok lángoló lelkesedéssel fognak köréje csoportosulni: s elvégre ez a
               legfontosabb. A vasutassztrájk rá nézve tehát - sikerült. Mert, hogy a vasutasok
               kapnak‑e fizetésemelést, vagy sem - az ugyan mellékes...</p>
            <p>A dicsőség fiát más, - sajnos, egészen közönséges gondok nyugtalanitották. Gondok,
               melyek kigyóként tekergőztek a fellegekben járó nagy férfiu lábaira s huzták volna őt
               - hajdanonta az adósok börtöne, mai napság a vagyonbukás szomoru ingoványa felé. Ma
               különösen sok baja volt, alig birta ügyeit szép szóval, erőszakoskodással rendezni. S
               nem volt elég, hogy a bankokban és más uzsorásoknál kellett futkároznia: még a
               vasutasok dolgában is lótott‑futott - államtitkárhoz, miniszterekhez... Ha ezt
               meggondoljuk: akkor értékelhetjük csak kellőleg a fáradtság, az áldozat nagyságát,
               amit ifju jelesünk a közügyért hozott. Kivágni a legszebb frázisokat, miközben fejünk
               fölött a sok óvatolás vészfelhője borong - ez teszi igazán próbára a lelki nagyságot,
               erről ismerik meg igazán a közélet kiváló fiát!...</p>
            <p>No, de nagynehezen bár, de mégis rendbehozott mindent. Hanem az egész nap
               küzdelmeiből azt a meggyőződést meritette, hogy nem soká fogja már győzni a
               viaskodást a minden oldalról támadó ellenséggel. Ugy érezte magát, mint egy hadvezér,
               aki a diadalok sorát aratta eddig, de végre is kikezdi valaki a sérthetetlennek
               tartott gloiret - s Napoleon sejti, hogy Szent Ilonája közeleg.... Ezért volt
               kellemetlen hangulatban a képviselő ur, amikor a napi hajszából hazatért, szigoru
               rendeletet adván ki inasának, hogy senki számára sincs itthon: korán nyugovóra akar
               térni. Csak még éppen legujabb, készülőfélben levő müve kéziratát akarta átnézni
               lefekvés előtt, iróasztalához ülve. Lapozgatni kezdett tehát a kéziratban. A kézirat
               nem a képviselő ur kezeirása volt. De azért nem másolat az ő irása után. Sőt nem is
               diktálta azt a képviselő ur. Készülő nagy müvét ugyanis más irta számára. Ő csak
               átnézte, - mint ahogy néhány regényével cselekedte az agg francia mester, a
               regénygyáros Dumas. A képviselő ur is ilyen gyári uton készitette az ő irodalmi,
               szónoki érdemeit, az ő nagyságát. Cikkeihez, beszédeihez, melyek komoly
               tanulmányaikkal is feltüntek, a komoly tanulmányokat mások csinálták számára. Szóval
               a képviselő ur az albérlet‑rendszer embere volt. Mert sokan vannak ám nálunk, akik
               tehetségüket, tudásukat albérletbe adják szerencsésebb férfiak számára, akik azt
               jobban forgalomba tudják hozni s jobban értékesitik. Még azt sem lehet mondani, hogy
               ez hamis pénz forgalombahozása. Hiszen a pénz valódi! Aki forgalomba hozza: az a
               hamis!...</p>
            <p>Dénes Dezső egy percre felpillantott. Inasa állott iróasztala előtt.</p>
            <p>- Egy fiatal hölgy akar beszélni a nagyságos urral.</p>
            <p>- Nem megmondtam, semmirekellő, hogy senki számára sem vagyok itthon?</p>
            <p>- Mondtam neki. De azt mondta: okvetlen, azonnal beszélnie kell a képviselő
               urral.</p>
            <p>Dénes Dezső hangulata olvasás közben kissé földerült. Nagyon tetszett neki az uj
               munkája. Különben sem volt bevehetetlen vár a szép asszonyok számára. Sőt! E
               tekintetben is az albérlet-rendszer hive volt. Szeretett a mások szép asszonyainak
               albérlője lenni. Jobban mondva: a szivek főbérlője. S a férj volt rendesen a szomoru
               albérlő.</p>
            <p>- Bocsásd be azt a szép asszonyt.</p>
            <p>Az inas ugyan, mint jól emlékszünk, imént csak fiatalasszonyt jelentett be. De a
               képviselő ur biztosra vette, hogy szép. Sokkal jobban ismerte személye körüli belső
               komornyikját, semhogy meg ne lett volna róla győződve, hogy ha a késői látogató
               csunya: a derék Miska okvetlenül elkergeti.</p>
            <p>Pár pillanat mulva Józsa Pálné lépett a szobába.</p>
            <p>- Emlékszik reám? Józsa Pálné vagyok. Az öreg Józsa nevelt leánya.</p>
            <p>- Oh, hogyne! - ugrott föl az iróasztala mellől a képviselő. - Hogyne emlékezném a
               kis Margitra...</p>
            <p>Voltaképpen pedig nem igen emlékezett az asszonyra. Akkor sem sokat törődött a kis
               Margittal, amikor pár évet együtt töltött vele a füstös, kormos házban, ahol oly
               szük, szegényes diákszobája volt. Kinek a müve, hogy a szobácska mindig oly gondosan
               ki van takaritva; miféle fürge tündérujjak gondoskodnak az ő testi jólétéről s
               foltozzák ki elszakadt ruháit - kutatta is azt ő?... Később pedig, amikor kerületébe
               ellátogatott, már nem találkozhatott Margittal: a fiatal asszonyt elvitte az ura
               állomáshelyére.</p>
            <p>Margit leült a buja kényelemmel berendezett dolgozószoba egy mélyöblü angol
               karosszékébe, a hol a házigazda hellyel kinálta meg. Lopva, érdeklődéssel pillantott
               körül a szobában. Nem jól láthatta az egészet: csak az iróasztalon álló lámpa égett,
               amely széles ernyője alól csak lefelé ontotta sugarait. A sötétben maradt falakról
               néhány női akt hófehér teste világitott...</p>
            <p>- Bizonyára gondolhatja, - kezdte az asszony -, hogy komoly okom van rá, amiért ilyen
               késő este valósággal berontok önhöz. Az uram nagy veszedelembe jutott ebben az
               áldatlan küzdelemben. A rendőrség fogházába hurcolták, - miért, jóformán magam sem
               tudom. Az édesapja vert föl a hirrel, akinek azonban azonnal el kellett utazni, hogy
               hivatalát ujra elfoglalja.</p>
            <p>- Ah, igen! - bólintott a képviselő ur, aki voltaképpen nem is figyelt arra, amit
               látogatója mondott. Sokkal inkább lekötötte a figyelmét, hogy milyen bübájos asszonyt
               vetett ide a sors - az ő lakására, a kanibálok szigetére. Hiszen az ő lakása a szép
               asszonyok számára a kanibálok szigete...</p>
            <p>Hogy villog ki a fekete ruhájából, a szoba félhomályában, a gömbölyü, üde, gyönyörü
               nyaka!...</p>
            <p>- Az édesapám biztatott, keressem föl a képviselő urat. Azt mondta: nem feledte el a
               régi ismerőseit. Az ő érdekében is közbelépett, hát a fiát is kimenti a
               veszedelemből.</p>
            <p>Ráemelte nagy, fekete szemeit, s akaratlanul közelebb hajolt hozzá. S eszébe jutott:
               inkább az a megtört, fiáért aggódó aggastyán lebeg előtte, nem az ura... Oh, milyen
               rossz asszony, milyen elvetemedett, rossz feleség!</p>
            <p>- Hiszen önnek bizonyára csak egy pár szavába kerül. Hiszen az én szegény uram nem
               bünös. Meg volt győződve az ügyük igazságáról. S egész lelkesedéssel ment bele a
               küzdelembe. Hiszen ön is oly lelkesedéssel karolta föl ezt a mozgalmat.</p>
            <p>Gyönge pir szökött orcáira e szavakra. Igen; az ő hőse a hadsor élén vitte a zászlót.
               S a zászlónak el kellett buknia. Bizonyára a zászlótartó szive is tele van most fájó
               keserüséggel, s magányába vonult, senki sincs, aki a kudarcért vigasztalná...</p>
            <p>Megkérdezte tőle, lágyan, gyöngéden:</p>
            <p>- Ugyebár, önnek is rosszul esik ez a szomoru bukás?</p>
            <p>A képviselő vállat vont:</p>
            <p>- Nekem? Nekem, nem magamért esik rosszul. De fáj az a gondolat, hogy ezrek meg
               ezrek, akik a legjobb reménnyel mentek a harcba: minden eredmény nélkül kénytelenek
               visszavonulni, kiszolgáltatva a győztes fél kényének‑kegyének! S ugy lehet, a
               győztes fél nagyon szigoru lesz. A mozgalom vezetőihez mindenesetre. S a kegyed férje
               is közöttük van, akikre különösen foga van a kormánynak. Mondhatom, nem kis feladat
               lesz őt sulyosabb következményektől megóvni. De rám számithat, asszonyom. Exponálni
               fogom magamat érte. Föltéve, ha...</p>
            <p>- Föltéve?</p>
            <p>Dénes Dezső egészen közel huzta székét az asszonyhoz s megfogta a kezét.</p>
            <p>- Föltéve, ha maga is jó lesz hozzám, szép asszony!</p>
            <p>Margit visszakapta ujjait, mintha tüzes vashoz értek volna.</p>
            <p>- Hogyan?</p>
            <p>Dénes Dezső mélyen a szemébe nézett. Mosolyogva, elbizakodva, vakmerően, arcátlanul.
               Mint, aki bizonyos benne, hogy ki nem siklik körmei közül, szép engedelmesen dereka
               köré fonódik a gyönyörü, sima, kis kigyó... S halkan ismételte:</p>
            <p>- Ha jó lesz hozzám, szép asszony. Én most kiszabaditom a férjét. S tovább is mindig
               elősegitem a pályáján. De hálásnak kell lennie hozzám, Margit, kis Margit...</p>
            <p>A nő felugrott, mintha mérges vipera mart volna a husába. Köpenye után kapott, de
               hirtelen nem találta, - anélkül akart hát távozni, futni, menekülni innen.</p>
            <p>A férfi utána szökött. Megragadta a karját. Margit visszaforditotta a fejét:</p>
            <p>- Bocsásson! Bocsásson el azonnal!</p>
            <p>Küzdött vele. Hajlós dereka a férfi karjai közt volt. Vállon ragadta s két kézzel
               eltaszitva tartotta őt magától. Ugy vágta az arcába:</p>
            <p>- Mit akar? Erőszakoskodni akar? Nem elég hogy gaz, de még gyáva is?</p>
            <p>Dénes eleresztette. Az asszony lihegve állott előtte. Arcát haragos vörös vérhullám
               boritotta el. Egész testében kiegyenesedett s végigmérte a férfit.</p>
            <p>S egyszerre összerázkódott és fölkacagott. Hosszan, hangosan, szinte eszelősen. És
               öklével ütötte a homlokát:</p>
            <p>- Oh, én ostoba! Én ostoba! Én ostoba!</p>
            <p>Megszédült. Lábai megtagadták a szolgálatot.</p>
            <p>Le kellett ülnie a karszékbe. A férfi zavarodottan bámult reá:</p>
            <p>- Margit! Mi lelte? Miért kacag?</p>
            <p>Az asszony ránézett és félelmes vigsággal, hevesen rázta a fejét:</p>
            <p>- Miért kacagok? Minek azt magának tudni? Egyszerüen kacagok. Mert jó kedvem van. Egy
               kis hisztériás roham az egész. Ujság ez maga előtt? A szép asszonyok, akik magához
               följárnak, s akiknek maga oly gyakorlottan tudja mondani: Legyen hozzám jó, szép
               asszony - soha sem szoktak hisztériás nevetőgörcsöt kapni? Ugyebár, hogy igen? Hát én
               is azért kacagok! Mert kacagnom kell, kacagnom kell!</p>
            <p>Dénes odalépett hozzá:</p>
            <p>- Nem igaz! Maga valamit rejteget. Mondja meg nekem, hogy mit? Mondja, engem kacag
               ki?</p>
            <p>Az asszony kedve egyszerre mélabuba csapott át. Sötéten nézett maga elé:</p>
            <p>- Oh, nem. Nem magát. Inkább magamat. Amiért olyan balgatag tudtam lenni. Hinni
               tudtam az álmaimban. Asszony létemre nem hagytak el a kisleányos illuzióim. Hová
               lettek az én illuzióim? Mivé lett az én ideálom. Oh, hogy lehettem ilyen
               balgatag?</p>
            <p>Dénes letérdelt eléje s ismét meg akarta ragadni a kezét. A nő felsikoltott:</p>
            <p>- Ne érjen hozzám! Irtózom az érintésétől. Annyira gyülölöm, annyira megvetem önt
               most, mint amennyire -</p>
            <p>S magánkivül, indulatával nem birva, félaléltan tette hozzá:</p>
            <p>- Mint amennyire egykor szerettem...</p>
            <p>S mint mikor elhengeritenek egy követ s alóla kibuggyan a forrás árja: erre a
               szavakra megeredtek könyei, forrón, fájdalmasan. Dénes csak hallgatta a zokogását s
               egy szónak nem tudott ura lenni meglepetésében. Margit egyszerre fölszáritotta
               könyeit s égő, vörös szemével a férfi felé fordult:</p>
            <p>- Most már hát tudja, miért kacagtam és tudja, miért sirok. Önmagamat kacagtam ki
               balga naivságomért, amivel holmi földöntuli lovagról ábrándoztam; s az ideálképemet
               sirattam meg, amit évek sora óta szivemben hordoztam. Mert szerettem magát, Dénes;
               szerettem már kis leány koromban, amikor együtt nyomorogtunk abban a rozoga, homályos
               házban, s én ügyeltem, hogy a maga tányérjára kerüljön a legjobb falat. S mikor
               onnan kiröppent, lelkemmel kisértem repülését s ugy fájt, hogy nem kisérhetem féltő,
               anyáskodó gonddal. S tudja‑e, hogy félve léptem át most a maga küszöbét, félve
               önmagamtól, hogy elragad az évek hosszu sorának elfojtott láza s odaborulok a maga
               mellére. De aztán megkövettem magamat e gondolatért. Ha te meg is tennéd, feddtem meg
               magamat, nem tenné meg ő. Mikor elmegy hozzá egy szerencsétlen asszony, aki az ura
               kiszabaditásáért könyörög, nem fog uzsorakamatot kérni a pártfogásáért. Meg fog
               téged becsülni - nem fog benned látni egy olyan hitvány perszónát, akik elmennek a
               befolyásos nagy urak lakására és a testüket kinálják oda az előléptetésért... Dehogy
               nem igy cselekedett, dehogynem! Megalázott engem, s megalázta előttem önmagát. A
               lovaghoz jöttem, az ideálhoz jöttem s találtam itt egy közönséges kalandort, aki
               olyan, mint a többi. Aki nem akar elszalasztani egy alkalmat sem. Egyetlen hatalmába
               került testet sem. Mert csak testet akar, csak testet! S ez éppen az, amit a nő, a
               tisztességes nő megérteni soha sem tud, hogyan tudjátok ti férfiak a szerelemben csak
               a testet akarni - a lélek nélkül? Holott mi, ha szeretünk, az egész lelkünkkel
               szeretünk, - s ugy tudjuk gyülölni, megvetni azt, aki nem akarja, csak a
               testet...</p>
            <p>Szikrázott a szeme, mint a tüzkő, - minden köny fölszáradt már abban haragvó lelke
               kiáradó tüzétől. A félhomályban ugy ült ott, hajlékony termetével a férfi felé dőlve,
               mint egy fekete párduc, amelynek foszforos, félelmes csillogással égnek a topázos
               szemei. S azzal fölállott s ismét az ajtó felé indult:</p>
            <p>- És most, Isten önnel, Dénes. Kérem, ne tegyen az uramért egy lépést sem. Ezt
               különben fölösleges is mondanom. A szép asszony nem szolgálta meg - önnél pedig
               mindennek ára van, ugyebár?</p>
            <p>Dénes halálsápadt lett. Érezte, hogy ha hirtelen nem jut eszébe valami, a legnagyobb
               szégyenben hagyja itt ez az asszony, - aki még hozzá átkozottul kivánatos is, tehát
               mindent el kell követnie, hogy kedvező fordulatot adjon e rosszul indult jelenetnek.
               Felszökött, - de nem az asszony után, az ajtóhoz, hanem az iróasztalához. S a
               fiókjába nyult:</p>
            <p>- Margit! Esküszöm magának, hogy ha most távozik, anélkül, hogy meghallgatna:
               főbedurrantom magamat, mihelyt becsukta maga után az ajtót!</p>
            <p>Margit félig megfordult, s keserüen elnevette magát:</p>
            <p>- Oh, attól nem félek. Ellenkezőleg: vigasztalást keres valami más, engedékenyebb
               szép asszonynál, ezért a kudarcért...</p>
            <p>Dénes meghajtotta a fejét.</p>
            <p>- Köszönöm. Elismerem, hogy rászolgáltam erre a föltevésére a magamviseletével. Tehát
               a legléhább embernek tart a világon. S lehet, hogy én is azt tartom: ennek az
               asszonynak igaza van. S éppen azért, - hadd legyen hát ennek a léha, hitvány, üres
               életnek vége...</p>
            <p>A nő egy lépést tett Dénes felé.</p>
            <p>- Hallgasson rám, asszonyom. Mikor kegyed imént a szobámba lépett: éppen nagy
               számadással voltam elfoglalva. Az eddigi életem zárszámadását vizsgáltam át. S ugy
               találtam, hogy az élet én tőlem már eddig is sokat követelt, - s még mindig sokkal
               tartozik. Tartozik a legdrágább kinccsel, amit az élet adhat; amiért semmi mással nem
               kárpótolhat, ha azzal adós marad. Nagy ember vagyok? Hát ki örül voltaképpen az én
               sikereimnek? Az irigyeim, az ellenségeim? S ha kudarc, ha csalódás ér, ha sebekkel
               boritva vonulok félre, ki az, aki megvigasztal, meggyógyit, ujjáteremt az uj
               küzdelemre? A barátaim? Vagy azok a szép asszonyok, akiket maga imént is
               fölemlegetett? Akikkel, megvallom, eléggel találkoztam ez életben; s akik az okai
               annak, hogy az asszonyokról a fölfogásom oly könnyelmü, oly frivol. Mikor annyi
               asszony akad az utamba, aki vásárt csapott önmagából - tehetek én arról, hogy
               lassan‑lassan én is árucikket láttam csak a nőben? Én vagyok ebben bünös, én? Nem a
               nők, akik megtanitottak arra, hogy ne lássak bennük - ideált?</p>
            <p>Margit tiltakozva emelte föl a kezét. Közbe akart vágni. Dénes megállott előtte:</p>
            <p>- Bocsánatot kérek magától, Margit! Most tudtam meg, csak most, ebben a gyönyörü és
               szomoru órában, hogy van a nők közt is ideál. Kegyed számára ez az óra veszteséget -
               számomra nyereséget jelent. Kegyed azt mondja, elvesztette ideálját. Én
               megtaláltam...</p>
            <p>Az asszony ismét félbe akarta szakitani. De Dénes ajkáról áradt a szó, mint a tüz,
               mint a láng:</p>
            <p>- Higyje azt, hogy hazudok. Gondolja, hogy rá akarom szedni... Nem bánom: gondoljon
               rólam, a léha, csapodár fickóról, amit akar. Nekem elég a boldogitó tudat, hogy
               mégis megtaláltam az ideálomat!... Oh, Margit, ha hamarább megtaláltam volna! Ha
               sejtelmem lett volna róla, hogy messze, messze, a hegyeken tul, egy kis
               táviróhivatalban, rólam álmodozik egy édes, bübájos kis leány, aki maga a tisztaság,
               maga a szebb, a jobb, a nemesebb élet! A maga ujjacskáinak engedelmeskedett a
               villamszikra, - miért nem tudta az én szivemnek is tudtára adni a szive, a villám, a
               delej hatalmával, hogy értem dobog, hogy reám vár? Gyarló emberi találmány - amikor
               csak szavakat táviratozhatunk - sziv a szivnek nem küldhet titkos, csodás, bübájos
               üzenetet! De én nem tudtam rólad - s te se tudtad, hogy itt van egy veszendő lélek,
               akinek őrző angyala lehettél volna! S most is, amikor találkozunk, most is
               eltaszitasz magadtól, eltaszitasz azoknak a karjaiba, akik eddig is megrontották az
               életemet: hadd tegyenek tönkre, hadd rántsanak magukhoz a sárba egészen! Te magadhoz
               nem emelsz, te meg nem tisztitasz, te meg nem váltasz engem!</p>
            <p>Margit elámulva nézett reá.</p>
            <p>Nem akart hinni a füleinek. Feje zugott, kábult. S egyszerre egész testén villamos
               rázkódás futott végig, mintha eszméletre ébredne. S lelke mélyéből szakadt föl a
               kiáltás:</p>
            <p>- Dénes!</p>
            <p>Most már biztos szökéssel termett mellette a férfi, mint a vad, aki tudja, hogy
               áldozata nem menekül tőle. Mindkét kezével megragadta, magához vonta az asszonyt s
               izzón lehelte az arcába:</p>
            <p>- Gyülölsz? Megvetsz? Elmész, hogy elsirasd az ideálodat? Megsirathatsz, de el nem
               temethetsz, - mert örökké élni fogok a szivedben. Mert te azok közé az asszonyok
               közé tartozol, akik ha valakit megszeretnek: szeretik azt minden poklon keresztül.
               Akiknek lelkében egyetlen szenvedély gyullad föl s azt ki nem irthatja onnan még a
               szerelmük tárgya maga sem. Szeretik azt dicsőségében, szeretik azt rongyaiban; sőt
               szeretnék még gyalázatában is. Szeretik, ha hős; szeretik, ha koldus; szeretik, ha
               beteg; szeretik, ha bünös. Ugy‑e, te is igy szeretsz engem?</p>
            <p>Margit nem szólt. Feje a férfi mellére hanyatlott. S ismét megeredtek könyei. De ezek
               a cseppek már nem voltak égetőek, fájdalmasak, gyöngyszemei voltak a boldogság
               tengerének. A férfi magához ölelte a reszkető, lázas, elbódult fejecskét:</p>
            <p>- S ime, én azt mondom neked: ha hős vagyok, hadd legyek a te hősöd; dicsőség, ha ér,
               hadd legyen az a te dicsőséged. Ha sebet kaptam az élet harcában: gyógyits meg engem;
               ha sár tapadt rám a mocsárban: tisztits meg engem... Mire kérjelek még? Csak egyre
               kérlek; egyre, amiben minden benne van: szeress te engem...</p>
            <p>S az asszony most ujra fölkacagott. De nem oly kinosan, mint az imént. Kacagott, mint
               tavaszi éjszakához a gerlebugásos, a szerelmes liget. Csengő, ezüstös, kitörő
               vigsággal, mint a földből szinesen csillogva előszikrázó kristályos forrás:</p>
            <p>- Szeretlek!</p>
            <p>A férfi lehajolt hozzá s apró csókokkal illette a nyakát, a haját, ahol csak
               érte.</p>
            <p>- Most kezdődik számunkra az uj élet! A boldogság...</p>
            <p>Margit e szavakra föleszmélt. S elszomorodva ingatta a fejét:</p>
            <p>- Nem, nem. Most kezdődik számunkra az igazi, még fájóbb lemondás...</p>
            <p>- Miért? - riadt föl Dénes. - Miért mondjak le rólad, amikor végre megtaláltalak,
               amikor végre megtaláltuk egymást. Hosszu évek keserves sóvárgásainak ez legyen a
               jutalma: az örök lemondás? Micsoda, kicsoda tilthatna el tőled? A törvény? A sziv
               csak az Isten törvényeinek engedelmeskedjék - s az én szivemet, a te szivedet
               egymásnak teremtette az Isten...</p>
            <p>Az asszony reszketve, tehetetlenül vonaglott a férfi karjai közt. S ismét füstfelhő
               ereszkedett a szemére, - de nem sötét, fojtó, gyötrelmes, hanem aranyfényes,
               rózsaillatos, csillagos tündérfátyol. Tehát az ő számára is elérkezett a meseországi
               vonat, - hosszu, nehéz várakozás után az élet gyötrelmes állomásain. S leszáll róla a
               megálmodott, a sóvárgott, a várvavárt alak, hogy elvigye őt magával a káprázatos
               utra, az örök boldogság délszigetére. Vajon ez‑e utolsó állomása életünknek, - vajon
               ott maradhatnak‑e örökké, a kimondhatatlan gyönyörüségek paradicsomkertjében? Tagjai
               elomlottak, mint langyos rózsaolajos fürdőben; mintha valami őserdő forró, bóditó
               homálya borult volna rá; s az illatterhes homályban tarka, pávaszemes pillangókat
               látott repesni, álmos, mámoros, bágyadt szárnyalással. S a méztől ittasult pillangók
               leszállottak a szemére, a szájára - s csak alig hallhatóan tudta suttogni:</p>
            <p>- A szived, a szivem... egymásé lesz örökre... Én odaadom magamat neked... De ne tégy
               a magadévá most. Ne most. Most, ha elvinnél, az oly csunya volna, oly csunya! Majd
               eljövök hozzád máskor. Mindig. Önként. Magam jószántából... Gyönyörüséget adni,
               gyönyörüséget venni... Oly boldogan járulok hozzád, mint ahogy oltárra hozzák a
               virágot. Én aranyvirágom, én álomvilágom.</p>
            <p>A mézes pillangó rászállott a kihasadt, nyitott, nedves, piros szájára. S az asszony
               viszonozta a csókot, - az évek óta eltemetett vágyak föltámadásának kitörő
               mohóságával; a galyat szakitott áradat tobzódó erejével. Lángolóan, vérszivóan,
               végeszakadhatatlanul. Ahogy csak egy szerelmes asszony csókolni tud.</p>
            
         </div>
         <div type="chapter">
            <head>X.</head>
            <p>A képviselő ur ilyenformán még sem kiáltott föl a római császárról: Amici, diem
               perdidi! Ellenkezőleg: igen meg volt a napjával elégedve.</p>
            <p>Mindjárt másnap hüségesen közben is járt a miniszternél barátja érdekében: engedjék
               futni a szegény ördögöt. Helyezzék vissza az állomására...</p>
            <p>- Azt nem tehetem, - intett fejével tagadóan a kegyelmes ur. - Nagyon is sok van a
               rovásán: nem viheti el szárazon. Hanem elhelyezem őt valahová messze, valami kis
               állomásra. Az Isten háta mögé...</p>
            <p>Dénes Dezsőnek akkor pompás ötlet villant az eszébe:</p>
            <p>- Tudod mit, kegyelmes uram? Helyezd el őt az én kerületem székhelyére. Az elég
               messze van, ugyebár?</p>
            <p>A miniszter nevetett. Biz az elég messze van. A székely havasok közt. Tudnunk kell
               ugyanis, hogy Dénes ur most már más kerület képét viselte. Ahol először
               megválasztották, ott most jobbnak látták mást tisztelni meg a bizalmukkal.</p>
            <p>Igy került a letiport háboru szomoru hőse az utolsó állomásra az ország határán.</p>
            <p>- Nagyszerü ötlet volt tőlem, szoritott magával kezet gondolatban a képviselő ur.
               Tisztelt választóim ezentul jobban meg lesznek velem elégedve, amiért hogy sokkal
               sürübben meglátogatom majd a kerületemet.</p>
            
         </div>
         <div type="chapter">
            <head>XI.</head>
            <p>S a gyorsvonat ragadta őket, a vasutast és feleségét, a határszéli kis állomás felé.
               A végtelen, ragyogó rónaságok után egyszerre összetorlódtak a vasut mentén a kopár,
               meredek, félelmes sziklafalak: a vonat szinte félve sietett közöttük tova, mintha
               attól félne, hogy összezárulnak a sziklák és ott nyomják irgalmatlanul. Aranyos meleg
               napsütés után egyszerre borzongató, zordon hüvösség vette őket körül. Sőt néha
               egyszerre éjbe borult körülöttük a világ: mintha valami óriás sárkány torka nyelte
               volna be őket, amely a mesék világából fennmaradva, leselkedik itt valamelyik csodás
               cseppkőbarlangban. A vonat vakon zugott tova az alagutban, amely nem akart véget
               érni. Talán nem is alagut ez, hanem sirbolt? Hallja csak, hogy hullnak rájuk
               döbörögve a göröngyök! Az ember már‑már belenyugszik, hogy tehát mindennek vége. S
               egyszerre ujra rámosolyog a sugaras élet.</p>
            <p>Kár!...</p>
            <p>A vasutas tenyerébe hajtotta fejét és beszélt:</p>
            <p>- Levertek, Margit. Levertek a nagy harcban, amit kezdettünk. Még a békeföltételeket
               sem diktálhattuk: kényre‑kegyre meg kellett adnunk magunkat. Sőt örvendenünk kell,
               hogy megengedik nekünk, hogy folytassuk a régi nyomoruságot...</p>
            <p>Az asszony nem felelt. A tájékot nézte. Éppen egy vizesés mellett robogtak el. A
               habok ugy zuhantak a mélybe, mint a porrátört csillagok.</p>
            <p>- És tudod, mi fáj nekem legjobban a bukásban, Margit? Az, ha rád gondolok. Aminthogy
               miattad örültem volna legjobban a győzelemnek. Nagy dolgokat szerettem volna véghez
               vinni, te érted, Margit. Szerettem volna, ha büszke lehetsz reám, a te hősödre. A te
               hősödet most letiporták. Babért nekem nem ád tehát az élet. Meg kell elégednem vele,
               ha száraz kenyeret ád. De a száraz kenyérhez egy kis boldogságot adsz‑e te nekem,
               Margit?</p>
            <p>Megfogta a felesége kezét s ugy nézett föl reá. Csodálatosképpen éppen akkor robogtak
               be egy alagutba. Nem láthatta a választ az asszony arcán.</p>
            <p>A sötétben folytatta:</p>
            <p>- Bámulatos, hogy mig a küzdelem tartott, megkimélt az én régi kisértőm, a
               betegségem. Gondolta; elég nekem a külső ellenségekkel viaskodni: minek még egy belső
               ellenség orvtámadása is? De most, a kudarc után, vérszemet kapva zudul reám. Tudom,
               érzem. S kimondhatatlan félelem vesz rajtam erőt... S aggodalmaimtól megint csak te
               menthetsz meg, Margit.</p>
            <p>Az alagut véget ért. Az asszony férjére nézett, aki meggörnyedve hajolt hozzá:</p>
            <p>- Mikor elindultunk, - beszélt Pál tovább, - hallottam, hogy egyik kollegámat, a
               szegény Csernust bevitték abba a szomoru házba, - az élőhalottak szomoru házába,
               amelytől én is annyira félek, hogy végre is odajutok. Mi juttatta oda a boldogtalant?
               A munka és a gond. De nemcsak a munka és a gond. Te is tudod, milyen szerencsétlen
               volt a szegény fiunak a házasélete. Mikor kifáradva hazatért: odahaza nem enyhülést,
               hanem kész poklot talált. A poklok poklát: egy rossz csalfa, ledér asszonyt... Ez
               juttatta őt abba a szomoru házba...</p>
            <p>Most nem következett alagut. Nem rejtette el az ember arcát jótékony sötétség. Margit
               összeharapta ajkait s kényszeritette vonásait, hogy mozdulatlanok maradjanak.</p>
            <p>- S akkor eszembe jutottál te, - tört ki hevesen a férfi, - s megvigasztalódtam.
               Hiszen, ha csak rád gondolok: az már enyhülés számomra. Hiszen az én otthonom a
               csöndes, megvigasztaló boldogság. Hiszen te vagy a jóság, a tisztaság. Ugyebár, te
               jó, te igaz, te hü feleségem vagy nekem?...</p>
            <p>Az asszony egyszerre felszökött helyéről. Szeme rámeredt, rákövült az előtte görnyedő
               alakra, aki rajongó, imádkozó tekintettel nézett föl reá. Legjobban szeretett volna
               kifutni, leugrani a robogó vonatról... S azután visszaroskadt az ülésre s izzó két
               halántékához szoritotta a két kezét:</p>
            <p>- Pál, az Isten szerelmére! Ne kinozz, mert megőrülök!</p>
            <p>Férje megütődve bámult rá. Meg akarta ölelni.</p>
            <p>- Nem, - ne bánts?</p>
            <p>- De Margit? Mi lelt?</p>
            <p>A nő sarokba huzódott. Lefüggönyözte az ablakot. S kendőjébe is beburkolódzott:</p>
            <p>- Semmi, semmi. Halálosan ki vagyok fáradva. Aludni akarok egy kicsit.</p>
            <p>Pál nem értette. S az a bizonyos megmagyarázhatatlan félelem, a félelem a jövő
               rémeitől, ujra összeszoritotta szivét. Aztán őt is elnyomta a kimerültség a leszakadó
               éjben. S álmában ugy rémlett, hogy a sötétben egy velük szemben robogó vonat
               dübörgését hallja. A dübörgés mind hangosabb lesz. A vonat mindig közelebb jön. Már
               összecsapnak - már itt van a borzalmas, véres katasztrófa. Az élet utasainak
               irtózatos utolsó állomása...</p>
            <p>A hideg veriték ellepte a testét, ahogy fölébredt. Mit akar vele ez a vizió, amely
               egyre kisérti? Beteg lelkének üres agyréme csak? Vagy rettenetes jóslat, fenyegető,
               előrevetett képe a jövendőnek, amely reá várakozik?</p>
         </div>
         <div type="group">
            <head>MÁSODIK RÉSZ.</head>
         </div>
         <div type="chapter">
            <head>I.</head>
            <p>- Te Strausz, - mondotta Strauszné asszony férjének, Strausz Salamonnak, - tudod,
               hogy a Malvinka szerelmes?</p>
            <p>A derék asszonyság az ablakban ült és regényt olvasott. Az utóbbi időben már ideje
               nagy részét az ablakba tolt karosszékben töltötte, mivel fölöttébb nehezére esett a
               járás. Amily mértékben ugyanis a termete terebélyesedett: olyan mértékben gyöngültek
               a lábai. Nyár közepén, nem kis erőfeszitéssel ugyan, feltolták a vasuti kocsiba és
               vitték Marienbadba. Különben pedig a karosszékbe hordta neki hüséges élettársa
               mindazt a jót, amivel Strauss Salamon ur, a példás férj és apa, egész családját
               elhalmozni szokta.</p>
            <p>- Hallod, - ismételte a karosszék lakója, - az a gyerek nem tetszik nekem. Az a
               gyerek fülig szerelmes.</p>
            <p>A kis gömbölyü, guruló - mindig oly fürgén guruló - emberke kiváncsian neszelt föl
               felesége e szavaira. Malvin szerelmes? Máris szerelmes. Kissé ugyanis koránlotta a
               dolgot, - mert hiszen Malvinkát csak a jövő héten fogja meglátogatni az a derék ifju,
               aki virágzó üzletét a fővárosban most akarja megnagyobbitani. Salamon bácsi
               leánykájára ezt a derék ifjut ama hivatott férfiu tette figyelmessé, akinek kezei oly
               hosszuak s aki az egymásnak rendelt sziveket, messze távolban is megtalálja. A fiatal
               ur tehát a jövő héten jő látogatóba. S Malvinka oly jó nevelésü kis leány, hogy már
               előre szerelmes belé?</p>
            <p>Salamon bácsi föltette a szemüvegét, hogy jobban hallja, amit az asszony mond.</p>
            <p>- Szerelmes? Honnan tudod, hogy szerelmes? És kibe szerelmes?</p>
            <p>A szive fenekén remegve lapitott a gondolat, hogy talán csak nem valami gójba, valami
               kereszténybe?</p>
            <p>- Hogy honnan tudom? Én ne tudnám: az édes mamája? És kibe szerelmes? A Benedek
               Mózesbe.</p>
            <p>- A Benedek Mózesbe?</p>
            <p>Salamon bácsi levette és elkezdte törülgetni a szemüvegét.</p>
            <p>- A Benedek Mózes nagyon tisztességes családból való fiu. Jól ismerem az édesapját
               is. De a fiatal embernek nagyon szerény, kis állása van. Könyvelő a Traub és
               Társánál, a szénkereskedésben. Abból ugyan nem tart el egy családot.</p>
            <p>Azért mégis sulyos kő esett le a szivéről. Tehát mégse valami gój!</p>
            <p>- Szóval, édes mama, verd ki a Malvinka fejéből azt az egész bolondságot - és
               pont.</p>
            <p>- Azt hiszed, nem megpróbáltam már? De az a gyerek egészen meg van bolondulva, mint
               ebben a románban a hősnő...</p>
            <p>Strausz bácsi eltökélt mozdulattal tette föl a szemüvegét: ő is beszélni fog a
               szeleverdi leány fejével. Mit akar azzal az inci‑finci legénnyel, mikor olyan
               nagyszerü szerencsét csinálhat? De hiába volt minden szelid, bölcs rábeszélés és
               minden fenyegető szigor. Amiből különben nem nagy bőséggel rendelkezett Strausz
               bácsi. Mikor az ő aranyos Malvinkája apai keblére hajtotta fényes feketehaju
               fejecskéjét és sürü könyhullatások közepette vallotta be, hogy Mózes nélkül nem tud
               élni - az édesapa szive egyszerre elfacsarodott s dühösen jelentette ki:</p>
            <p>- Hát miért nem mondtad azt mindjárt, te drága gyermek? Ha nem tudsz a Benedek Mózes
               nélkül élni, hát feleségül fogsz menni a Benedek Mózeshez és pont. Ha nincs neki jó
               állása, hát lesz neki jó állása. Olyan igaz, mint ahogy Strausz Salamon a nevem - és
               pont!</p>
            <p>Eza szavajárása volt az öregnek. Mikor nagyon sok és pontot tett a mondatai végére,
               akkor tudták, hogy nagyon komolyan beszél. Mostani komoly kijelentései pedig
               fölöttébb imponáltak a családban. Mert amilyen gyönge volt az öreg ur befelé, éppen
               olyan erős volt kifelé, ha valamit, főleg övéi érdekében, keresztül kellett
               vinnie.</p>
            <p>Ebéd után, amikor a rendes asztalánál megjelent a kávéházban, kezébe nyomták az
               ujságot, amelynek egy hire nagy hullámot vert föl az egész kávéházi
               közvéleményben:</p>
            <p>- Olvassa csak, Salamon bácsi!</p>
            <p>Az ujságcikk arról szólt, hogy őfelsége Tetétleni Tivadar földbirtokos urat a Ferenc
               József‑rend lovagkeresztjével tüntette ki.</p>
            <p>- Képzelem, hogy madarat lehetne fogatni az öreggel, - mondták a kávéházban.</p>
            <p>- Annál jobban eszi a méreg a testvérét, Bertalan urat. Az már régen törtet valami
               kitüntetés után. Aztán tessék, - most a testvére kapja meg.</p>
            <p>Salamon bácsi nagyban törülgette a pápaszemét, ami nála mély gondolkodás jele volt.
               Ugy érezte, hogy ismét megjelent a láthatáron az ő csendestársa, a Véletlen, amely
               mindig elősegitette őt üzleteiben. S azután általános meglepetésre, nem is ült le a
               rendes délutáni kalabriász társaságához, hanem fölkerekedett és ment - az ember azt
               hinné, Tetétleni Tivadar urhoz. Hiszen ha a kitüntetett férfiunak most olyan jó kedve
               van, hát legkönyebb valami okos dologra rávenni. Ezt sugta a közönséges logika. Igen
               ám, de Strausz Salamon ur nem azok közé az emberek közé tartozott, akik a balkezükkel
               vakarják meg a balfülüket. Ellenkezőleg: azok közé, akik ha Máramarosszigetre akarnak
               menni, hát a bécsi vonatra ülnek. De annál biztosabban eljutnak
               Máramarosszigetre.</p>
            <p>Ő tehát Tetétleni Bertalan urat kereste föl, a kit csakugyan átkozottul gonosz
               kedvben talált. Még abból az időből ismerte az öreg a földesurat, amikor Taussig volt
               a neve és igen messze állott a földesuraságtól.</p>
            <p>Tetétleni a földesurak tipikus fajtájához tartozott, aki boldog, ha egy igazi régi
               földesurral megihatja a testvérpoharat, - még ha egy pár váltókezesség révén is. S az
               egyik szeme sirt, de a másik azért mégis nevetett, amikor huszárönkéntes fia
               adósságait kellett kifizetni - hiszen egy valóságos herceg társaságában csinálta az
               adósságot a fiu!...</p>
            <p>Tetétleni Bertalan ur cifra piactéri háza tornácán állott s gazdasági irnokát szidta,
               mint a bokrot. Tudniillik, éppen akkor jött ki a felesége budoárjából, aki viszont őt
               szidta össze, még sokkal jobban, mint a bokrot. Őnagysága siró és nevető görcsöket
               kapott, amikor ama kitüntetés hirét elolvasta s nem volt az a kilátásba helyezett
               buton, vagy osztendei nyaralás, amivel le lehetett volna csillapitani.</p>
            <p>- Hallgass! - sikoltozott. - Csak a te gyámoltalanságodnak köszönhetjük ezt a
               rettenetes szégyent.</p>
            <p>Strausz bácsi nem kerülgette a kényes kérdést; nekivágott merészen:</p>
            <p>- Olvasta az ujságot, nagyságos uram? Mit szól hozzá?</p>
            <p>- Mit szóljak? Mulattat a dolog. Nevetségesnek tartom ezeknek az embereknek a
               kapaszkodását. Nevetségesnek. Higyje el, kedves Strausz, a Zsiga - tudja, a főispán,
               a valóságos belső titkos tanácsos, - már sokszor fölajánlott nekem valami
               kitüntetést. De én mindig elháritottam magamtól: Ugyan kérlek, kegyelmes uram...</p>
            <p>- Azt nagyon rosszul tette, Tetétleni ur. Mert ön családapa. A gyermekeinek nagy
               hasznára válna, teszem, a magyar nemesség... De persze, ha nem tesz semmit, akkor a
               sült galamb nem repül a szájába.</p>
            <p>A hosszuszáru lovagló‑csizmás férfiu megállott a labda‑termetü emberke előtt:</p>
            <p>- Hát mit csináljak?</p>
            <p>- Nézze Tetétleni ur. Beszéljünk okosan. Szerezzen magának érdemeket a kitüntetésre.
               Itt van a legjobb alkalom. Éppen most van alakulóban egy nagyszabásu iparvállalat.
               Egy szénbánya részvénytársaság. Nagyságod lesz ennek az elnöke.</p>
            <p>- No és?</p>
            <p>- A kormány megszerzi nagyságodnak a magyar nemességet, a közgazdasági téren szerzett
               bokros érdemei elismeréséül. Kivált, ha Dénes Dezső képviselő urat is bevonjuk az
               érdekeltségbe. Ő lesz a vállalat ügyésze. Kitünő ember. Nagy befolyása van a
               kormánynál.</p>
            <p>- Neki? Hiszen ellenzéki.</p>
            <p>- Nonono. Ne tetesse magát nagyságod olyan naivnak. Nagyságod éppen olyan jól tudja,
               mint én, hogy a kormányok mindig jobban szerették lekötelezni az ellenzéki embereket,
               mint a kormánypártiakat. A hü kormánypárti embernek kötelessége ingyen szeretni a
               hazát.</p>
            <p>Strausz ur igen mulatságosnak tartotta ezt a tréfát. Tetétleni ur is.</p>
            <p>- Ördöge van magának, Salamon. És maga? Micsoda érdekeltsége van magának a
               dologban?</p>
            <p>Strausz bácsi a szivére tette a kezét:</p>
            <p>- Nekem? Nekem semmi. Én önzetlenül csinálom az egészet. Pusztán a nagyságod és
               becses családja iránti tiszteletből...</p>
            <p>S valóban: egy hét mulva megjelent az aláirási felhivás a szénbánya részvénytársaság
               megalapitására. Tetétleni Bertalan neve pompázott az alapitók élén. Dénes Dezsőt, a
               kerület képviselőjét, megnyerte Strausz bácsi azzal, hogy először sokat fog a
               vállalat révén keresni; másodszor örök időkre biztositja magának a kerületet. Hány
               embernek fog kenyeret adni a szénbánya részvénytársaság? Az mind biztos szavazó! Ezen
               az iven aláirta a felhivást a főispán is, mert hiszen a népnek keresetet adni:
               nemzetiségi vidéken a legjobb politika... A főispán kedvéért aztán többen részt
               vettek a vállalkozásban, akik a fiukat, vejüket a legközelebbi üresedéskor
               szolgabirónak, jegyzőnek akarták megválasztatni. Mindenkinek megtalálta Strausz bácsi
               azt a bizonyos hajszálát, aminél fogva odavezette, ahová akarta. Nem volt valakinek
               pénze? Szerzett neki Strausz bácsi mérsékelt kamatra, amennyi éppen kellett. Száz
               szónak is egy a vége: a szénbánya részvénytársaság ünnepiesen megalakult. Az alakuló
               gyülést követő lakomán Dénes Dezső remek pohárköszöntőt mondott az elnökre, Tetétleni
               Bertalan urra, közgazdasági életünk eme ragyogó vezércsillagára... Csengtek a
               poharak, harsogott az éljen.</p>
            <p>Lakoma közben aztán az elnök odafordult a vállalat megteremtőjéhez:</p>
            <p>- Aztán mondja csak, Strausz bácsi, boldogulni fog ez a vállalat? Nem vesz el
               mindnyájunknak a pénzünk az utolsó fityingig?</p>
            <p>- Biztositam róla nagyságodat, hogy nem. S hogy egészen nyugodt legyen: én is hozok
               áldozatot a vállalat érdekében. Rábeszéltem a leendő vőmet, a Benedek Mózest, hogy
               vállalja el a vezérigazgatóságot. Nem azért mondom, mert az én leendő vőm, - de
               kitünő szakember. Most kapott meghivást egy elsőrangu londoni szénbánya‑társasághoz.
               De én jobb szeretem, ha az én drága Malvinkám nem szakad el tőlem olyan
               messzire...</p>
            <p>Persze, hogy a részvénytársaság igazgatósága elfogadta Strausz bácsi e pompás
               ajánlatát! Persze, hogy Benedek Mózes lett a szénbánya‑részvénytársaság igazgatója.
               Persze, hogy pár hét mulva megtartották a Malvinka esküvőjét, nagy disszel és
               vigassággal...</p>
            <p>Szóval: mindene megvolt már az uj szénbánya részvénytársaságnak. Elnöke, ügyésze,
               vezérigazgatója. Csak éppen a szén hiányzott hozzá. No, de ki törődik ilyen
               csekélységgel egy iparvállalat alapitásakor Magyarországon?</p>
            
         </div>
         <div type="chapter">
            <head>II.</head>
            <p>Körülbelül egy év mulva a szénbánya‑részvénytársaság megalakulása után, Strausz bácsi
               mi jót sem sejtető ábrázattal állitott be Dénes Dezsőhöz, aki éppen akkor érkezett a
               kerületébe és éppen az uti port mosta le magáról a szállóban.</p>
            <p>- Nagyságos uram, egy kis baj van. </p>
            <p>- Micsoda, Salamon bácsi?</p>
            <p>Sejtette ugyan, hogy micsoda? Az utóbbi időben zaklatták, szorongatták. Álma is olyan
               volt, mint a vadász-szezonban a nyulé: minduntalan megzördült körülötte a haraszt,
               minduntalan ráemelte a fegyverét valami gonosz lesipuskás.</p>
            <p>Minthogy pedig tele volt titkos aggodalommal, tehát nevetve fordult Strausz
               bácsihoz:</p>
            <p>- Mi baj, kedves öregem?</p>
            <p>- Hát bizony egy kis hibát csináltunk az alapitáskor. Bele kellett volna vonnunk a
               vállalatba Bartos urat is.</p>
            <p>- Bartost? Aki ellenjelöltem volt a választáson? S annyi kellemetlenséget szerzett
               nekem?</p>
            <p>- Hiszen éppen ezért: a nagyságos urra való tekintettel mellőztük. Pedig ő akart
               volna a részvénytársaság ügyésze lenni. Most, hogy ebből kicsöppent: bosszut esküdött
               ellenünk.</p>
            <p>- Hm. Aztán mit tehet ellenünk az az ember?</p>
            <p>- Sok mindent. Soha ne kicsinyeljük az ellenfelünket. Egy gyerek olyan kavicsot
               dobhat az ember utjába, hogy elcsuszik rajta, kitöri a nyakát és pont. Bartos föl
               akar bennünket jelenteni, hogy nincs rendben az egész alapitás.</p>
            <p>- Hát nincs rendben?</p>
            <p>- Hiszen tudja nagyságos uram, hogy rosszakarattal mindent félre lehet
               magyarázni!</p>
            <p>Dénes Dezső azt is jól tudta, hogy a dolog nincs rendben. De hát az régen volt, mikor
               az augorok négyszemközt összemosolyogtak. Mai napság már a részvénytársaságot alapitó
               augurok egymással szemben sem őszinték...</p>
            <p>- Az igazán bosszant, hogy még mindig nem találunk szenet, - fakadt ki a képviselő.
               Egy év óta turjuk a földet. Beleöltük az alaptőkénket. S annyi szenünk sincs,
               amennyivel egy kályhát be lehetne füteni. Utoljára befüthetünk a részvényeinkkel, -
               hahaha!</p>
            <p>- Isten tartsa meg a nagyságos uram jó kedvét. De Bartos ur azt mondta: Majd befüt ő
               nekünk szén nélkül is!</p>
            <p>- Strausz bácsi, ugy látszik, nagyon fél attól a gézenguztól!</p>
            <p>- Én nem félek. Nekem nincs is okom félni. Hiszen a nagyságos urra feni a fogát.</p>
            <p>- Bah! Belőlem ugyan nem eszik.</p>
            <p>- Mondtam már, hogy háboruban nincs veszedelmesebb dolog, mint az elbizakodás.
               Méltóztatik tudni, hogy az az ember csődöt akar kérni nagyságod ellen és pont.</p>
            <p>De már erre Dénes is fölszisszent:</p>
            <p>- Csődöt? Hogyan?</p>
            <p>- Javában vásárolja össze a képviselő ur váltóit. S egyszer csak torkára teszi a kést
               és pont.</p>
            <p>A képviselő ketté törte a papirvágókést, amivel eddig az iróasztalon játszott.</p>
            <p>- Az ördögbe is! De hát Strausz bácsi: adjon valami jó tanácsot. Hiszen elvégre is,
               ön kevert engem ebbe a csávába. Ezzel az átkozott szénbányával.</p>
            <p>Strausz bácsi méltatlankodva csóválhatta a fejét:</p>
            <p>- Bocsánat! Csak legyünk igazságosak! Én jót akartam. Én a vállalattal is nagyságod
               ügyeit akartam rendezni. És mondok valamit nagyságodnak. Ha nem sikerült a képviselő
               ur számára találnom egy szénbányát - találtam egy aranybányát.</p>
            <p>Dénes Dezső vállat vont.</p>
            <p>- Edméere céloz?</p>
            <p>- Igenis, Tetétleni Edmée kisasszonyra. Hiszen a minap kegyeskedett is beleegyezését
               adni, hogy hozzam rendbe az ügyet.</p>
            <p>- Tréfából! Hogy lerázzam magát a nyakamról. Mert mindig zaklatott.</p>
            <p>- No, én meg komolyan beszéltem az öreggel.</p>
            <p>Dénes vállat vont és félrenézett, mintha csöppet sem érdekelné a dolog.</p>
            <p>- Ön tehát beszélt a papával. És mit mondott?</p>
            <p>- Nagy róka őkelme. Olyan választ adott, akár egy székely góbé. Azt felelte: Dénes ur
               egy nagy ember, egy országos képviselő, én pedig egy szerény árendás zsidó vagyok. Ha
               ilyen előkelő ur lenne a vőm, mindig pirulnom kellene miatta. Ha teszem föl,
               megkaphatnám a magyar nemességet - az egészen más.</p>
            <p>A képviselő elnevette magát:</p>
            <p>- Magyarán mondva: szerezzem meg Tetétleni urnak a nemességet, akkor hozzám adja a
               leányát.</p>
            <p>- És rendezi nagyságod ügyeit. És Bartos urat és nagyságod összes ellenségeit
               mérgükben megüti a guta és pont.</p>
            <p>- No hát: én pedig azt mondom magának, Salamon bácsi, hogy Bartos urat ezért nem
               fogja megütni a guta.</p>
            <p>- Miért nem.</p>
            <p>- Mert nekem nincs kedvem az egész dologhoz. Mert meguntam már azt az örökös hajszát
               és küzdelmet. Jöjjön, aminek jönni kell!</p>
            <p>Strausz bácsi erre már méregbe jött. Az ördögbe is! Ha nem sikerül nyélbe ütnie ezt
               az ügyet: akkor megbukik a vállalat, akkor az ő veje is elveszti az állását!</p>
            <p>- Ugy? Nagyságod nem akarja üstökön ragadni a szerencsét? Tudom én, mi a bibi. Tudom
               én: miért nem kell nagyságodnak a Tetétleni Edmée - akármilyen finom leány,
               akármilyen gazdag leány. Persze, a szép vasutasné...</p>
            <p>De már erre akkorát csapott Dénes az iróasztalra, hogy nagyot ugrott azon minden
               tárgy: de nagyot ugrott ijedtében Salamon bácsi is, aki az iróasztal előtt
               állott.</p>
            <p>- Strausz ur! Hogy merészkedik ön...</p>
            <p>A gömbölyü emberke még jobban összelapult:</p>
            <p>- Nonono, nagyságos uram. Ezer bocsánat. Hiszen nem akartam én nagyságodat
               megsérteni. Én csak azt mondtam, amiről a városban sugnak‑bugnak... Én, mint
               nagyságod igaz tisztelője, alázatos szolgája: kérem arra, ne dobja el magától a
               kinálkozó szerencsét.</p>
            <p>És olyan szépen kérte Strausz bácsi a képviselő urat, hogy az végre is fölugrott. -
               Isten neki! Azonnal felutazik Budapestre, ha kell Bécsbe is és utánanéz a dolognak,
               hogy lehet hamarosan megszerezni azt a nemesi cimert?</p>
            <p>Salamon bácsi pedig, itt jól elrendezve az ügyet, sietett Tetétleni Bertalan
               urhoz:</p>
            <p>- Jó ujságot hozok, nagyságos uram. Tivadar ur egyenesen meg fog pukkadni!...</p>
            <p>- No!</p>
            <p>- Már nyomathatja is nagyságod az uj vizitkártyáit a hétágu koronával.</p>
            <p>- Hm. Hát beszélt a képviselő urral?</p>
            <p>- Ha beszéltem‑e? Már föl is ültettem a vasutra. Persze, egy föltétele van a
               dolognak. Nagyságod rendezni fogja a képviselő ur anyagi ügyeit.</p>
            <p>- Attól félek, sulyos áldozatomba fog kerülni.</p>
            <p>- Áldozatába! Hát milyen áldozatot nem hajlandó az ember hozni a vejéért?</p>
            <p>- A vejemért?</p>
            <p>Tetétleni ur csodálkozva nézett.</p>
            <p>- Magyarán mondva: a képviselő ur azt akarja, hogy adjam hozzá feleségül a
               leányomat.</p>
            <p>- Nagyságos uram! Hát tehet jobb vőre szert, mint a képviselő ur? Kitünő ember,
               fényes jövőjü ember! Nagyságos uram: én, mint az önök régi tisztelője, alázatos
               szolgája, kérem, könyörgöm: ragadja üstökön a szerencsét!</p>
            <p>S Strausz bácsi olyan szépen tudott kérni, olyan ragyogó szinekkel ecsetelte a
               kötendő összeköttetés előnyeit, hogy Tetétleni ur végre sem idegenkedett a
               dologtól.</p>
            <p>És Margit?</p>
            <p>Dénes Dezső sietett a vasutra. Szerette volna kölcsönkérni a Niebelungok ködsüvegét,
               hogy láthatatlan alakban szállhasson a vonatra: észre ne vegye Margit. Az asszony
               látta őt reggel, amikor megérkezett. S most nem tudja majd mire vélni, miért utazik
               el oly hirtelen, anélkül, hogy egyszer is találkoztak volna? Talán bizony szökik
               előle?...</p>
            <p>Nem sikerült észrevétlenül elosonnia. Az asszony ott állott a repkénybefutotta kis
               állomás emeleti ablakában és megpillantotta, amikor a vonatra szállott. Elsápadt.
               Végtelen fájdalmas meglepetés ült az arcára. Dénes Dezső bucsut intett neki a
               tovazugó gyorsvonat ablakából... S azután ezzel a gondolattal heveredett végig a
               kocsi bársonyülésein:</p>
            <p>- Tehát már zugnak‑bugnak a titkunkról. Micsoda utálatos pletykafészek egy ilyen
               kisváros! Akkor hát igazán ennek a szegény asszonynak az érdekében történik, ha
               igyekszem minél előbb véget vetni a kalandnak...</p>
            
         </div>
         <div type="chapter">
            <head>III.</head>
            <p>Az utolsó kis állomás, ahol Józsa Pál és felesége számkivetve éltek, olyan volt, mint
               valami gazdagon, pompásan, gyönyörüségesen viruló lugas. Mintha állandóan fejedelmi
               vendég: szépséges ifju királyné érkezésére várna s legszebb nyári ünneplőjébe
               öltözködött volna a tiszteletére. Sehol egy darabka disztelen fala ki nem látszott,
               mindenütt ellepte, elárasztotta, elözönlötte a sötétzöld repkény, a kövér vadszőlő, a
               fiatalosan mosolygó, a boldog szerelem virulásával ragyogó virág, az üde, édes,
               fürgén futó rózsavirág.</p>
            <p>Köröskörül rengeteg, fenyvesekkel sötétlő bércek. Távolban ezüstpalástos havasok. Az
               óriás bástyagyürü, mintha mind az idillnek e fészkét: csöndjét, háboritatlanságát
               őrizné. De azért mégis be‑betört a poétikus béke ez otthonába az ádáz ellenség.
               Mintha óriás szörnyek közelednének villámszóró patkós lovakon, sziklarengető
               robogással: ugy kezdenek csattogni a megriadt, visszhangos hegyoldalak. S a föld
               gyomrából, a titokzatos sötétségből, kaján, félelmes manók birodalmából bujik elő a
               tüzokádó sárkány, a dübörgő vaskigyó. A vonat, amely kapcsolatot teremt a nagyvilág
               és a néptelen vadon között. A mely messze földről hozza, messze földre viszi az
               utasok százait, ezreit, az élet rohanó örök bolygóit, akik nem tudnak elég gyorsan
               élni, - a gőzt, a villamosságot is befogják, hogy még gyorsabban élhessenek. A
               nyugtalan vasszörnyeteg egy percre kifogja magát s az utasok kiváncsian néznek a kis
               állomás lugasára, amelynek lombjai, virágai közül ugy cseng a táviró finom
               csilingelése, mint valami ezüsthangu, csalogató, aranyos, szerelmes madár. Hányan
               vannak az utasok közt, akik igy kiáltanak föl: Nem laknék itt az Isten háta mögött a
               világ minden kincséért sem! S hányan akadnak, akik nagyot sóhajtanak: Bár itt
               maradhatnék örökre...</p>
            <p>A virágos kis állomáson, mielőtt Józsa Pál és felesége odaköltöztek volna, egy fiatal
               vasutas házaspár lakott. Fiatal szerelmes asszony, akinek mézeshetek örökké
               tartottak. Örökké, - mert csak egy esztendeig élt az asszonyka a menyegzője után. Az
               ura idehelyeztette magát, reménykedve, rimánkodva: hátha a hegyek, a jóságos, vén
               professzorok meggyógyitják a kegyetlen, gyilkos kórt, ami szerelmesét emésztette? Nem
               segitettek, kőszivük meg nem indult, - vagy éppen ezzel cselekedtek nagy jót vele?
               Azt akarták, hogy csak a boldogságot ismerje, ajkán szerelmes csókkal bucsuzzon el az
               élettől, a szegény, szép, vérző tüdejü asszony? Ő boritotta virágba, ő varázsolta
               lugassá a kis állomást, amely most is ott pompázott, illatozott, amikor elvérzett
               urnőjüket rég elvitte a fekete vonat. És elfutott, elmenekült innen a férje, özvegye
               is, hiszen nem tudta volna nézni ezt a virulást, amelynek minden bimbója, levélkéje
               az ő keze nyomát viselte magán... Oh, hogy a legveszendőbb virág, a hitvány gyom is
               tovább tart, mint az emberélet, mint a boldogság...</p>
            <p>A tragédiával végződött mézeshetek után, ebbe a virágos, szomoru házba kerültek Józsa
               Pál és felesége.</p>
            <p>A vasutast testileg‑lelkileg megviselte a katasztrófa, amely pályáját derékban törte
               ketté. Ugy érezte magát, mint a hajótörött, aki nagy, büszke célokat kergetve száll a
               hullámok hátára s egy parányi puszta szigetre, a reménytelenség szörnyü zátonyára
               dobja ki a vihar. Hogy szabadul ki innen? Vagy örök életére el lesz temetve ebbe a
               sziklabörtönbe? Ő még csak beletörődött volna ebbe, de hogy viseli a végzetet Margit?
               Ha a sápadt, néma asszonyra nézett, még jobban elszorult a szive. Panasztalan
               némasága csak annál jobban bántotta... Ime, magával rántotta ezt az asszonyt, a
               fiatalság, a szépség e megtestesülését, akinek szent joga volna még a ragyogó,
               ujjongó élet minden örömeinek kiüritésére, ebbe a rideg nyomoruságba, ahol a
               legmagasabb kultura az az egyhangu, vontatott, sirámos ének, amely oly lehangolóan,
               oly keserüen terjeng a leszálló est homályában, a hegyoldalba vájt utakon, az
               alacsony, rozoga kunyhók közt, elcsigázott oláh nyevászták ajkairól...</p>
            <p>Egy izben, amikor nem volt szolgálatban, hosszu, hosszu sétát tett, amerre a sziklák
               közül előtörő folyócska vezette, amelynek szintén nem tetszett, bármily vadregényes,
               bübájos is a hegyvidék: sebes, csörtető iramodással igyekezett kifelé. Fáradtan,
               törődötten ült le egy vasuti őrház lócájára s beszédbe elegyedett a szárnyaskerék
               öreg szolgájával:</p>
            <p>- Mióta van itt maga, bátyám?</p>
            <p>- Harminc esztendeje, - hangzott a felelet.</p>
            <p>- S meg van a sorsával elégedve? Nem vágyakozik el innen?</p>
            <p>A vén vasutas vállat vont. Látszott rajta, hogy meglepetés gyanánt éri ez a kérdés...
               Nem igen foglalkozott azzal a gondolattal, hogy jó volna innen elkerülni, talán
               valami fényes, zsibongó nagyvárosba... Józsa Pál szemügyre vette a kunyhó
               környezetét. Nem volt ott semmi, ami elütött volna az őrházak rendes világától.
               Tenyérnyi kert. A töltésoldalban legelésző tehén, amelynek méla kolompja megcsendül
               az alkony hüs csöndjében... Most azonban az őrház harangja is megszólal. A gyorsvonat
               közeledését jelzi. Hallatszik is már a vastáltos robogása, látszik is már a füstje a
               távolban. A gyerekek - szép számmal vannak - odasereglenek az őrház elé: várják a
               nagy eseményt. Megszokhatták ugyan: de hát mikor az ő életükben nincs más szenzáció,
               mint mikor a vonat előttük végigvillámlik? S harsány, üdvözlő sikoltozás hangzik föl,
               amikor a gőzgép, sisteregve, dübörögve vágtat előttük tova, magával ragadva a
               zakatoló kocsisort, kétfelé szórva a töltésről a port és kavicsot. A pályaőr
               szabályszerüen tiszteleg neki a vörös zászlócskával; felesége fölkapja legkisebb
               porontyát, ugy mutatja neki a tovazugó csodát. S mikor a vonat a kanyarodónál
               eltünik: az őr, arcán a hiven teljesitett kötelesség nyugodt kifejezésével fordul
               gyerekeihez s odaadja a nagyobbik fiunak a kis lobogót, hadd játszon az is
               vasutasdit, hadd tanuljon bele az édesapja mesterségébe ő is...</p>
            <p>S Józsa Pál magában álmélkodva kiáltott föl: ime ez az ember, aki harminc esztendeje
               áll itt ebben a süket remeteségben! Azért él hát az ember, hogy tisztelegjen az
               előtte elszáguldó vonatoknak? S mikor kiesik kezéből a zászló, átadja azt a
               fiának?</p>
            <p>De neki még kicsinye sincs, akinek a zászlót átadja...</p>
            <p>Miért nincs?</p>
            <p>Miért nem tudja megáldani az ő szerelmüket az Isten?</p>
            <p>Szerelmüket?</p>
            <p>Igen, ő szereti az asszonyát. Szive, lelke majd kiszakad érte, ugy szereti. De
               Margit? Nem, még most sem tudott, talán sohasem is fog meggyökeresedni lelkében a
               meggyőződés, hogy annak az asszonynak szive is az övé...</p>
            <p>Lázas izgalom fogta el. Idegei, amelyek utóbbi időben már csillapodni kezdtek, most
               ujra föllázadtak. Szédülve ért haza: nemhogy felüditette volna, de még jobban
               kifárasztotta a séta. Mikor olyan kinzó gondolatok röpködték körül, akár a harcba
               induló katonát a prédát sejtő hollósereg!...</p>
            <p>Hazatérve felesége egy táviratot adott át neki. Apja táviratozott, hogy édesanyja
               halálos ágyán fekszik. Siessen azonnal haza, ha még élve akarja látni.</p>
            
         </div>
         <div type="chapter">
            <head>IV.</head>
            <p>Mikorra Józsa Pál édesapja állomáshelyére megérkezett; az öregasszony már
               kiszenvedett.</p>
            <p>A kormos ház, ott a füstokádó állomás mellett, még szomorubb volt most, mint máskor,
               amikor föl van benne ravatalozva az a szegény és szerény halott.</p>
            <p>Természetes, hogy kicsi koporsója körül, amibe vézna teste meghuzódott, nem ragyogott
               dus halotti pompa. Aminthogy az ellenkezett volna is a boldogult akaratával: még hogy
               halálában őrá költsenek! Hiszen életében sem költött magára semmit: magától még a
               jobb falatot is megvonta, csakhogy lelkétől lelkedzett övéinek teljék. Feje körül
               ékeskedtek a kormos levelü muskátli virágok, amelyek ápolása legfőbb gondja,
               kedvtelése volt gyermekei után; lábánál hüséges, megtört szivü élettársának egyszerü,
               feketeszalagos koszoruja. Koporsó, mondom, nem kellett neki nagyobb, mint egy
               madárhusu kisleánynak. Valóban ezt a tetemet nem fogadhatják örömujjongással az
               enyészet asztalának éhes törzsvendégei; ezt a kis testet egészen martalékul ejtette
               az élet; nem hagyott rajta a halálnak semmit...</p>
            <p>Józsa Pál előtt, amikor a disztelen, inséges ravatal előtt állott, megint fölmerült a
               kérdés: Miért élt hát ez a szegény asszony? Hogy leőrölje napjait ebben a füstös,
               homályos házban, amelyből nem igen tudott kimozdulni az örökös robot mellől, miglen
               most az örök sötétségbe viszik? Azért élt, hogy egy gyermekét a másik után
               fájdalommal a világra szülje, még nagyobb fájdalommal őket eltemesse? S akiket pedig
               ezer virrasztó éjszaka fáradtságával fölnevelt, életük utján ezer aggodalommal
               kisérje őket. Hiszen amerre a fiuk járnak: csillogó könypatak huzódik utánuk: az
               édesanya szeretetének, aggódásának könypatakja az. Olyan ez a könypatak, mint az
               üstökös uszálya, amely végigkiséri az éjen a szomoru bolygót, amely édesanyjának, a
               fényes napnak kebeléből leszakadt... Hány könyet ontott életében ez a szegény
               asszony? Hány könyet ont életében az édesanya? Van‑e annyi csillag az üstökös
               uszályában? Van‑e annyi csillag a mérhetetlen, véghetetlen égen?</p>
            <p>Józsa Pál lehajolt édesanyjához és hosszu csókot nyomott sovány, kiaszott kezére.
               Keserves évek minden fáradozását, önfeláldozását, mártiromságát köszönte meg azzal a
               csókkal.</p>
            <p>Oh, édes Istenem! Ha már nem adsz örök életet a te gyarló földi férgeidnek: miért nem
               kelted föl csak egy pillanatra ravatalán az édesanyát? Arra az egy pillanatra, amikor
               hátrahagyott gyermeke megcsókolja jóságos, áldott, kihült kezét? Oh, milyen gazdagon
               megjutalmazva érezné magát ezzel az egy csókkal az a szegény, szerény halott; oh,
               milyen boldogan aludna megszakadhatlan álmát tovább; milyen készségesen elfogadná az
               örök üdvösségért cserében ezt az egy pillanatot...</p>
            <p>Pál együtt virrasztott apjával a ravatal mellett. Testvérei, Giza meg Piroska
               lefeküdtek; Margitnak táviratozott, hogy jöjjön a temetésre. A gyertyák sárga fénye
               hullott az öreg ember lehajtott ősz fejére, amikor a halottas szoba szivdobbantó
               csöndjében elmesélte, mennyit szenvedett halálos ágyán a boldogult. - S mégis, hogy
               szerette volna megnyujtani haldoklása kinjait csakhogy fiát még egyszer lássa. Milyen
               páratlan édesanya volt; s milyen páratlan, példátlan, jó feleség!</p>
            <p>- Soha, soha az életben engem tudva, akarva meg nem szomoritott, - mondta a vén
               ember, egy pillantást vetve a halottra, s ebben a tekintetben benne volt mindaz a
               szeretet és fájdalom, amit embersziv csak érezni bir.</p>
            <p>- És már most teljesen egyedül maradok, - hajtotta fejét tenyerébe az öreg. - Mind
               elszakadtatok tőlem, - különösen te, kedves fiam. De szomoru vége is lett annak a
               nagy harcnak, be szomoru! Mennyi reménnyel kezdtük s milyen lemondással végeztük! Még
               örülnünk kellett, hogy a kenyerünket visszakaptuk. Jaj, be meg voltam ijedve akkor,
               amikor szemem láttára hurcoltak el az utcán. Milyen aggódva lestem: nem állanak‑e
               rajtad kegyetlenül bosszut? Nem hiába kereste‑e föl a feleséged Dénes Dezsőt, hogy
               vesse magát közbe az érdekedben?...</p>
            <p>Pál hirtelen fölpillantott:</p>
            <p>- Mit mond édesapám?</p>
            <p>- No igen. A feleséged még aznap este fölkereste a mi régi barátunkat, aki segitett
               is rajtad. Nagyon begyébe voltál a hatalmasoknak, bizony nagy szükség volt a pártfogó
               jó barátra.</p>
            <p>Józsa Pál felállott. Alakja, a tétova viaszlángok mellett hosszu, reszkető árnyat
               vetett a falra. Mintha hirtelen sötét kisértet jelent volna meg háta mögött; az a
               gyötrő gondolat, ami lelkében támadt.</p>
            <p>- A feleségem... - dadogta.</p>
            <p>Meg kellett fogóznia a ravatalos asztal szélében, hogy el ne essék.</p>
            <p>Apja odaugrott hozzá:</p>
            <p>- Mi bajod, fiam?</p>
            <p>A fiatal férfi erőt vett magán. Iparkodott édesapját megnyugtatni:</p>
            <p>- Semmi, semmi. Kissé elszédültem. Hiszen tudod, milyen ideges vagyok...</p>
            <p>- Kimeritett a hosszu utazás, édes fiam. S még hozzá milyen gyászra kellett
               megérkezned. Pihenj le! Majd én egyedül maradok az én jó anyuskámmal...</p>
            <p>- Nem, nem, a világért sem. Sőt neked kell lepihenned. Legalább egy kis időre. Majd
               hajnalban felköltelek. Addig én virrasztok. Meglásd, nem lesz semmi bajom.</p>
            <p>S nem tágitott, amig apját ágyba nem fektette. Maga pedig visszatért a koporsó
               mellé.</p>
            <p>Ha valaki e percben a szobába lép s egy pillantást vet rájuk: álmélkodva látta volna,
               hogy a koporsóban fekvő alak nem olyan kisértetiesen sápadt, mint az élő...</p>
            <p>Hiszen ő mindeddig mit sem tudott arról, hogy azon a végzetes éjszakán felesége járt
               közbe érette Dénes Dezsőnél. Édesapja elutazott, - s azóta sem találkozott vele.
               Margit pedig szóval sem tett erről emlitést. Hogy is tettvolna!</p>
            <p>Most lett világossá előtte egyszerre a véletlen ama különös játéka, amin már annyit
               törte a fejét: miért helyezték őt éppen a Dénes Dezső kerületébe. Miért nem a lengyel
               vagy a bosnyák határra? Vagy akárhová a szárnyaskerék száz meg száz nyomoruságos kis
               állomása közül? Miért éppen ide? De hát persze, hogy ide kellett neki jönnie! Hogy a
               képviselő ur, aki azóta oly sürün látogatja a kerületét, most is összeköthesse a
               hasznost a kellemessel! Igy szabaditották meg a férjét a veszedelemtől - oh, milyen
               jól kifőzték ezt a jó barát, meg a derék, önfeláldozó, a férjeért remegő
               asszony...</p>
            <p>Egészen világos, egészen világos!</p>
            <p>Eddig csak a homályos kétség gyötörte. Mintha valami titkos hang sugta volna neki:
               mintegy ösztönszerüleg érezte, hogy felesége nem szereti. Mást szeret. Ám e hang, ez
               ösztön mellett nem volt semmi bizonyitéka. Most ugy rémlett neki, megtalálta a
               bizonyitékot.</p>
            <p>S mitévő legyen már most? Uristen, mit tegyen?</p>
            <p>Egyenesen rátámadjon arra az asszonyra, - mennyországára, poklára, - a rettenetes
               váddal; sőt nem is váddal, de itélettel: hitszegő vagy! Egyenesen rajtarontson
               vetélytársára és számon kérje tőle megfertőzött becsületét, elrablott
               boldogságát?</p>
            <p>S lassan‑lassan lehanyatlott a ravatal lábához, a kopott fekete posztóval beteritett
               földre és sirt, sirt...</p>
            <p>Hirtelen fölugrott. Visszafojtotta zokogását. Mintha az jutott volna eszébe, hogy
               megtalálja hallani a koporsóban alvó - s hogy megfájdul akkor a szive!...</p>
            <p>A gyertyák fénye halványodni kezdett. A nappal világossága beszürődött a lebocsátott,
               sötét ablakfüggönyökön. Nem rózsás, örvendetes hajnali fény, hanem hideg, rideg
               világosság. A halottas ház ébredezett. Az asszonyok készülődni, öltözködni kezdtek a
               temetésre, - mert hát nem érheti őket oly nagy gyász, hogy gonddal ki ne öltözzenek
               rá az asszonyok. A reggeli vonattal kellett megérkeznie Margitnak is.</p>
            <p>Pál elhatározta, hogy kikémleli feleségét. Hamleteskedni fog: gyilkosa‑e
               boldogságának, becsületének?...</p>
            <p>- Azt a világért el nem árulom, - mondta magában, - hogy tudok arról az elátkozott
               látogatásról. Hiszen akkor megtudná, hogy gyanuba fogtam. Óvatoskodva, elrejtené a
               bünét. Sejtenie sem szabad, hogy figyelem! Minden szavát, minden lépését
               figyelem...</p>
            <p>Kézen fogta, odavezette a ravatalhoz:</p>
            <p>- Nézd, a legjobb édesanya volt a világon. S a legjobb feleség. Minden szavában,
               minden gondolatában hü és igaz az urához.</p>
            <p>S leste a felesége arcvonásait. Egy áruló mozzanatot. A fehér szobor azonban
               mozdulatlan maradt.... Margit csöndesen ereszkedett térdre a ravatal
               imazsámolyára.</p>
            <p>S aztán megtörtént a temetés. Egy pár ismerős vasutas család töltötte meg a szobát a
               szokásos hazug, képmutató sopánkodással. Mert hát, dehogy is fáj az embernek a más
               baja!... Megérkezett a Piroska vőlegénye is: egy fiatal gazdasági irnok, akit a
               királyfi helyett hozott a meseországi vonat a szőke kis ábrándozónak. S mig a leány
               szemét ellepte a köny, édes gyönyörüség futott át tagjain, amikor a gyászszertartás
               alatt visszaszorongatta a zömök, napsütötte, pusztai legény kezét... Circumdederunt
               me! - bugott reszketve az ének. A pap sietett kissé a szertartással, mert ebédre volt
               hiva a földesurhoz. Ez a pénzügyőri szemlészeknek is kapóra jött, mert ők is el
               akartak utazni még a déli vonattal. Szóval, igyekeztek a halottat minél hamarább
               elintézni.</p>
            <p>Elintézték. Már ott domborul fölötte az alacsony domb a korhatag fakereszttel. Már
               oszladoznak is a gyászolók, kiki a maga dolgára. Pál és felesége is ott ülnek a
               vonaton, amely sebesen zakatol velük az ország másik vége felé.</p>
            <p>S egyszerre, minden átmenet nélkül, kiszámitott kegyetlenséggel, orvul, ezzel fordult
               a férj a feleségéhez:</p>
            <p>- Hallottad, hogy Dénes Dezső milyen nagy bajba jutott?</p>
            <p>Az asszony közömbösséget tettetett:</p>
            <p>- Milyen bajba?</p>
            <p>- Csődbe akarják kergetni. Bartos Elek, akit a választáson megbuktatott, mindenáron
               tönkre akarja tenni.</p>
            <p>A fehér szobor összerezzent!</p>
            <p>- Istenem! S nincs ez ellen segitség?</p>
            <p>- Aligha! Szörnyen el van adósodva a képviselő ur. Ha pedig csődbe jut: le kell
               mondani a mandátumáról. Vége lesz az egész dicsőségének. S amilyen becsvágyó ember;
               még talán tul sem éli ezt a szégyent...</p>
            <p>S mig e szavakat mondta: egész lelkével odatapadt az asszony arcára. Hamlet volt és
               Othelló egyszerre. S kegyetlen, önkinzó örömet érzett, amikor látta, hogy a nő nem
               birja titkolni lázas, gyötrelmes izgatottságát. Csak folytatni kell a kémkedést! S
               megszerzi a kétségtelen bizonyosságot; a rettenetes bizonyosságot...</p>
            <p>A gyorsvonat repült. S Margit még jobban szerette volna gyorsitani a futását. Hogy
               valahogy módját ejtse a találkozásnak, hogy valahogy hirt adhasson szerelmesének:
               vigyázzon magára, rut veremben akarják elejteni...</p>
            <p>Ha tudta volna, hogy mig az ő lelke tele van a legkinzóbb aggodalommal: az ő
               féltve‑féltett bálványa milyen uton‑módon akar abból a veremből kiszabadulni!...</p>
            
         </div>
         <div type="chapter">
            <head>V.</head>
            <p>A képviselő ur eljárt a dolgában Budapesten is, Bécsben is befolyásos jóbarátainál.
               Sok lótás‑futással járt a vállalat. Ugy találta: igaza van a közmondásnak, hogy a
               munka nemesit. A Tetétleni Bertalan megnemesitése bizony sok munkájába került... S
               immáron kétség és remény közt habozva igyekezett vissza kerületébe. Hogy
               feltartóztassa a veszedelmet addig is, mig a segitség megérkezik.</p>
            <p>Mindenekelőtt Strausz bácsit kereste föl. Az öreg nem jó hirrel szolgált neki. A
               csődkérvényt csakugyan beadták ellene. A törvényszék ki is tüzte annak tárgyalását. A
               dolog rendezése tehát sürgős. Égetően sürgős. Különben vége mindennek!...</p>
            <p>Dénes Dezső elkeseredve hagyta ott az öreget. Megfájdult a feje: ki akarta egy kissé
               szellőztetni magát. A városka kacskaringós, hepe‑hupás kövezetü utcáin át nekivágott
               a hegyeknek, - a konok, megátalkodott hegyeknek, amelyeket hiába turtak‑furtak, nem
               akarták átengedni nekik méhük kincseit, a fekete gyémántokat. Egy keveset megmutattak
               belőle - a többit, mintha egyszerre elragadták volna az incselkedő törpék, a
               földalatti kincses őrei, s elrejtették volna olyan mélyre, hogy többé rá ne akadjanak
               a kapzsi emberek. Néha, mikor már nagyon mélyre hatoltak a kincskeresők, azt a tréfát
               is megtették, hogy titokteljes forrásokból harsogó vizáradatot zuditottak a kiásott
               tárnába. Örülhetett, aki onnan menekülhetett! Ilyen gonosz játékot üztek az irigy,
               fukar, kis manók!...</p>
            <p>Dénes Dezső keze ökölbe szorult. Hát egyszerre elhagyta volna őt a szerencse, amely
               eddig tenyerén hordozta? Hiszen még eddig mindig Julius Caesar gőgjével nézett végig
               a körülötte tornyosuló hullámhegyeken. Nem tudott félni - bizott a csillagában. S
               most elvesztette a bátorságát. S elvesztette kedvét a további életküzdelemre. Itt áll
               egy meredek szikla szélén - egy pillanatra az villan az eszébe: Talán legjobb egy
               lépést tenni s akkor igazán vége volna mindennek?</p>
            <p>Mi is az, ami visszatartja?</p>
            <p>Ebben a pillanatban, akárcsak valami szindarabban, egy csengő hang szólalt meg a háta
               mögött:</p>
            <p>- Dezső!</p>
            <p>Margit állott előtte. Fekete gyászruhában, sietéstől kipirult arccal, pihegő
               kebellel.</p>
            <p>- Hát te itt vagy? S hirt nem adtál magadról? Multkor szökve mentél el, s most lopva
               jössz?</p>
            <p>Szomoru szemrehányás volt a tekintetében, - s mégis lelkendező öröm, hogy végre
               találkozhatott vele.</p>
            <p>- Az uramnak egy percre el kellett utazni, szolgálati ügyben, - tette hozzá
               magyarázatképpen. Ha nagyelbusultan neki nem indulok a vadonnak, talán nem is
               találkozom veled. Pedig ugy szerettem volna veled találkozni. Hisz oly fontos
               mondanivalóm van számodra. De azt se tudtam, hol vagy? Hová irjak, vagy üzenjek?
               Már‑már az a rettenetes gondolat is eszembe jutott, hogy talán mindörökre el akarsz
               szakadni tőlem...</p>
            <p>S magához szoritotta a karját, forrón, hogy valóra ne válhasson az a rettenetes
               gondolat...</p>
            <p>A szomszéd városban szoktak találkozni. Margit holmi bevásárlások ürügye alatt járt
               oda. A képviselő pedig, kerületébe utaztában, egy állomással előbb leszállott a
               vonatról. Igy loptak maguknak egy‑egy órát, egy‑egy délutánt, ami egy percnek tünt
               föl az asszonynak - s egy örökkévalóságnak az idő, amig arra a percre várakozni
               kellett.</p>
            <p>Dénes megsajnálta az asszonyt. És a régi láng is, - neki régi láng volt, ami két hete
               még lobogva égett! - ujra föllobbant szivében. Hiszen oly szép volt szépséges
               kedvese, amint epedő, odaadó szenvedéllyel, reszkető szerelemféltéssel simult
               hozzá.</p>
            <p>- Valami kellemetlenségem volt, édesem. Ezért nem is akartam veled találkozni, amig
               ki nem fujja a fejemből a szél...</p>
            <p>- Micsoda kellemetlenséged?</p>
            <p>- Hadd el. Jelentéktelen apróság. Csak annyi, mint mikor az embernek egy légy zümmög
               az orra körül.</p>
            <p>- Nos hát, én akkor elkergetem azt a csunya legyet: Hess, hess!</p>
            <p>Máskor a férfi is megfiatalodott a jókedvnek e csodatevő varázsában. Most azonban
               homlokán ott maradt a felhő. Az a csunya légy nem szállott el onnan, akárhogy
               hessegették is a jótékony, parányi kezecskék.</p>
            <p>Margit megcsóválta a fejét:</p>
            <p>- Neked valami komolyabb bajod van, Dezső. Ez nem légycsipés. Miről gondolkoztál az
               imént?</p>
            <p>- Megmondjam?</p>
            <p>- Meg, meg!</p>
            <p>- Hát, amidőn a meredek szélén állottam, azon gondolkoztam, hogy csak egy lépés - és
               nem bántanak többé a legyek...</p>
            <p>- Dénes!</p>
            <p>Az asszony riadva kapaszkodott a férfi karjába, mintha attól félne, hogy még most is
               megteszi azt a lépést. Pedig már oly messze sétáltak a meredek szélétől. Már a mély
               erdővadon suttogott körülöttük. Margit leült egy mohos szikladarabra, maga mellé
               vonta a férfit és ölébe fogta a fejét:</p>
            <p>- Jere ide. Én most a te kis mamád vagyok, te rossz gyerek. Hát szabad neked a te jó
               mamádat oly nagyon megszomoritani, elkeseriteni?</p>
            <p>Dénes nem felelt.</p>
            <p>- Látod, én tudom ám, mi bajod van. Szerettem volna, ha őszintén elmondod nekem. De
               te nem vagy hozzám bizalommal, Dezső. Jó. Hát elmondom én, mi bánt? Összeesküdtek
               ellened az ellenségeid. Az irigyeid. El akarnak vesziteni.</p>
            <p>Dezső kibontakozott az ölelésből.</p>
            <p>- Honnan tudod?</p>
            <p>- Tudom. Valaki elárulta.</p>
            <p>- Az urad!</p>
            <p>- Az uram. Majd elárultam magamat, amikor először hallottam róla. De aztán biztatni
               kezdett a remény - a remény a te erődben, bátorságodban. Nem lehet, hogy
               győzedelmeskedjenek feletted; hogy ki ne vágd magadat a nyomorult hálóból.</p>
            <p>- Lehet, hogy kivágom. Lehet, hogy nem. S akkor...</p>
            <p>- S akkor?</p>
            <p>- Akkor kettő közt választhatok. Vagy megteszem azt a bizonyos lépést - ott; vagy
               pedig elmegyek az én fatornyos hazámba, édesanyám bogárhátu házikójába, megfogni az
               ekeszarvát s elfeledni még azt is, hogy mi voltam s mi akartam lenni valaha?</p>
            <p>Elhallgattak. Az asszony szivét kinos aggodalom szoritotta össze. Szemeibe könnyek
               rajzolódtak, amikor megkérdezte:</p>
            <p>- S akkor - a képviselő ur nem jár többé a kerületébe?</p>
            <p>- Mit keresne a volt képviselő a hajdani kerületében?</p>
            <p>Margit fájdalmasan felsikoltott:</p>
            <p>- Dezső!</p>
            <p>A férfi ijedten nézett rá. Milyen halálos rémület tükröződött az asszony kerekre
               nyilott, gyönyörü szemeiben!</p>
            <p>- Te el akarsz válni tőlem, Dezső! Talán kapóra is jön neked ez az egész
               szerencsétlenség, mert akkor legalább szakithatsz velem...</p>
            <p>S fejét csöndesen ingatva, mélységes meggyőződéssel mondta - olyan meggyőződéssel,
               hogy másnak sem lehetett kétkedni benne:</p>
            <p>- Azt én nem élném tul, Dénes.</p>
            <p>A fiatalember hirtelen magához kapta a reszkető karcsu termetet. Hiszen, mint a
               nedves fát a villám, sokszor felgyujtotta őt a nő lobogó lángolása, összecsókolta - s
               Margit minden csókját tizszeresen adta vissza. Ugy csüggött rajta, mint a folyondár a
               fán, amelyet, ha kivágnak, neki is el kell vele pusztulni.</p>
            <p>- Szakitani? Veled?</p>
            <p>S Margit, körülfonva szerelmesét, mint a láng, egyszerre, mintegy hirtelen föltámadó
               lázrohamban, odasugta neki:</p>
            <p>- Akkor vigyél engem is magaddal. Az uram már ugyis gyanakszik. Ugyis csupa gyötrelem
               az élete miattam. Talán jobb is lesz számára a bizonyosság, mint az örökös kinzó
               féltékenykedés... Számomra pedig elviselhetetlen ez a hazug élet. Én csak a tiéd
               akarok lenni, csak a tiéd! S ha neked le kell mondanod a nagyvilágról, el kell
               vonulnod egy csöndes falucskába: akkor az én helyem ott van melletted. Nekem kell
               téged megvigasztalnom; nekem kell téged kárpótolnom. Mert tudod, hogy én kárpótolni
               akarlak mindenért, amiről csak lemondtál? Csodát akarok tenni a szerelmemmel, csodát,
               hogy kárpótoljalak. Tündérországot akarok számodra teremteni, amely feledtessen veled
               mindent, amit a világban elhagytál. Ugy fog ölelni a karom, ugy fog csókolni a szám,
               olyan imádattal fog körülvenni a lelkem!</p>
            <p>A lombokon át a leáldozó nap fénye hatolt az erdőmélybe. Itt is, ott is egy‑egy
               tovaillanó fényfolt villant meg a fák törzsén, mintha repeső tündérek aranyfátyola
               lebegne körülöttük. A madárfütty elnémult - mintha a kiváncsi tündérek csöndet
               parancsoltak volna az erdőnek, hogy hallgathassák a csókok neszét, a szerelmes
               szivdobogást, amelynél szebb muzsika nem csendül a fülemiledalban sem. Mellettük egy
               odvas fa volt, amely körül sürü gomolyban dongtak a pohos méhek és hordták‑gyüjtötték
               a vadvirágok mézét. És egyre zsongtak‑bongtak, mintha azt mondanák: Ezer esztendeig,
               ha gyüjtenénk a mézet, mégse tudnánk annyi édességet gyüjteni, amennyi egy szerelmes
               csókban vagyon...</p>
            <p>- Elviszlek magammal, hogy kárpótolj mindenért, - sugta a férfi.</p>
            <p>A nő visszakacagott, mintha egy egész május minden gyöngyvirága csilingelne:</p>
            <p>- A bogárhátu házikóba? Édesanyád engedelmes, szorgalmas leányának? Oh, majd
               meglátod, milyen derék, kis parasztmenyecske lesz belőlem. Mikorra a mezőről
               hazatérsz, olyan vacsorát főzök neked, hogy a király se eszik különbet. Oh, be is
               szeretném már, ha én terithetnék számodra asztalt, ha a mi fészkünkben ölelhetnélek
               a szivemre, te édes, te édes, te édes...</p>
            <p>S azután megállapodtak mindenben. Hogy Dénes magával viszi Margitot. Hogy ezentul
               csak egymásnak fognak élni.</p>
            <p>- Holnap, - sugta az asszony.</p>
            <p>- Holnap, - sugta vissza a férfi.</p>
            
         </div>
         <div type="chapter">
            <head>VI.</head>
            <p>Dénes Dezső hazakisérte Margitot. A város szélén azonban elvált tőle s az asszony
               egyedül suhant haza. A férfi visszaindult a hegyi uton. Az éjszakát a szénbánya
               telepén akarta eltölteni.</p>
            <p>Az est homálya nőttön‑nőtt. A völgy öléből, a barlangok álmosan ásitó torkából
               elősompolygott a sötétség. A fák közt kanyargó uton oly sürü, áthatolhatlan volt a
               feketeség, mintha szurokkal öntötték volna tele az erdőt. Dénes nem is ismerte az
               utat; ugy rémlett előtte, hogy eltévedt. Egyszerre, a sziklaoldalban, egy kis
               tisztásra ért. Valami pásztorkunyhó kuporgott ott az erdőszél bozótja mellett. A
               tisztás közepén subába huzódott emberi alak piszkálgatta a nedves fával kinlódó
               tüzet.</p>
            <p>- Adj Isten, atyafi, - köszöntötte Dénes a vadonlakót.</p>
            <p>A tüz fényénél sovány, elcsigázott, elkényszeredett arcot pillantott meg; gubancos,
               bozontos hajjal, szakállal. Valami vadonlakó pásztor, aki talán esztendőben egyszer
               jár emberjárta helyre. Egyébként annyi gondot fordit az öltözékére, akár testvérei a
               bozótban: a mackók.</p>
            <p>- Szarut munyile Maria Ta! - mondta a vén fiu.</p>
            <p>Dénes letelepedett a pásztor mellé. El volt fáradva: elhatározta, hogy tapodtat se
               megy tovább. A vadonlakó vendégszeretetéből egy kis szalonna, kenyér is került a
               számára, amit a jámbor móc különös gyönyörüségére bőségesen megszolgált a zsebéből
               előhuzott konyakos üveggel. A képviselő ki is kérdezte a pásztort, bajairól,
               panaszairól, - hiszen annyit szavalt már a Házban a nép nyomoruságáról, egészen
               kapóra jött neki, hogy végre beszélt is valakivel a népből.</p>
            <p>- Nincs legelő! - ebben csucsosodott ki a jámbor oláh minden keserüsége. - Mindent
               elvett, elfoglalt a domnu episcopul, a püspök. A fiskális urak nyuznak. A szolgabiró
               meg, ha panaszra megyünk hozzá, goromba. A jegyző urnak meg mindenért oly sokat kell
               fizetni...</p>
            <p>Dénes bólingatott. Haj, haj! - De voltaképpen már nem is hallotta, amit az oláh
               paraszt beszélt neki. A móc aztán még jobban behuzódott bundájába és olyan élettelen
               álomba merült a bokorban, mint a kő. A kályibában levő ágyát átengedte vendégének,
               aki azonban nem tért nyugovóra. A mélységesen hallgató éjszakában, a rengeteg
               közepén, belebámult a tüzbe, amelyből néha‑néha még fölcsapott egy‑egy láng, mint
               valami hatalmas, szárnyait megsuhogtató madár; majd csak akkora tüznyelvek táncoltak
               a nedves fán, mint egy‑egy gyámoltalan aléltan vergődő pille... A fölcsapó lángok
               megvilágitották a környéket, s azután még mélyebb sötétségbe sülyedt minden s
               köröskörül az őrtálló fák ugy feketéllettek, mint a temetői ciprusok...</p>
            <p>A virrasztó férfi fölnézett az égre. A völgykatlan fölött, a végtelen sötétkék
               boltozaton, a csillagok milliárdjai reszkettek. De ő nem látta a gyönyörü nyári ég
               csillaghullásos bübáját. Neki zordonnak, baljósnak tünt föl az éjszaka. Tul, tul az
               éjbeborult rengetegen, a látóhatár szélén, vakitó fehér fenségben trónoltak a
               havasok, mint a tenger sötét hullámai felett a jéghegyek. S mikor most a legmagasabb
               bércóriás mögül kibukkant a hold széles vörös képe: ugy tünt föl neki, mintha valami
               haragos, ittas zsarnok nézne szét a világon, aki veszedelmes, baljós terveket forral:
               Széles ezüst pallosa, a tejut, fenyegetően emelkedik az égre... Valóban, az
               éjszakának Janus arca van. Az egyiknek az ijesztőt mutatja meg; a másiknak a derüset.
               Aszerint, hogy kicsoda az, aki nézi. S boldog az, akire édesen mosolyog az éj; jaj
               annak, akit rémeivel vesz körül!</p>
            <p>Virrasztottál már, egyedül, a hosszu, hosszu éjszaka végtelen csöndjében és
               magányában? Nem a városban, villanyfényes lakásokban, ahol nem tudod, mi az igazi
               éj?</p>
            <p>De künn a természet ölében, puszta vadonban, az örök csillagok társaságában? Ez az
               éjszaka tárja föl igazán azt a világot, amelyet nappal voltaképen nem is láthatsz.
               Lelkednek ismeretlen világát.</p>
            <p>Akkor érzed, hogy benned voltaképpen két ember él. A nappali és az éjszakai ember. A
               nappali ember talán nem is te vagy. Nem a te legbensőbb, legigazibb éned. A nappal
               elkábit a fényével, lármájával, sodornak az események, hajszol a verseny, elragad a
               láz. Nappal másoké vagy. A világé vagy. Az éjszaka visszaad önmagadnak. Nappal a
               világot látod: az éj befelé forditja szemedet, hogy lelkedet lásd. És vagy édes,
               szent nyugalom, amit akkor érzel, vagy a gyötrelmek gyötrelme.</p>
            <p>...Oh, legfőbb gyönyörüségeink birodalma, legszörnyübb gonoszságok palástja,
               legbüvösebb álmaink kirepitő fészke, legmerészebb terveink sugalmazója, életünk
               becsesebbik része: éjszaka! A te feketebársony sátradban dalol a párját hivó
               csalogány és süvölt a kuvik; bontja kelyhét kedvesének, a buja holdsugárnak
               szemérmes, piruló reszketéssel a Nymphea regia és fő a boszorkányüstben a bürök;
               országodban villan az orgyilkos tőre, szárnyalnak a furiák és alszik édesdeden az
               ártatlan gyermek. Az éjszaka, ez a vak Homér, lágyan ölébe von és csodálatos szines
               világokról és szines életről mesél nekünk; az éjszaka szüli a Seherezádékat
               legfantasztikusabb meséikkel; s éjszaka szövik a Napóleonok széditő terveiket a világ
               meghóditásáról, az örök dicsőségről. Éjjel dobognak a legédesebb érzések, születnek
               a legszebb dalok, röpdösnek a képzelet legtarkább pillangói és teremnek a legnagyobb
               gondolatok. Kezdetben vala az éjszaka, a sötét káosz, ha rideg, józan nappal lett
               volna: soha abból Isten meg nem teremti a gazdag, szines, pompás világot!...</p>
            <p>De az éjszaka nemcsak költő és nemcsak filozóf. Az éjszaka biró is. És milyen szigoru
               biró! Mint ahogy a középkorban éjjel, fáklyafény mellett jelent meg a vádlottak előtt
               a Fehm törvényszéke: ugy hurcolja az éjszaka is maga elé az ő vádlottait. Hiába
               takarja el arcát a bünös: az éjszaka szeme lát! A vesékbe lát! És kényszeriti a
               vádlottat, hogy az is lásson. És ismerje be a vétkeit, ismerje meg önmagát.</p>
            <p>A lelkiismeret olyan, mint a bagoly. Éjszaka röpköd.</p>
            <p>Dénes Dezső, a hamvadó parazsat piszkálgatva: gondolatban végigröppent egész eddigi
               életén. S mindig jobban elvette a kedvét ez a fanyar számadás. Végigvonult előtte
               diákéveinek minden nyomorusága. A küzdelem a kenyérért, s azután az a sokkal
               nehezebb, emésztőbb, lázasabb harc: az előre, a fölfelétörés harca. S az a küzdelem,
               amelyet állandóan folytatni kellett legfélelmesebb ellenségével, amely fiatalkora óta
               üldözte, melyet egyre irtott, mégis egyre szaporodott: a küzdelem az anyagi
               gondokkal. Mert hiszen az adósság nála olyan volt, mint a mesebeli sárkány: ha egy
               fejét levágta, kettő nőtt helyébe. Amelyek most végre is el akarják őt nyelni.</p>
            <p>- Ej, micsoda kishitüség ez? Micsoda gyávaság! - kiáltotta belsejében egy biztató
               hang. Hiszen te nagy ember vagy - ünnepelt, körülrajongott nagyság! A nemzet az ifju
               hősök közt emleget, akikben reménységét helyezi... Egy pár friss rőzsecsomót dobott a
               tüzre, ugy hogy a láng magasan, diadalmasan föllobogott. A denevérek sivitva
               menekültek a csapkodó lángnyelvek elől az erdőbe. De a tüz élete rövid ideig tartott,
               mint a haldokló életerejének végső fellobbanása. Ismét az erdő sötét árnyai lettek
               urrá mindenen. Szél támadt a vadonban s megzugatta a ciprus‑fekete lombokat, s a
               virrasztó fülébe titokteljes hangok suttogták: Nagy ember vagy? Hős vagy? Te azt
               bizonyára magad sem hiszed. Hiszen ugy érezheted magadat a sikereid közepette,
               mintha ökörszem volnál, amely magasba jutását nem a saját szárnyainak köszönheti.
               Hiszen semmit, amit elértél, ki nem érdemeltél - csak kijártad, kitapostad,
               kikönyökölted. Hiszen voltaképpen nem a nemzet emleget téged hősei közt, csak azok az
               ujságok, akiknek a tollforgató legényeivel jó pajtásságban vagy! Nem vagy te
               klasszikus hős, akiről a Homéroszok eposzt zengenek, hanem modern lovag, akiről
               reklámot irnak az ujdondászok. Ügyeskedés, cselszövés, tolakodás, vakmerőség,
               arcátlanság, hazugság, szélhámosság - ez a te fényes pályafutásod titka. Nem a
               sokaság méltó gondolata emelt téged a szobor talapzatára, hanem magad kapaszkodtál
               oda - letaszigálva a kevésbbé élelmes kapaszkodókat. Nem vagy te egyéb, csak egy
               ügyes kapaszkodó. Egy közönséges, üres, hitvány stréber!</p>
            <p>- S mikor te erre gondolsz, mikor őszinteségi roham fogja el a lelkedet: telhetik
               örömed a te drágalátos sikereidben? Mi fáj az embernek jobban: ha elbukik
               küzdelmeiben s érzi, hogy bukását nem érdemelte meg? Vagy ha diadalt arat, s érzi,
               hogy erre nincs igazi érdeme?</p>
            <p>Talán az utóbbi?</p>
            <p>- Lám, - gondolta magában a képviselő. - Mégsem vagyok egészen elvetemedett, cinikus
               gazfickó. Hiszen szeretném, ha becsülni tudnám önmagamat...</p>
            <p>S azok az örömek, amelyekkel életét eddig változatossá, rózsássá iparkodott tenni, ha
               már nem tudott abba tartalmat önteni? A kártya, a cimborák s az asszonyok? Valóban:
               igazi örömet az asszonyok se tudtak életébe hozni. A szerelem boldogsága ismeretlen
               volt előtte, - pedig mennyit hazudott róla! Most sem érzi. Most is csak hazudik róla.
               Hazudott a szenvedélyében mindenre kész asszonynak, amikor azt esküdte neki, hogy
               elvonul vele a világtól s kárpótlást talál szerelmében mindenért! Szabad neki igy
               cselekedni? Szabad megrontania annak az elárvult férfinek, boldogtalan vetélytársának
               életét? De megrontaná az életét annak a szerelmében elvakult asszonynak is? Mert
               hiszen bizonyos, hogy a nagyvárosért nem tudná őt kárpótolni a falu; a pezsgőért a
               forrásviz, a hasisért a gyöngyvirágillat, a tobzódó gyönyörökért a tiszta
               szerelem...</p>
            <p>Vagy elfogadja a menekülésnek azt a másik utját, amit kináltak neki? Eladja magát
               annak a másik nőnek, aki nem a csöndes falut, hanem ellenkezőleg: a legragyogóbb
               életet jelenti számára? De hisz ez a legnagyobb becstelenség lenne! Összerázkódott
               erre a gondolatra. Most, ebben az éjszakában, a természet tisztaságának templomában
               képtelennek érezte magát erre a lépésre...</p>
            <p>Ez az éjszaka, a látomások ez éjszakája, amelyben csodás, földöntuli sugallatok
               áradtak szerte, amely felköltötte lelkének minden szunnyadó nemesebb indulatát: egy
               utat mutatott számára tisztán, világosan, amelyre lépnie kell. A fekete arcu angyal
               mutatta azt a lehajtott fáklyával. Föl kell mennie arra az oromra, ahol már tegnap is
               villant az a gondolat, s meg kell tennie azt az lépést előre. S mielőtt azt a lépést
               megteszi: abban az utolsó pillanatban talán nyugodt boldogság fogja megszállni. Mert
               akkor meglesz róla győződve, hogy helyesen, igazságosan, jól cselekszik: amikor véget
               vet egy üres, tartalmatlan, haszontalan, hazug életnek...</p>
            <p>A szél nőttön‑nőtt. A rengeteg mind hatalmasabban zugott. A férfi pilláira ólmos
               kábulat nehezedett. Köpenyébe burkolózva, elaludt ezzel a megnyugasztaló gondolattal,
               csöndesen, mélyen. Mintha máris a fekete arcu angyal vette volna ölébe. A tüz
               kihamvadt mellette teljesen.</p>
            <p>... A nap már magasan járt a bércek fölött, amikor fölserkent. Bámulva nézett körül,
               - mintha különösnek találná, hogy eltünt körüle az éjszaka. Az a csodás éjszaka,
               mindent átváltoztató különös varázslatával. Igazán: mintha meseországba ragadták
               volna az éjjel s most lépne ujra a világos, józan valóságba.</p>
            <p>Borravalót nyomott a hálálkodó móc markába és sietett a városba. Hol lehet az öreg
               Strausz bácsi? Most azonban hamarosan találkozott vele. Az öreg is éppen keresésére
               indult. Egy táviratot hoztak a képviselő ur számára, átvette helyette s már tüvé
               tette érte az egész vidéket.</p>
            <p>Dénes Dezső felszakitotta a sürgönyt. A minisztériumból küldte egy jóbarátja:</p>
            <p>“Rendben van minden. Kinevezés legközelebb megjelenik.”</p>
            <p>A képviselő csaknem hangosan felkiáltott örömében.</p>
            <p>Hiszen ez a hir az uj életet jelentette számára. Az eddiginél sokkal fényesebb
               életet! Minden hitvány, sárba vonszoló gond végét. Ellenségei megalázását. Tündöklő
               diadalt!</p>
            <p>Csodálatos - most egy pillanatig sem habozott, hogy erre az utra lépjen.</p>
            <p>Fölébredt benne a nappali ember. Minden józanságával, alacsony vágyaival, mohó
               életösztönével. A nappali ember, amely egészen más, mint az éjszaka félig földöntuli
               lénye...</p>
            <p>- Strausz bácsi, - ölelgette össze a kis tömzsi emberkét. - Strausz bácsi, maga egy
               eleven angyal. Hogy szolgáljam ezt meg magának?</p>
            <p>Salamon ur boldogan mosolygott. S alulról fölfelé, ravaszul emelte szemét az ujjongó
               férfira:</p>
            <p>- Könnyen megszolgálhatja a nagyságos ur. Nagyságod, miután olyan gazdag ember lesz,
               bizonyára nem fog itt holmi szénbányával bajlódni. Fölszámoltatjuk az egész
               részvénytársaságot. Én meghozom az áldozatot, - hogy az urak legalább a pénzük egy
               részéhez hozzájussanak, - hogy megveszem az egészet a vőmnek. Teszem azt -
               részvényenként huszonöt százalékért. Ő aztán hadd vergődjön vele. Hadd turja a
               földet. Nem nagyságtoknak való mesterség az!</p>
            <p>Dénes Dezső ráhagyta, hogy ugy lesz. Hozza meg Strausz bácsi ezt az ujabb áldozatot a
               veje kedvéért. Hiszen Strausz bácsi olyan jó ember, hogy még egy ilyen kockázatos
               vállalatra is hajlandó...</p>
            <p>Ámbátor, én azt hiszem, s bizonyára a nyájas olvasó is megvan róla szentül győződve,
               hogy mihelyt az egész szénbánya - huszonöt százalékért - a Strausz bácsiék kezébe
               jut, mindjárt találnak azokban a szeszélyes, huncut hegyekben szenet! Mert hiába:
               mainapság még a hegyeknek is hamis a zuzájuk...</p>
            
         </div>
         <div type="chapter">
            <head>VII.</head>
            <p>Józsa Pál bement a vonatvezetővel az állomási irodába s ott beirta a forgalmi naplóba
               a vonat számát, mely éppen berobogott az állomásra. Aztán a mozdonyvezető, a fütő, a
               kalauzok, sőt még a fékezők neveit is, végül a vonat megterhelésének elegy számát. Ez
               az illető vonat arcképe. A forgalmi naplóban minden vonatot meg kell igy örökiteni.
               Egy pillanatra bekukkant a táviróhivatalba is, hogy a vonat inditása előtt nincs‑e
               valami mondanivalója? Nem üzent a szomszéd állomás semmit? Nem. Elég ritkaság. A
               vonat tehát akadálytalanul mehet. Józsa, a szolgálattevő forgalmi tiszt, erre beszólt
               a telefonba: Halló! Az 514‑es a második vágányról indul! A kijárati váltóőr
               visszatelefonált: Jöhet! Józsa most megadta a szokásos harangjelt: háromszor
               egymásután kettőt‑kettőt kondult a villamos harang. Ez a Budapest felől jövő vonatok
               jele: a Budapest felé haladók hármas harangütést adnak. Azzal kiment a vonathoz,
               amelynek gépe ezalatt ott lihegett az állomáson. A posta berakását éppen bevégezték;
               a kalauzok tuszkolták fölfelé a harmadik osztály utasait, akik megrohanták a
               szivárványos kutat, hogy a keserves utazás után, a zsufolt, átfülledt kocsiban, kissé
               felüditsék magukat. A forgalmi tiszt aláirta a menetlevelet, kivette az óráját s
               intett a trombitás vonatvezetőnek. A kis kürt megszólalt, a mozdonyvezető meghuzta a
               gőzsipot: a vastáltos nagyot fujt, hatalmas kerekei nekilendültek. Józsa Pál pedig
               visszaballagott az irodába, hogy a táviróhivatalban hirt adjon a következő
               állomásnak: az 514‑es hét óra tizenhét perckor el...</p>
            <p>Reggel hét órakor vette át a szolgálatot, miután az előző éjszakát is álmatlan
               izgalomban vergődte át. Előző nap, amikor hazaérkezett: feleségét nem találta otthon.
               A cselédleányzó azt mondta, hogy a tekintetes asszony délután besétált a városba.
               Erre Józsa is megindult a város felé, abban a föltevésben, hogy majd szemben
               találkozik a hazatérő asszonnyal. Azonban már egészen a városba ért a völgykatlanban
               huzódó fasoros uton, de Margitnak se hire, se hamva. Már az alkonyat is
               leereszkedett: sietett hát vissza az állomásra. Felesége már odahaza fogadta.</p>
            <p>- Hol voltál? Eszti azt mondta, a városba mentél.</p>
            <p>- Ugy volt, hogy odamegyek. De már későnek találtam az időt, hogy estére vissza is
               térjek. Hát csak egy sétát tettem a hegyek közt.</p>
            <p>Elpirult. S bübájosan szép volt, amikor hófehér bőrére égő biborpir ömlött. A férfi
               fájdalmas gyönyörüséggel nézte. Észrevette, hogy az asszony hazudik. De még nem
               tanult mestersége a hazugság. Nos - nem fog neki időt engedni arra, hogy
               beletanuljon...</p>
            <p>Másnap délben, amikor szolgálat közben fölszaladt a lakására, hogy ebédjét, -
               szokásos ideges gyorsaságával, - elköltse, Margit azzal lepte meg:</p>
            <p>- Ma délután aztán igazán be kell mennem a városba.</p>
            <p>Józsa megrezzent:</p>
            <p>- Minek?</p>
            <p>- Szegény, öreg Lidi néni beteg. Tudod, mennyire kinozza az asztmája. Oly nagy
               szüksége van egy kis ápolásra...</p>
            <p>És ismét meglátszott rajta, hogy nem mond igazat.</p>
            <p>Józsa Pál érezte, hogy minden csöpp vére elhagyja az arcát. Hiszen igaz, hogy Lidi
               néni, a vasuti pénztáros özvegye, akivel nemrégiben ismerkedtek meg, csakugyan beteg.
               De az is igaz, hogy felesége nem volt vele oly barátságban, hogy most egyszerre
               ápolójává szegődjék. Sőt ellenkezőleg: ki nem állhatta Lidi nénit, kiről nehéz volt
               megállapitani, csunyább‑e, vénebb‑e, avagy kellemetlenebb?</p>
            <p>Nem, nem - az asszony másutt akarja eltölteni a délutánját! A szeretőjénél - igen, a
               szeretőjénél!</p>
            <p>S akkor egyszerre eszébe jutott, hogy most megszerezheti a kivánt bizonyságot. Csak
               meg kell lesni az asszonyt: csakugyan odamegy‑e betegápolónak? Meg kell lesni? De
               hiszen neki ma szolgálata van. Tapodtat sem távozhat az állomásról. S nincs is,
               akinek hirtelen átadja hivatalát. Rabja a szárnyaskeréknek... Ej, meg fogja az
               asszonyt lesetni mással. Csak most bocsássa utján nyugodtan. Csak az Isten most adjon
               neki annyi erőt, hogy el ne árulja az izgatottságát, a gyanakodását...</p>
            <p>Egész belsejében reszketve, de külsőleg nyugalmat erőltetve magára, csak azt kérdezte
               feleségétől:</p>
            <p>- Mikor jössz haza?</p>
            <p>- Estére. De azért ne aggódj. A Lidi néni cselédje majd hazakisér.</p>
            <p>S mig beszélt: ő sem tudott az ura szemébe nézni. A férj begombolta aranygalléros
               kabátját, s készült, hogy lemenjen hivatalába. Kezet nyujtottak egymásnak. Ugy
               remegett mindkettőjüknek a keze! Mennyi sulyos mondanivaló tolult ajkaikra! De
               visszatartották a belsejükben forrongó, tomboló áradatot. Az asszony ugy érezte:
               nincs ereje, hogy szóval bevalljon mindent. Meg fogja neki irni. A férfi azt
               gondolta: még nincs itt a leszámolás pillanata! A szörnyü leszámolásé.</p>
            <p>- Isten veled! - mondta Margit és hálószobája felé tartott, hogy felöltözködjék. A
               férfi pedig szeretett volna utána ugrani, visszarántani őt a fényes fekete hajánál
               fogva: A szeretődhöz készülsz! A szeretőd számára akarod magadat szépiteni! De én nem
               engedlek a szeretődhöz! Én letaposlak a sarkom alá...</p>
            <p>Nyugalom, nyugalom! - fojtotta el indulatai lázadását emberfeletti erővel, mint ahogy
               az orkánnak parancsolt a tengeristen. Még nincs itt a leszámolás órája...</p>
            <p>S amint minap a vasuton: most is váratlan orvtámadást intézett a felesége ellen, mint
               ahogy a dzsungel belsejéből zsákmányára ugrik a fenevad:</p>
            <p>- Találkozol ma Dénes Dezsővel?</p>
            <p>Mintha villanyáram érte volna: minden tagjában ugy összerázkódott erre a kérdésre az
               asszony. Megfordult s kerekre nyilt szemmel, elpalástolhatlan rémülettel bámult az
               urára. Mit jelent ez a kérdés ?</p>
            <p>- Dénes Dezsővel? - dadogta zavarodottan. - Hogy találkozhatnám vele? Hiszen Dénes
               nincs is itt.</p>
            <p>- Hát hol van?</p>
            <p>- Tudtommal Budapesten...</p>
            <p>Józsa végigsimitotta a homlokát. Igaz, igaz, - most jut eszébe, hogy a képviselő
               nincs most a kerületében. Erről el is feledkezett lázas, kába izgatottságában. Nagy
               Isten! még az őrületbe kergeti ez a gyötrelem... Odalenn megszólalt a vonat érkezését
               jelző harang. Sietnie kell a szolgálatba. Óh, csak minden gyötrelmét elfeledtetné
               vele a munka!...</p>
            <p>S folytatta a szolgálatot, azt a nehéz, minden gondot, éberséget, lélekjelenlétet
               megkövetelő szolgálatot, amelyet a vasutas végez az állomáson, akit ugy hivnak, hogy
               forgalmi szolgálattevő. Aki olyan nagy ur a maga birodalmában, akár a maga hajóján a
               tengerjáró kapitány. Élet és halál ura: korlátlanul intézi a vonatok sorsát.
               Intézkedéseibe még az állomásfőnöknek sincs joga beleszólni. Övé a hatalom, -
               dicsőség nélkül; s övé azután minden felelősség is. A rábizott vagyonért és életért:
               százak meg százak életéért, amelyeket egy kis vigyázatlansága, egy kis feledékenysége
               rettenetes, halálos veszedelembe dönthet. Mint ahogy az állatszeliditő a ketrec
               vadállatai közt, amelyek készek összemarakodni, egymásra, szeliditőjükre rohanni, ha
               az egy percre elforditja róluk igéző szemét: ugy van gépei közt is a vasutas. Óh,
               azok a kiszámitott pontossággal müködő gépek tele vannak titkos rosszindulattal, -
               mintha csak gonosz, vérszomjas démonok laknának bennük, - akik fölhasználják uruk és
               parancsolójuk egy gyönge emberi pillanatát s készek vad, buta bölényfejükkel egymásra
               rontani, hekatombát gázolni maguk alá... Pedig hát milyen könnyen előfordulhat a
               vasutas életében is egy gyönge emberi pillanat! De nem! A vasutasnak olyannak kell
               lenni, mint a legszabályosabb pontossággal müködő gépnek. S mégsem lehet olyan, mint
               a gép: önállóan, ötletes találékonysággal, egész emberi lelkével kell végeznie a
               dolgát...</p>
            <p>Délután, mikor a nap már áldozóban volt s mikor a vonatok jövés‑menésében kis szünet
               állott be: megszólitott egy öreg málházót:</p>
            <p>- Maga most ráér, ugy‑e, Márton? Ugyan kérem, menjen be a városba, özvegy
               Sztankovicsnéhoz. Ott van a feleségem. Kérdezze meg tőle: hová tette a szekrényem
               kulcsát?</p>
            <p>A tagbaszakadt vasuti szolga készségesen bólintott és elindult. Józsa Pál utána
               kiáltott: Siessen, siessen! Ugy rémlett neki, nem birja bevárni az időt, mig az öreg
               vissza érkezik. Itt kell hagynia mindent, hadd futkározzanak össze‑vissza, hadd
               rontsanak egymásba a vonatok. Föl kell keresnie a feleségét - s hátha csakugyan ott
               találja a betegágy mellett, tisztán, szeliden, mint egy irgalmas nővért? Oh, milyen
               sirva, kacagva öleli akkor keblére, hogy kér tőle térden csuszva bocsánatot, - milyen
               kimondhatatlanul boldog ember lesz ő akkor!...</p>
            <p>De hol marad már a küldött? Hogy is jutott eszébe, hogy azt a csoszogó, vén csontot
               küldte?</p>
            <p>Az állomásra most zugva vágtatott be a Budapest felől jövő gyorsvonat. Csattogásától
               csakugy mennydörögtek a környékbeli hegyek. A vonat zsufolva volt messze, idegen
               országokba törekvő utasokkal, akik elözönlötték a peront, amig a szomjas gőzgép mohón
               vett magába vizet s a lakatosok végig kopogtatták a vonat kerekeit. Egy utas
               odajárult a vörös karszalagos tiszt elé:</p>
            <p>- Kérem, főnök ur. Megszakitom az utazásomat. Sziveskedjék a jegyemet
               érvényesiteni.</p>
            <p>Józsa bólintott s bevezette az utast irodájába. Közben kipillantott az ablakon: még
               sem jött a hiób‑posta.</p>
            <p>- Kérem, főnök ur, - sürgette az utas.</p>
            <p>A hivatalnok maga elé bámult iróasztalára. Mit is akarnak tőle? Ah, igen! Intézzük el
               csak hamarosan ezt a csekélységet. E pillanatban lépett a szobába Márton, s megállott
               a küszöbön. Józsa felugrott:</p>
            <p>- Nos?</p>
            <p>- Voltam Sztankovicsnénál, - jelentette a szolga. - De a tekintetes asszony nincs
               ott. Azt mondja az öreg, tekintetes asszony, hogy már két hónapja nem is látta!</p>
            <p>Józsa megkövülve maradt állva. Ugy érezte magát, mintha süket buvárharangban volna a
               tenger fenekén; körülötte és fölötte a zugó, hömpölygő vizek, félelmes titokzatos
               szörnyekkel... Pedig két hónapja hányszor mondta neki a felesége, hogy
               Sztankovicsnéhoz megy látogatóba! Árulás, gyalázatos árulás!... Az idegen pedig
               türelmetlenül állott egyik lábáról a másikra:</p>
            <p>- De kérem, főnök ur! Nekem nincs időm ilyen sokáig várni!</p>
            <p>- Mi az? Mit akar? - förmedt rá ingerülten a hivatalnok, ugy hogy az utas egészen
               elámulva nézett rá... De Józsa hirtelen föleszmélt. Aláirta s visszaadta a jegyet az
               idegennek.</p>
            <p>- Bocsánat! - mormogta fogai között.</p>
            <p>S azután mennie kellett, mennie, hogy ezt a vonatot is utjára bocsássa. Ki kellett
               tölteni a forgalmi naplót. Megkérdezni a táviróhivatalban: nincs‑e az inditandó
               vonatnak ellenvonata, amely szemben jő vele? Gondoskodni róla, hogy az utasok
               hajaszála meg ne görbüljön, amikor maga legjobban szerette volna odavetni magát a
               mozdony óriás kerekei alá, amelyek méltóságteljes lendülettel indultak
               forgásnak...</p>
            <p>Most tehát megszerezte a bizonyosságot. Miért nem örvend neki? Hiszen azelőtt mindig
               a bizonyosságért imádkozott... Oh, hazugság az, amit mondanak, hogy a legrosszabb
               bizonyosság jobb a kinos bizonytalanságnál...</p>
            <p>Egyszerre földerült. Szinte hangosan felujjongott. Eszébe jutott, hogy hiszen Dénes
               Dezső nincs is itt! Hát akkor miért gyötri magát ily ostoba, felesleges módon? Hogy
               akkor hol jár hát a felesége? Ki tudja? Hátha elfogadható magyarázatot tud adni?
               Annyi bizonyos, hogy Dénes Dezsővel nem találkozhatott. Édes Istenem, milyen
               megkönnyebbülés volt számára még a reménység is, hogy hátha ártatlan az az
               asszony.</p>
            <p>Beesteledett.</p>
            <p>A havasok fehér csucsán még ott égett az alkonypir, mint a jéghegyek ormán az aurora
               borealis. Az állomás villamos lámpái kigyulladtak. A pályaudvaron egy tehervonatot
               állitottak össze; a tolató vasutasok lámpái, mint a szentjánosbogarak, fénylettek a
               sötétben, hol fölemelkedve, amint indulást, hol körbe csavarva, amint megállást
               jeleztek a megszaggatott füttyöket hallató gépnek. A pályaudvaron tul csöndbe és
               sötétségbe veszett a völgykatlanban minden...</p>
            <p>Kilenc óra volt; a Budapest felé haladó személyvonatnak már tiz perce be kellett
               volna érkeznie. Józsa Pál már hirt kapott a táviró utján, hogy a mozdonynak valami
               baja esett, azért késik a vonat. Végre jelezték az érkezését. A villamos harang
               háromszor három csendülése elhangzott az esthomályban, amelynek levegője mindig
               fojtottabb, nyomottabb volt: készülő zivatar előérzete uszott a fülledt légben. A
               szolgálattevő tiszt szabadra állitotta a villamos bejárati jelzőt, mely a magasból
               ontotta fehér sugarait a vágányokra, jelezve, hogy a gép teljes biztonsággal
               bevonulhat. Maga pedig öt perccel az érkezés előtt szabályszerüen kiállott, hogy
               fogadja a vonatot, melynek piros tüzszemei már feltüntek a látóhatáron. A sebesült
               gép lihegve érkezett s a vén Bukó szállott le róla:</p>
            <p>- Mindig többször esik már bajunk, - mondta az öreg Józsának, aki szivesen szoritott
               kezet a szenvedélyes vén vasutassal, az pedig gyöngéd részvéttel nézett végig a
               gépjén, mintha valami kedves betegét simogatná a szemével. Lassanként egészen
               megrokkanunk, ugyebár, öreg? - mondta neki. - De azért te mégis tovább fogsz
               szolgálni, mint én...</p>
            <p>- Mennyi időbe kerül, mig a hibát kijavitják? - kérdezte a forgalmi tiszt.</p>
            <p>- Tiz perc mulva mehetünk! - hangzott a felelet s a mozdonyvezető hozzáfogott a
               munkához az előhivott géplakatossal. Józsának pedig az öreg egyszerre eleven emlékébe
               idézte a sztrájk óriás küzdelmét, amikor az utazás fanatikusa oly gyötrelmeket állott
               ki, hogy nem szállhatott a gépjére. Oh, az a szörnyü küzdelem! Akkor kezdődött az ő
               tragédiája is; akkor történt feleségének az a végzetes látogatása Dénes Dezsőnél...
               Ez a gondolat ujra lázas reszketésbe ejtette minden idegszálát... Azonban sietnie
               kellett a táviróhivatalba, hogy a közeli állomást értesitse, hogy az 524. számu
               vegyes vonat keresztezése ott fog megtörténni. Ezt az értesitést sürgősen el kell
               küldenie, nehogy a tehervonatot elinditsák; mert arra már nincs idő, hogy az ide
               behaladjon addig, amig az itt rostokoló 513. számu személyvonat sebesült gépjének
               kijavitásával bajlódnak...</p>
            <p>Leült a táviróhivatal asztalkája mellé, amelynek ablakán végig láthatott az egész
               peronon. A távirógép halk csilingelése töltötte be a helyiséget, a tiszt keze fürgén
               mozgott a kopogtatón. A szomszéd állomás tisztje éppen el volt foglalva: nagysokára
               birta megkapni az összeköttetést. A vonat odakünn már teljesen elkészült az utra; az
               öreg Bukó fölszállott a gépre, amely türelmetlenül fujt, mintha alig várná, hogy
               belefurja mogorva fejét a sötét messzeségbe és helyrehozhassa a szenvedett
               késedelmet. A forgalmi tiszt kopogtatta a betüket: Az 513‑as keresztezi az
               524‑est.</p>
            <p>Ebben a pillanatban vágtató kocsi robogása hallatszott az állomás épülete előtt. S
               Józsa Pál észrevette, hogy egy siető alak kapaszkodik föl a vonat egy elsőosztályu
               kocsijába...</p>
            <p>Dénes Dezső!</p>
            <p>A vasutas szeme előtt összefutott az egész világ. Tehát ő mégis itt van! Tehát
               hitványul hazudott neki az asszony, amikor azt mondta, hogy kedvese Budapesten van.
               Mert hiszen a kedvese. Most már kétségtelen, hogy a kedvese. Együtt töltötték az
               egész délutánt, a bünös, átkozott gyönyörüség fertőjében. Kárhozat, kárhozat!</p>
            <p>A szomszéd állomás szóról‑szóra visszaadta neki a keresztezést jelző fontos
               táviratot, amint ezt a szabályzat szigoruan előirja. A betük csak ugy táncoltak
               előtte a keskeny szalagon; nem tudta, mit olvas, nem tudta, mit csinál. Azt hitte,
               ott roskad le a táviróasztal mellett, ugy szédült, ugy megfájdult egyszerre a
               feje.</p>
            <p>- Mehetünk? - jelent meg a küszöbön a vonatvezető.</p>
            <p>- Mehetnek! - mormogta zavarodottan, alig hallhatóan a hivatalnok.</p>
            <p>S a vonat elindult. Vitte magával győztes ellenfelét, aki most bizonyára kényelmesen
               hever le a lágyan ringó‑zsongó kupé bársonyára...</p>
            <p>Mit tehetett? Oda kellett volna rohannia hozzá, hogy leráncigálja a vonatról, hogy
               számadásra vonja azonnal, elfeledkezve mindenről, nem hallgatva másra, csak a
               szerelemféltő vadállat tomboló, kitörő, fékevesztett indulatára?</p>
            <p>A távirógép nyugtalankodott. A szomszéd állomásnak mondanivalója volt. Józsa
               odalépett s betüzni kezdte a lekunkorodó szalagot:</p>
            <p>- Az 524‑es 9 óra 12 perckor el...</p>
            <p>- Mi ez? - rezzent össze elsápadva a vasutas. Szentséges Isten, mi ez? Miért
               inditották el az ellenvonatot? Hiszen ő megmondta, hogy ott lesz a keresztezés, a
               találkozás, nem pedig itt, az ő állomásán! A távirógép kopogtatója ugy hangzott ujjai
               alatt, mint vad rémülettől hajtott szivének dobogása. Miért inditották el a vonatot?
               - kérdezte az állomást. - Mert ön ugy jelezte a keresztezést! - érkezett vissza a
               papirszalagon a felelet. A szerencsétlen ember szédülő fejéhez kapott. Eltévesztette
               volna az állomást? Ugy kell lenni - eltévesztette! S most a két vonat teljes erővel
               rohan egymással szembe! S közben nincs őrház sem, hogy hirt lehessen nekik adni:
               szüntessék meg az őrült rohanást a halálba! S a kanyargós hegyi pályán nem fogják
               egymást észrevenni! Talán már e pillanatban eget‑földet rázó csattanással csapja
               össze koponyáját a két vasbika. Nem hallja‑e a rémséges halálorditást, a
               megcsonkitott, vérükben fetrengő áldozatok jajveszékelését? Irgalom Istene, ne hagyj
               el! Ime: a vizió, amely őt betegségében mindig üldözte, most egyszerre irtózatos
               valósággá válik... Józsa Pál égnek meredő hajjal rohant ki az irodából. Az ajtóban
               összeütközött a teher vonat vezetőjével, amely éppen az állomáson vesztegelt. Az
               altiszt, amikor a magából kikelt arcot meglátta, azt hitte: tébolyodottal van
               dolga:</p>
            <p>- Ember! - lihegte Józsa fuldokolva. - Rettenetes szerencsétlenség történhetik, -
               talán már meg is történt. Eltévesztettem a találkozás helyét a táviratban - a két
               vonat egyenesen egymásnak rohan! Ember, mit tegyünk!</p>
            <p>A vonatvezető rémülettől megfagyó szivvel hallgatott rá. Eleinte s még most is azt
               hitte, hogy egy őrült beszéli neki lázas látomását. Szeme elé tárult a két vonat
               katasztrófája: a mit sem sejtő utasok, szerencsétlen kartársai, akik vesztükbe
               rohannak. Mert hiszen a vasuti szerencsétlenség alkalmával elsősorban rendesen a
               szegény vasutas az áldozat... S embernyi ember létére, egyszerre sirva fakadva
               tördelte a két kezét...</p>
            <p>Tekintete hirtelen a tehervonat indulásra kész mozdonyára esett:</p>
            <p>- Kapjunk föl a mozdonyra! - kiáltotta, - Vágtassunk a vonat után. Hátha még nem
               késő?...</p>
            <p>Józsa Pál lelkendezve kapott ezen a mentőszalmaszálon. Egy‑kettő, lekapcsolták a
               teherkocsikról a mozdonyt, csak egy kocsit hagytak rajta. Az állomáson akkor már
               minden lélek tudta, milyen szerencsétlenség fenyeget, hogy a halál rémes árnyai
               lebegnek körülöttük a fekete, fülledt éjben.</p>
            <p>Többen felkapaszkodtak a kocsira s a gépre, amely teljes gőzzel száguldott a pályán
               előre, folyton ijesztő vészjeleket hallatva. Előre, előre! Micsoda futás volt ez!
               Futás százak életéért, testi épségéért, hátha megmenthetik azokat a borzalmas
               pusztulástól? Valóságos versenyfutás a halállal: melyik ér oda hamarább?
               Kiragadhatják‑e karjai közül kiszemelt áldozatait? Előre, előre! A segitségül siető
               mozdonyon mindenki imádkozott: Jaj, Istenem, csak utolérhessük őket! Jaj, Istenem,
               csak késő ne legyen minden...</p>
            <p>A gépész messze kihajolt, ugy leste: nem veszi‑e már észre az előttük száguldó
               vonatot? Arra is vigyázniok kellett, nehogy belerohanjanak s akkor segitség helyett
               még ők okozzanak katasztrófát. Egyszerre, egy kanyarodó után, hirtelen ellengőzt
               adott, A mozdony füttye éles, szivdermesztő sivitással verte föl az éjbe borult
               hegyvilágot.</p>
            <p>Késő volt, a halál rémei gyorsabban szárnyaltak, mint ők. A gyilkos pusztulás
               démonoknak való látványossága volt az, ami a hegyoldalba rakott, magas töltés mentén
               elébük tárult...</p>
            
         </div>
         <div type="chapter">
            <head>VIII.</head>
            <p>A szerencsétlenség csak pár pillanattal azelőtt történhetett, hogy odaérkeztek. Még
               egészen friss volt a rombolás müve, ahogy a Végzet sötét hatalmainak kezéből
               kikerült.</p>
            <p>A rettenetes összecsapáskor a személyvonat mozdonya hördülve felágaskodott, s azután
               irtózatos salto mortaléval oldal zuhant a töltésről. Összezuzott testéből sisteregve
               áradt a forró, tüzes gőz, mintha valami óriás, apocaliptikus szörnyeteg, halálra
               vetemülve, elkeseredett dühvel lehelné ki izzó páráját. Gyomrából kifordult a
               zsarátnok, amivel a szörnyet etették s ott vöröslött az összetört romok között. A
               lezuhant mozdony egy pár kocsit is magával rántott, azok hanyatt‑homlok bukfenceztek
               alá, zuhantak egymás hegyére‑hátára, mint az ostromlott bástyafokról az árokba
               hömpölygő nyomorult holttestek. A többi kocsinak az volt a szerencséje, hogy az
               összekötő lánc elszakadt, azok ott maradtak a töltésen, nagyrészt felborulva,
               összetöredezve, csak egy pár utolsó kocsi maradt közülök épen. A másik vonat
               mozdonya, amelyet a szemközt rohanó kolosszus ugy maga alá gyürt, mint valami gigászi
               birkózó az ellenfelét: belefuródott a földbe, melyet ölnyire felhányt maga körül és
               mögötte emeletnyi magasságban, halommá, heggyé torlódtak a kocsik, annál a viharos
               erőnél fogva, amellyel őket a száguldó gép maga után rántotta. Rettenetes volt ez a
               romhalmaz! Akárcsak Timur Lenk koponyahalma: ez is diadaloszlopa volt a pusztulásnak,
               a halálnak! Hiszen nem lehetett tudni: hány véres koponya van itt is a romok alatt?
               Az irtózatos összeroppanáskor a roncsok szerteszét röppentek, mint a szétpattanó
               gránát darabjai: még a táviróhuzalokon is lógtak egyes faszilánkok; másutt pedig a
               távirópóznák is kidőltek, kettétörtek, mintha villámcsapás sujtotta volna őket. Az
               acélsineket ugy összegörbitette a rombolás démonának irtózatos ereje, mint ahogy egy
               gyermek ujja a vékony virágfüző drótot; s az elgörbült vasdarabok, a csonka póznák
               ugy meredtek a légbe, mint valami torzon kificamodott kar, amelyre borzalom
               nézni.</p>
            <p>S a rémület, amely a katasztrófa vérfagyasztó pillanatában az embereket elfogta; most
               ocsudott föl kábulatából. Akik épen maradtak vagy csak kisebb sérülést szenvedtek:
               hangos jajveszékelés közepette ugráltak ki a felbillent kocsikból; a vonatok
               személyzete fejvesztve futkározott, csak a töltésen maradt mozdony vezetője őrizte
               meg lélekjelenlétét és torkaszakadtából orditva igyekezett mindenkit eltávolitani a
               félelmesen zuborgó gép mellől: Vissza, vissza! Kazánrobbanás történhetik! S maga
               halálmegvető bátorsággal ugrott oda s elforditva egy csavart: engedett utat a
               kazánban forrongó pokolnak... Asszonyok kezeiket tördelve, hajukat tépve, sikoltoztak
               gyermekeik után; akik megtalálták övéiket, siró, nevető görcsök közt borultak reájuk.
               Egy asszony egy véres tömeget szorongatott keblére: összezuzott kis gyermekét s
               tébolyodottan sikoltozott az égre. S mindenfelé tépett ruháju, véres fejü alakok
               gomolyogtak, mint valami éjszakai csata összelövöldözött sebesültjei, akadt olyan is,
               akinek semmi baja nem esett, de a rémülettől félőrülten, mintegy furiáktól üzve,
               vágott neki az éjszakának és futott, futott...</p>
            <p>Egy öreg ember ott térdelt a düledékek mellett s megmenekülése fölötti örömében
               zokogva, hajlongva hányta magára a keresztet: Édes istenem, édes istenem!...</p>
            <p>S a romok alól keserves nyögés, kétségbeesett segélykiáltozás, velőtrázó halálorditás
               hallatszott. A fájdalom, a halálfélelem, a borzalom tomboló pokla kiáltott,
               üvöltött, örjöngött, a csillagok felé!...</p>
            <p>A segitségül sietett gép utasai leugráltak, hogy ha már későn érkeztek is:
               megmentsék, ami megmenthető. Az éjszakában csak a hold és csillagok világitottak,
               amelyek éppen most bujtak ki a szétoszló fellegek mögül. Fáklyákra lett volna
               szükségük, de persze azt nem, hoztak magukkal, - hiszen ők a katasztrófát megelőzni
               rohantak, amennyire a gőzerőtől tellett. Józsa Pál, akinek a veszedelem ujra
               visszaadta teljes eszméletét és erejét - mint ahogy az ideges emberek a nagy
               pillanatokban erejük teljes fellobbanásával tudnak cselekedni: intézkedett, hogy a
               gép azonnal visszarohanjon az állomásra: verjék föl a szomszéd állomásokat a szörnyü
               hirrel! Táviratozzanak mindenfelé segély vonatért, orvosokért!... Maga pedig
               társaival rávetette magát a romokra.</p>
            <p>A hold és a csillagok szelid fénye mellett, amelyek édes idillekhez szoktak
               világitani: egyenkint huzogatták ki a sebesülteket: jajgató emberroncsokat a romok
               közül. A halál szörnyü játékot üzött szeszélyes kedvében: egy kocsiban egy ember
               kezét-lábát törte, mig szomszédjának hajaszála se görbült meg. Egy utas a katasztrófa
               pillanatában a kupéja ajtajában állhatott: feje a két összecsapódó ajtószárny közé
               jutott, amelyek a szerencsétlent a szó szoros értelmében lefejezték. Ugyanabban a
               kocsiban egy anya utazott pólyás gyermekével: a gyermekek őrangyala megóvta őket:
               még egy kis horzsolódástól is. Oh, de azért tömérdek volt az összetört tagokkal,
               vérében fetrengő nehéz sebesült, akiken nem tudtak egyelőre segiteni: odafektették
               őket a töltés oldalába, a gyepre, amelyet vérük csakhamar pirosra festett és várták,
               lelkendezve várták: ha jön‑e a távolból segitség? Örökkévalóságnak tetszett, a kinok
               örökkévalóságának, amig várni kellett rá, s óh, milyen repesve fogadták, amikor végre
               megérkezett!</p>
            <p>A távolból hosszu éles fütty hasitotta a levegőt: a közeledő segélyvonat jeladása.
               Jön a megváltás: sebesültek, haldoklók számára az enyhülés, a remény, talán az uj
               élet... Egyszerre lobogó fáklyafény világitotta meg a kopasz, meredek hegyoldalt:
               mintha a hajnalt jelentené azok számára, akik még a kocsik romjai közt jajgatnak: a
               szabadulás hajnalát. S a temető világosságát azoknak, akik számára koporsóvá
               változott a vasuti kocsi, amelyben ki tudja: az élet milyen nagy céljai, uj örömei,
               fényes ideáljai felé törtek...</p>
            <p>A töltés aljában, a lezuhant mozdony mellett megtalálták az öreg Bukót. Teste a
               vastömeg alá szorult, félkeze a mozdony kéményére hajlott: mintha halottaiban is
               magához ölelné a gépet, amelyet egész életében ugy szeretett. Tehát még sem teljesült
               az öreg jövendölése: a gép nem szolgált tovább, mint az ő vén csontjai. Együtt
               száguldták be a végtelen acélsinek utját, napfényben, esőben, hófergetegben; s most
               együtt hullottak a végpusztulásba, a sirba, mint két elválhatatlan jó barát, mint
               valami öreg házaspár, akik együtt őszültek meg s nem tudják tulélni egymást...</p>
            <p>Józsa elfacsarodott szivvel állott meg a kiszenvedett hideg teteme fölött, aki
               hivatásának ilyen hős mártirja lőn. S - mennyire irigyelte ezt az embert! Aki már tul
               van mindenen. Elsimult vonásain, amelyekre enyhe fényt árasztott a hold: meg sem
               látszott, milyen irtózatos végperceket szánt neki a végzet... Ellenben ő! Mi vár
               még reá, aki mindezt a pusztulást és vérontást okozta!...</p>
            <p>De hát csak az ő büne ez a borzasztó katasztrófa? Nem részes ebben senki más? Az
               emberek bizonyára csak őt fogják érte felelősségre vonni: de nem csak őt szoritja
               ezért számadásra a mindenható, mindenható Isten!...</p>
            <p>Körültekintett. Mellette éppen egy I. osztályu kocsi roncsait akarták átkutatni:
               hátha valaki bennszorult, akinek számára még nem késő a segitség?</p>
            <p>- Vigyázat! - kiáltott föl az egyik vasuti munkás. - Itt egy ember van!</p>
            <p>- Egy halott, - mormogta az odasiető orvos.</p>
            <p>Lassan előhuzták a tetemét az összelapitott kocsi gyilkos barlangjából A fáklyák
               lángja szörnyüséges emberroncsra esett. Feje csaknem alaktalan tömeggé volt zuzva. De
               azért Józsa Pál ráismert és meghült benne a vér...</p>
            <p>Ez volt Dénes Dezső!...</p>
            <p>A mai élet hőseinek tipusa. Akiknek számára az egész élet - gyorsvonat, amely egyre
               száguld velük előre, előre, viharosan, lázasan, feltarthatatlanul. A szelid örömök
               békességes, megelégedett, bogárhátu falvai, virágos tanyái eltünnek mellettük - ők
               nagy és merész álmaik mesevárosaiba törnek.</p>
            <p>Az ideges élnivágyás Ahasvérusai ők. A nagyratörés Ikarusai. A dusgazdag kincsek, az
               örök dicsőség földjének Kolombusai. Akik sokszor hamarább, pályájuk derekán vagy
               küszöbén eljutnak az életnek arra a tragikus utolsó állomására, ahonnan tovább nem
               indul semmiféle vonat...</p>
            <p>Az orvos intézkedett, hogy tegyék a holttestet a segély vonatra, amely a
               szerencsétlenség három halottjával és sok‑sok sebesültjével éppen indulófélben volt,
               hogy őket a kórházba szállitsák. Józsa Pál fölszállott a gépre, hogy visszatérjen
               állomáshelyére. Még egy pillantást vetett a szörnyü csatatérre, amelyet békesség
               idején teremtett ime a Halál. A véres romhalmazt már a hajnal derengő sugarai
               világitották meg. Az egyik összezuzódott kocsi roncsán ott ült az a fiatal
               munkásasszony, aki kis gyermekével csodamódon menekült meg a rémséges pusztulásból.
               A csecsemő nyugtalankodni kezdett. Az anya kigombolta mellén a ruháját és sápadtan de
               mégis mosolyogva megszoptatta a kicsit...</p>
            
         </div>
         <div type="chapter">
            <head>IX.</head>
            <p>Józsáné és Dénes, legutóbbi találkozásukon mindenben megállapodtak: hogyan viszi
               magával a férfi az asszonyt oda, ahonnan aztán hirt sem hallanak felőlük. Mikor aztán
               a férj ebéd után visszasietett szolgálatába, az asszony hevesen föl s alá kezdett
               járkálni a szobában. Majd az iróasztalhoz ült s levélirásba fogott. Férjének akarta
               megirni, amit szóval nem volt képes neki elmondani. Többször letette a tollat s a két
               kezébe szoritotta halántékát. S azután felugrott s ujra neki fogott a
               járkálásnak.</p>
            <p>Mit is irjon? Hogy magyarázza meg, hogy mentse ki cselekedetét? Egy magyarázata, egy
               mentsége van csak elhatározásának: hogy annyira szereti azt az embert, hogy nem tud
               nélküle élni. Annyira erőt vett rajta ez a szenvedély, hogy mintegy ellenállhatatlan
               hipnózis kényszere alatt cselekszik. De hát, édes Istenem! ezzel ugyan nem csepegtet
               gyógyitó irt a férje sebére! Örökké vérezni fog ez a seb - amit ő üt a szivén. És
               mégis megsebzi. Mégis megirta neki az igazságot: nem tudok élni anélkül az ember
               nélkül. S nem tudok élni a hazugságban veled...</p>
            <p>A levél végre is elkészült. Elrejtette azt kebelébe: később dobja be a
               postaszekrénybe, hogy az ura másnap kapja kézhez. Azzal ruhaszekrényéhez lépett s egy
               kicsi kézitáskájába gyömöszölte a legszükségesebb holmiját. S egyszerre, hirtelen
               bedobta a bőröndöt s rácsukta a szekrényt... Kimerülten ült karszékébe, az ablak
               mellé s gépiesen nyult az ujság után, amely ott feküdt a kis asztalkán s amely aznap
               még nem volt kezében.</p>
            <p>A helyi lapocskában hosszu, feltünésre számitó cikk volt egy fiatal országgyülési
               képviselőről, a politikai élet egyik nevezetességéről, aki nagy veszedelembe jutott.
               Legközelebb csődöt kérnek ellene: ott kell hagynia eddigi zajos szereplésének
               szinhelyét, a parlamentet. A cikk nevet nem emlitett, de hát azért hogyne tudta volna
               Margit, kiről van szó? Tudta, ki iratta a cikket: ez is a legyőzött ellenfél bosszuja
               volt. Elkeseredetten dobta el magától az ujságot s fölállott. Tehát Dénesre már
               lecsap a veszedelem, s ő még habozik? A fali óra ütött - sietnie kellett, hogy el ne
               késse a találkát. Fölszakitotta a szekrény ajtaját s ujra elővette a kézitáskát.
               Porköpönyege, amit magára kapott, elrejtette azt egészen, ugy, hogy a cseléd akit
               beszólitott, mit sem vett észre:</p>
            <p>- Kisérjen el, Erzsi. Bemegyek a városba. </p>
            <p>Körül sem nézett bucsuzóul a kis lakásban, csak ment. Most már ment volna, ha erővel
               kell is kitépnie magát a férje karjaiból. Röstellette, hogy eddig is tétovázott. S
               még szemrehányást tett magának: ez hát az ő végtelen szerelme, amiről annyit
               esküdözött? Amivel kárpótolni akarja azt a férfit mindenért?</p>
            <p>Mikor a város széléhez ért: visszaküldte cselédjét: végezze csak a dolgát odahaza.
               Akkor elővette a levelet s bedobta az utcasarkon a postaládikába. Szinte
               megkönyebbülten sietett el onnan, hiszen a kocka már el volt vetve. Sietett a találka
               helyére a Buzás néni cukrosboltjába, ahol már Dénes Dezső bizonyára vár reá...</p>
            <p>Benyitott. Nagy meglepetésére azonban szerelmesét sehol sem látta a kis
               márványasztalok mellett. Buzásné, a kisváros népszerü Buzás nénije sietett hozzá, az
               ő ismert mézes mosolyával, amely édesebb volt, mint a boltjának minden cukrossága
               összesen - s ami most ugy bántotta az asszonyt!...</p>
            <p>- Parancsol egy kis jó habos kávét, lelkem, tekintetes asszony?</p>
            <p>Alig tudott lenyelni egy‑egy kanálnyi kávét. Tükön ült. Mindig az ajtón volt a szeme.
               Elővette az ujságot, - megint arra az undoritó cikkre tévedt a szeme. Hátha éppen
               emiatt keveredett Dénes olyan bajba, hogy el sem jöhet érte? De nem! Az lehetetlen!
               Akkor meg nem hagyná itt ebben a rémes bizonytalanságban!</p>
            <p>- Kezét csókolom, nagyságos asszony, - köszöntötte egy szörnyen nyájas, barátságos
               hang. - Kezét csókolom, nagysága!</p>
            <p>Strausz bácsi volt, aki szemmel láthatóan ragyogóan jó kedvvel telepedett
               asztalkájához.</p>
            <p>- Az ujságot tetszik olvasni? Azt a csuf cikket? No, hiszen majd ad annak a
               firkásznak a képviselő ur! Szijat hasit a hátából és pont.</p>
            <p>Az asszony nem állhatta meg, hogy meg ne kérdezze:</p>
            <p>- Hát csakugyan olyan nagy bajban van a képviselő ?</p>
            <p>- Nagy bajban? Nincs már neki semmi baja a világon. Talán bajban volt, - de most már?
               Fütyül az egész világra. A dusgazdag Tetétleni veje! Kiveri mindenkinek a szemét
               pénzzel!</p>
            <p>Strausz bácsi nem vette észre, hogy az asszony hogy elfehéredett s zavartalanul
               lelkesedett tovább:</p>
            <p>- Igaz! Talán még nem is tetszik tudni a nagy ujságot? A képviselő ur feleségül veszi
               Tetétleni Edmée kisasszonyt. Ma este utazik az eljegyzésre, a Tetétleni ur
               birtokára... De mi lelte, nagyságos asszony?</p>
            <p>Most már a kis bölcs Salamon is észrevette, hogy ostobaságot cselekedett. Ugyancsak
               rossz helyen járt el a szája... Persze, persze: a szép vasutasné! No, de mindegy:
               előbb‑utóbb ugyis meg kell tudni. Hanem azért sietett onnan kereket oldani.</p>
            <p>- Kezét csókolom, nagysága. Dolgom van. Megyek a képviselő urhoz: sok megbeszélni
               valónk van még az elutazása előtt. Tisztelem a kedves férjét. Kezét csókolom,
               nagysága!</p>
            <p>Margit szédülve bámult utána.</p>
            <p>Ez bizonyosan tréfa. De hát mért tréfálna vele az öreg? Vagy valami érthetetlen
               pletyka. De hiszen Strausz bácsi igen jól be van avatva Dénes Dezső dolgaiba. Akkor
               hát mi ez? Mi ez? Még a gondolatra is meghült ereiben a vér, hogy a kis öreg talán
               igazat beszélt.</p>
            <p>Ah, nem lehet az igaz. Nyomban itt terem Dezső s akkor együtt nevetik ki az egész
               bolondságot.</p>
            <p>De miért is nem jön már Dezső? Az idő halad - pedig milyen lassan megy! - s ő még
               egyre késik.</p>
            <p>Nem volt maradása a cukrosboltban, amelyből eltávozott, az a pár vendég is, aki ott
               unatkozott. Fölkelt, fizetni akart, hogy kimegy az utcára, a szabad levegőre: hiszen
               most már okvetlen szembe kell találkoznia a várva‑várttal! Csak kilép a küszöbön és
               szemben találja magát vele. Nem állja meg, hogy a nyakába ne boruljon az után a
               szörnyü aggodalom után...</p>
            <p>Egy szolgalegény nyitott be az ajtón. Levelet hozott. Valaki után kérdezősködött.
               Józsáné kitalálta, hogy a levél csak az ő számára jöhet. Buzás néni valóban oda is
               utasitotta a kérdezősködőt a kis sarokasztalhoz, ahonnan az asszony éppen távozóban
               volt.</p>
            <p>A legény átadta a levelet:</p>
            <p>- A nagyságos képviselő ur küldi.</p>
            <p>Margit megtántorodott. A márványasztalka szélébe kapaszkodott, hogy el ne essék.
               Buzás néni ijedten futott oda hozzá:</p>
            <p>- Rosszul van, édes lelkem?</p>
            <p>- Egy kicsit elszédültem, - mormogta Margit s odahanyatlott a boltosné kövér
               vállára.</p>
            <p>A jámbor asszonyság bevezette őt a tiszta szobájába, ágyba akarta fektetni, orvosért
               akart szalajtani, de Józsáné megnyugtatta:</p>
            <p>- Semmi, semmi. Egy kis szédülés az egész. Mindjárt elmulik. Ne aggódjék, kedves
               Buzás néni. És ne zavartassa magát a dolgában.</p>
            <p>Buzás néninek csakugyan menni kellett a boltjába, ahová most uj vendégek érkeztek:
               csilingelt az ajtó felett a csengő. - De legalább a diványra heverjen le, édes
               lelkem, aranyom!... Margit persze a diványra se feküdt le. Odatette maga elé a
               levelet s nem volt ereje azt felbontani...</p>
            <p>Eh! De hiszen végre is tul kell ezen esni, még ha belehal is. És talán jobb is, ha
               belehal...</p>
            <p>Elolvasta a levelet.</p>
            <p>Az volt benne, amit sejtett. A szakitás. Dénes megirta, hogy meggondolta a dolgot. S
               éppen az ő érdekében: az asszony érdekében, akit szeret s éppen azért, mert szereti:
               elhatározta, hogy lemond róla. Neki fáj, nagyon fáj ez a lemondás, de el kell a
               fájdalmat viselnie, nem tudja a lelkére venni a gondolatot, hogy bálványképét, aki
               fénnyel, pompával körülvéve szeretne látni: magával vigye a nélkülözésekbe és
               nyomoruságba... Térjen vissza szépen férjéhez, aki őt szereti s őt pedig feledje
               el... Ha pedig nem akarna visszatérni elhagyott otthonába s esetleg támogatásra volna
               szüksége: forduljon bizalommal hozzá. Módjában fog állani kivánságát
               teljesiteni...</p>
            <p>Margit arca lángba borult, mikor e sorokat elolvasta.</p>
            <p>És csodálkozott önmagán, hogy ilyen nyugodtan végig tudta olvasni azt a rettenetes
               levelet. Hogy el nem ájul, hogy nem tör ki hangos zokogásba, hogy nem őrjöng
               fájdalmában és szégyenében. Nehéz kábulat szállott agyára, mintha tompa ütés érte
               volna. Ott állott az ablakban s nézett, nézett a vérben leáldozó napra, az elsötétülő
               kisvárosi utcára. Az utca tulsó során egy fiatal ember sétál vadgesztenyefák alatt.
               Végre kinyilik egy ablak s egy nőalak hajlik ki rajta. Beszélgetnek. Valami fiatal
               leány az; vagy fiatal asszony? Fiatal asszony, aki a csábitójával beszélget, - mint
               ő.</p>
            <p>Egyszerre elkacagta magát, - s megijedt a saját kacagásától. Olyan különös,
               megdöbbentő volt annak a hangja, mint az eszelősöké.</p>
            <p>- Jó estét, lelkem aranyom! - nyitott be a szobába Buzás néni, lámpával a kezében,
               amelyet elhelyezett a kalotaszegi teritővel letakart asztalra. - Jobban van már? No,
               hála Istennek!</p>
            <p>- Hála Istennek, jobban vagyok, - felelt az asszony s alig állta meg, hogy ujra el ne
               kacagja magát.</p>
            <p>Bucsut vett a derék asszonyságtól, aki erővel haza akarta kisértetni a cselédjével.
               De Margit visszautasitotta. Hogyne? Hiszen hová is kisérné őt az a cseléd? Hová is
               megy ő voltaképpen?</p>
            <p>Eszébe jutottak a levél szavai: térj vissza a férjedhez, aki ugy szeret. Ó igen, -
               hogy szereti őt az az ember! S ő ezért a szeretetért, ezért az imádatért fizetett ily
               utálatosan. Nem - a férjéhez nem térhet vissza többé. Nem tartaná magát méltónak
               többé a tiszta hitvesi ölelésre. Még ha a férje nem is tudna meg semmit. Még ha
               ügyesen elfogná is előle a nevére érkező levelet - még akkor sem volna ott maradása:
               nem tudna a szemébe nézni, ezzel a marcangoló, gyilkos önváddal a szivében... Hiszen
               ő mégsem olyan elvetemedett, mint az az ember, aki levelében is oly gyalázatosan
               hazudik. Igen, hazudik!</p>
            <p>Miért hazudik? Hogy meri neki azt hazudni, hogy miatta mond le róla, amikor még meg
               sem száradt a levelén a tinta: s már készült az eljegyzésére? Azt irja levelében:
               ideálját félti a nyomoruságtól. Holott ő maga rettent vissza tőle - ezért választotta
               azt a másikat, akinek jó módja minden hivságos fényt megád neki. Őt pedig kilökte az
               utcára, mint a legénykori kalandok emlékeit, mint az elhervadt virágot, az elszáradt
               giz‑gazt kidobják a gavallérok az esküvőjük előtt. Mint ahogy kilökik az utolsó
               utcaleányt, amikor következik a tisztességes, oltár előtt megpecsételt
               szerelem...</p>
            <p>Óh be szeretne most találkozni vele! Hogy a szemébe vághassa: mért hazudsz nekem? Azt
               hitted, nem megtudtam már is, hogy az eljegyzésedre mégy? Féltél, hogy az utolsó
               pillanatban megakadályozlak? Nyakadba vetem magamat, amikor fölszállasz a vonatra? Óh
               nem! Szerencsés utat kivánok neked!... Ugy van! Ezt fogja tenni. Kimegy a vasuthoz:
               az öreg ur azt mondta: most utazik el a képviselő ur. Meglesi, hogyan száll a
               vonatra; s kacagva kiván neki szerencsés utat...</p>
            <p>Körültekintett.</p>
            <p>Ott volt az állomás előtt. Léptei gépiesen hozták őt ide. Mint ahogy a vak ló is
               elballag az uton, amelyet már jól ismer.</p>
            <p>Késő este volt már. Sötétben nem látta az óráját: mennyi idő lehet. Gondolomra vélte,
               nemsokára indul a gyorsvonat Budapest felé. Vagy tán már el is indult? Vagy Dénes
               Dezső nem is ezzel utazik? Már délután sietett megszökni előle?... De hát mit is akar
               ő Dénes Dezsővel? Mit fut olyan szekér után, amely föl nem veszi? Hiszen vallja be az
               igazat: szive fenekén az a remény biztatta, hogy ha kedvese meglátja, ha hangját
               hallja: föllobban szivében a multak varázsa s visszatér hozzá... De ha nem teszi? Azt
               akarja, hogy ha már eldobták egyszer, most sokkal jobb, ha meg is tapossák? Ha
               odamegy a vágányok közé s a legelső elrobogó mozdony elé veti magát, mint Karenin
               Anna...</p>
            <p>S megindult az állomás felé. A peronról zürzavaros lárma hallatszott. Össze‑vissza
               futkároztak az emberek. Az öreg Márton, a málházó jajgatva rohant vele szembe.</p>
            <p>- Mi történt? - fogta el őt az asszony.</p>
            <p>- Még nem tudja? Jaj, hogy kerestük a tekintetes asszonyt! Hol volt? - kiabált
               össze‑vissza az öreg. - Nagy szerencsétlenség történt. A személyvonat összeütközött a
               tehervonattal. És a fiam is a vonaton van!</p>
            <p>Józsáné felsikoltott s karon ragadta a sápitozó vén embert:</p>
            <p>- S kik utaztak el a vonattal? Mondja: kik utaztak el?</p>
            <p>- Nem tudom, - dadogta az öreg. - Csak azt tudom, hogy a fiam is a vonattal ment. Ő a
               személyvonat fütője. A fiam, a fiam! Óh Istenem, Istenem, Istenem!</p>
            <p>S futott a városba ő is fáklyákért, orvosért, mert már a mozdony visszaérkezett az
               állomásra, hogy küldjenek azonnal a szerencsétlenség szinhelyére segitséget.</p>
            
         </div>
         <div type="chapter">
            <head>X.</head>
            <p>Tehát visszakerült a kis lakásba. Kikönyökölt az ablakba, ugy leste az éjszaka
               zürzavarát, melyet a szerencsétlenség támasztott. Az érkező vonatokat természetesen
               mind megállitották az állomáson s az utasok álmukból felriadva hallották a véres
               hirt. Rémülten sugdolózó, szörnyüködő csoportok gomolyogtak a peronon. Szent egek! A
               szerencsétlen áldozatok! Halottak is vannak? Hála Istennek, csakhogy nem velünk
               történt a katasztrófa! - sóhajtozott a felebaráti részvét és az önző öröm. Óh
               mennyivel őszintébb volt az utóbbi!...</p>
            <p>S azután elkezdtek türelmetlenkedni, forrongani: Hát mi mikor mehetünk tovább? Csak
               átszállással lehet folytatni az utat? Szép komédia! Mikor nekem reggelre már
               Budapesten kellene lennem. Nekem is, nekem is! - hallatszott mindenfelől. S a
               romokon, a sebesülteken, a halottakon lázasan, vadul akart keresztülgázolni a mohó,
               rohanó, kegyetlen élet...</p>
            <p>Az ég már szürkült, amikor a segély vonat a katasztrófa szinhelyéről, a halál
               völgyéből lassan begördült az állomásra. Lassan, mogorván, mint a gyászmenet. Ez a
               vonat hozta az utasokat is, akik Budapest felől jöttek s fáklyafény mellett keltek át
               a hegyen, hogy utazásukat folytathassák. Hangos örömsikoltás reszkettette meg a
               levegőt: a vén Márton a gépen ráismert a fiára. Feje be volt kötve, de látszott, hogy
               sérülése csak könnyebb természetü. S az öreg sirva ölelgette össze, megtapogatta
               minden porcikáját: Fiam, édes fiam! - Körülöttük pedig zürzavaros sokaság árasztotta
               el a peront. Az ott rekedt utasok megrohanták az érkezőket: mi történt? Hogy
               történt?</p>
            <p>S az emberek, kik a halál torkából kiszabadultak s látták a pusztulás véres roncsait:
               rémmeséket meséltek az éjszaka szörnyü tragédiájáról. Minden arcon a kiállott
               halálos rémület nyoma. Olyan volt a peron, mint a hajó födélzete tomboló vihar után,
               amely a hajót végpusztulással fenyegette; amikor a hajósnép még minden izében reszket
               a borzalmas megpróbáltatás után s lesujtva érzi: milyen hitvány játékszer az egész
               büszke, gőgös élete a titokzatos, kiismerhetetlen, sötét hatalmak kezében...</p>
            <p>- Helyet, helyet! - kiabáltak a vasutasok, akik a sebesülteket emelték le a
               kocsikról. Sokan a bebugyolált fejü alakok közül ugy hevertek a mentők karjai közt,
               mintha már nem volna bennük élet. Egy pár felkötött karu embert szinte ostrom vett
               körül: azok tudtak ám még csak mesélni! S egyszerre csak a szörnyüködés moraja után a
               megdöbbenés némasága fagyott meg a tömeg ajkán. Három hordágyat hoztak, egészen
               letakarva. S a tiszteletteljesen utat nyitó sokaság közt lassan vitték őket a kijárat
               felé; lassan uszott a három fekete hordágy, mint sötét vizeken a fekete hattyuk.</p>
            <p>Az az asszony ott, az állomás ablakában megkövült szemmel meredt a három hordágyra.
               Vajjon kicsodák azok? Kicsodák?</p>
            <p>S azután megpillantotta férjét is, amint a vonatról leszökött.</p>
            <p>Milyen állapotban!</p>
            <p>Ruhája megtépve, ahogy a mentés közben a romok szilánkjai összeszaggatták. Poros,
               sáros, még vérfoltok is vöröslenek rajta. Ráfreccsent az áldozatai vére! S amilyen
               piros volt az a vér: olyan kisértetfehér volt az arca...</p>
            <p>Margit el akart előle futni. Nem, nem tud vele most találkozni. De a lábai a földbe
               gyökereztek. Tapodtat se tudott elmozdulni. S az ajtó kinyilt. Józsa Pál a szobába
               támolygott, csak ugy vonszolta magát, mint aki végképpen ki van merülve. Tántorgott,
               mint az ittas. Az alvilági hatalmak borából ivott!... S arca ki volt kelve önmagából,
               szeme tétován lángolt, mint a tébolyodotté...</p>
            <p>Észrevette az asszonyt. Megállott előtte s hosszan rászegezte a szemét:</p>
            <p>- Hát te itt vagy? Hazajöttél?</p>
            <p>S ujra vizsgálgatni kezdte. Mintha nem akarna hinni a szemeinek. S hozzátette:</p>
            <p>- Hazajöttél, hogy gyönyörködj a müvedben? - Kifelé mutatott az ablakon:</p>
            <p>- Tekints csak ki az ablakon. Ez a te müved is, nem csak az enyém, Margit. A
               sebesültek, a halottak nem csak az én áldozataim, a tieid is, Margit. S nézz végig
               engem is, aki szintén a te áldozatod vagyok. Aki pokolibb kinokat állok ki, mint
               azok, akiknek a jajveszékelése ide hallatszik. Akit nyomorultabbá tettél, mint azok a
               szerencsétlenek, akiket összezuzott tagokkal szednek le a kocsikról.</p>
            <p>Az asszony kerekre nyitotta a szemeit a bámulattól és megdöbbenéstől. Nem értette az
               urát. Mért mondja, hogy azok a szerencsétlenek az ő áldozatai? S az ő, az asszony
               áldozatai is? Zavaros homály gomolygott előtte. Leste: micsoda rémek bontakoznak ki a
               homályból?</p>
            <p>- Figyelj rám, - mondta a férfi. És leült az asszony elé és odahajolt hozzá. - Nem is
               oly régen azt mondtam neked: engem csak az ment meg fenyegető végzetemtől, hogy
               idehaza édes boldogság kárpótol, vigasztal az élet minden küzdelmeiért,
               csalódásaiért. A tisztaság angyala áll őrt a házam küszöbén s nem ereszti be az
               ellenségeimet. És most - mivé lett az én házam őrangyala most? Rima lett belőle,
               rima! Régen emésztett már a gyanu, de mindig küzdöttem ellene. Titokban megvédtelek,
               mint ahogy oltárokat védtek a papok a betóduló barbár hadsereg ellen. De tegnap óta
               nem tudtalak védeni. Tegnap láttam, hogy az én oltárom veszve van; hogy a Madonnám
               lezuhant a sárba; - s el voltam veszve én is. Tüzes karikák táncoltak a szemem előtt.
               Tétován kapkodott a kezem, mintha megtagadta volna az engedelmességet. Százak élete,
               biztonsága volt a kezembe letéve - s én nem tudtam parancsolni magamnak: ne törődj
               most fájdalmaddal, gyalázatoddal, boldogtalanságoddal, csak a kötelességedet lásd
               magad előtt! Nem láttam egyebet, csak téged, téged annak az embernek a karjai között.
               S elkövettem a végzetes tévedést. Előidéztem a szörnyü szerencsétlenséget. Egymásnak
               eresztettem a két vonatot. Hah! minő eget‑földet rázó dördüléssel csattantak össze!
               És én hallom ezt a kábitó, széditő csattanást, hallom! S a fejem fáj, ugy fáj, mintha
               csak odaszorult volna a két összekötő gép közé. S hallom a sebesültek
               jajveszékelését; hallom azt az irtózatos nyöszörgést a romok alól. Hallom, -
               hallom!...</p>
            <p>Felugrott, mint az őrült, aki menekülni akar az üldöző hangok furia‑csapata elől.
               Margit felsikoltott; odarohant, hogy karjai közé ragadja a boldogtalan embert.</p>
            <p>- Pál! Férjem! Csillapodj! Az ég szerelmére!</p>
            <p>Józsa mindkét kezével tiltakozó mozdulatot tett. Borzadva hátrált az asszony
               elől:</p>
            <p>- Megállj! - kiáltott rá. - Mit akarsz velem? Hozzám ne érj! Te céda!</p>
            <p>Az asszony karjai lehanyatlottak. Leroskadt a karszékbe. S reszketve várta a
               következő pillanatok iszonyatait.</p>
            <p>Az ura pedig odahajolt hozzá:</p>
            <p>- Mért akarsz ölelni engem? Mért nem akarod megölelni őt? Hiszen itt van? elhoztam őt
               neked...</p>
            <p>Margit kezei, amelyekkel arcát eltakarta ölébe hanyatlottak. Tekintete odafagyott az
               ura dult arcára.</p>
            <p>- Láttad azt a három hordágyat, - suttogta tovább Józsa, - amelyeket oly némán
               emeltek le a vonatról? Az egyiken fekszik ő - nem olyan puha párnán, mint mikor a te
               kebleden feküdt. Mért nem rohansz le hozzá? Mért nem halmozod el a csókjaiddal?
               Irtózol tőle, mert nem adja vissza csókjaidat többé? Én is megkérdeztem tőle: édes
               volt a feleségem ölelése? De nem tudott rá felelni. Számadásra akartam vonni, de
               ravasz kópé volt: megszökött a számadásom elől. Ott feküdt előttem, véres fővel,
               üveges szemmel Dénes Dezső, a szeretőd! A szeretőd, Margit!</p>
            <p>Az utóbbi szavakat már vad kitöréssel kiáltotta az asszony fülébe. S vasmarokkal
               vállon ragadta s megrázta a nőt, mintha össze akarná zuzni. Margit pedig mintha
               egyszerre megtört volna a néma varázslat, felszökött helyéből. És sirt, kacagott,
               tombolt és fölsikoltott az égre:</p>
            <p>- Van nemezis! Van bosszuállás! Van Isten!</p>
            <p>A férfi értetlenül bámult rá.</p>
            <p>- Pál, szerencsétlen férjem! - tört ki a nő szivéből minden visszafojtott indulat,
               bünbánat, szégyen és fájdalom. - Hallgass rám. El kell, hogy mondjak, meg kell, hogy
               gyónjak neked mindent. Az én ajakamról kell, hogy halljad a vallomást, mert csak igy
               tudok könyiteni talán a lelkemen. Igen, én kedvese voltam annak az embernek.
               Megtántoritott, s mikor a bün utjára tértem, nem volt erőm visszatérni többé. Nem
               birtam legyőzni azt az áldatlan szenvedélyt, nem birtam! De azt a csaló, képmutató,
               hitszegő életet, hogy a te feleséged s az ő kedvese legyek, nem akartam folytatni
               tovább. Ugy éreztem: becsületesebben cselekszem, ha a te házadat megszabaditom a
               büntől, a gyalázattól. Legyek hát az övé egészen, ez a gondolat vezetett, amikor a
               házadat elhagytam. Mert azzal a gondolattal hagytam el, hogy soha vissza nem térek
               ide többé. Rajongó hittel, bizalommal hagytam el s egyszerre künn találtam magamat az
               utcán. Érted, Pál, az utcán! Ahol a többi utcai rongy van. Az az ember dobott oda.
               Megirta nekem, - aki ezentul egész életemet neki akartam szentelni - hogy legyen vége
               a kalandnak. Sőt tudod, hogy még mit irt? Azt irta, hogy ha nem akarok visszatérni a
               férjemhez és anyagilag szükséget szenvedek valamiben, - forduljak bizalommal hozzá.
               Bizalommal - hozzá! Ki akart engem fizetni; ki akarta fizetni az eldobott szeretőjét
               a felesége pénzéből!... El tudod képzelni azt a szégyent, azt az elkeseredést, amikor
               azt a levelet olvastam? Azt a haragot, azt a gyülöletet, ami ez ellen az ember ellen
               szivemben támadt?... Pál! Pál! A bosszuálló Isten vezette a te kezedet, amikor a
               szerencsétlenséget előidézted. Tele van a szivem bünös, gonosz örömmel is, amikor az
               ő bünhődését látom. És én szeretném megcsókolni a te büntető, bosszuálló kezedet, az
               igazságos Isten kezét, Pál!</p>
            <p>És térdre vetette magát az ura előtt és átkulcsolta annak térdeit.</p>
            <p>A férfi megrendült lélekkel hallgatta. Azután mélységes szomorusággal, szánakozással
               nyugtatta rajta a tekintetét.</p>
            <p>- Margit! - mondta csöndesen. - Mi lett belőled, Margit.</p>
            <p>Multak varázsa csendült meg a hangban, ahogy e nevet kiejtette. Multak álmainak
               varázsa, szomoruan, fájdalmasan, mint távoli, elhaló harangszó.</p>
            <p>A nő csöndesen fölemelkedett.</p>
            <p>- Tudom, hogy nem bocsájthatsz meg nekem. Tudom, hogy köztünk vége mindennek. Még ha
               meg is bocsájtanál nekem te, nem bocsájtanék meg magamnak én. A mi boldogságunkat
               eltemetik abba a sirba, amelybe azt a szerencsétlent fektetik. Soha, soha többé nem
               jön rá feltámadás. A mi utaink elválnak örökre. De Pál, boldogtalan Pálom, mire
               hagylak itt téged? Téged a történtekért felelősségre fognak vonni. Mi lesz veled?</p>
            <p>S mintha csak e kérdésére akarna feleletet adni: erős, sürgető kopogtatás hangzott az
               ajtón.</p>
            <p>- Ki az? - kérdezte Józsa.</p>
            <p>- Én vagyok, - szólalt meg a folyosón a vén Márton hangja. - A biróságtól vannak itt.
               Keresik a főnök urat!...</p>
            <p>- Tüstént megyek! - kiáltott vissza Józsa.</p>
            <p>Margit felsikoltott és utját akarta állani férjének, aki már indult az ajtó felé:</p>
            <p>- A biróság! Szentséges Isten! Téged börtönbe akarnak vinni! De én azt nem engedem.
               Nem engedhetem. Hiszen nem te vagy a bünös, hanem én!</p>
            <p>S kimerülten roskadt le egy székre és zokogva borult annak támlájára:</p>
            <p>- Mit tettem! Irgalom atyja, mit tettem!</p>
            <p>A férfi odament hozzá. És azzal a komolysággal és ünnepiességgel, amit az embernek a
               nagy pillanatok adnak, mondta:</p>
            <p>- Sirj, Margit. Sirj és szenvedj. Nagyobb boldogság nem érhet téged most, mint amit a
               könyek adnak. Mert csak a sirás és szenvedés az, ami megtisztithat téged. Én is
               szenvedni fogok. És szükségét érzem annak, hogy szenvedjek. Ki nem kerülném a
               bünhődést semmi kincsért a világon! Az összezuzott áldozatok, a kiontott vér
               elégtételt követel. És áldottak a könyek és szenvedések, amelyek visszaadják lelkünk
               nyugalmát!...</p>
            <p>És sietett birái elé.</p>
            <p>Az asszony egy darabig ott állott a szoba közepén. A nap már egészen fölkelt; bántó,
               éles, vidám ragyogással aranyozott meg mindent a rémséges éjszaka után, mintha
               földöntuli közönyösségével mit sem törődnék az emberek tragédiáival. Margit szeme elé
               csapta két kezét, mintha nem is akarna több fényt, több hajnalt látni. S azután egy
               jajszó nélkül végig zuhant a szoba padlóján. Estében véresre zuzta homlokát. Cselédje
               ugy találta meg, eszméletlenül fekve a földön, amikor nagysokára feljött a lakásba,
               a vasuti szolgák csoportjából, akikkel az éj eseményeit tárgyalták. A lány különben
               oda volt a boldogságtól. Az ő jókedve egy derüs folt volt abban a napos‑árnyas
               kaleidoszkopban, amit ugy hivnak, hogy élet... Csakhogy a Lajos az éjjel nem utazott
               azzal a vonattal! Pedig ugy volt, hogy utazni fog... S a leányzó dalolni szeretett
               volna, ha nem tartja illetlennek a nagy jókedvet, amikor körülötte mindenki
               jajveszékel...</p>
            
         </div>
         <div type="chapter">
            <head>XI.</head>
            <p>A főtárgyalást, melyet a vasuti szerencsétlenség ügyében tartottak, természetesen
               lázas érdeklődés leste. Mint ahogy a sziklát ostromolják a hullámok: ugy forrott a
               törvényszék épülete körül a kiváncsiság. A tárgyalási teremben verekedtek a
               helyekért; s a künnrekedt sokaság ott szorongott a folyosón, s kapva‑kapott minden
               hiren, minden szón, amely az Igazság itélő széke elől fülébe jutott.</p>
            <p>- Keményen rá fognak sózni, - bólintgattak az emberek. - A vérszopó tanács elé került
               a dolog...</p>
            <p>Vérszopó tanácsnak azt a három biró urat nevezték, akik elől a legtisztább
               ártatlanság is, ha véletlenül a vádlottak padjára került: nehezen vitte el szárazon.
               Az elnök ur a legnagyobb paragrafus‑moly volt, aki valaha ügyiratok közé került;
               fekete pápaszeme, mintha nem volna rá képes, hogy a hideg szakaszokon kivül az embert
               is lássa. Az előadó biró jó fiu lett volna, csakhogy soha a világért sem mert
               ellenkező véleményen lenni az elnök urral: hogy is ne! Majd, hogy még kockára tegye
               az előléptetését. A tanács harmadik tagja volt a legveszedelmesebb. Ez vidám,
               barátságos fickó volt: ha valamelyik fél vagy ügyvéd meglátogatta információ végett:
               elragadta a szives előzékenységével: Ugy látom az előadásából, édes barátom, hogy a
               maga ügye igazságos. Ne féljen semmitől! S másnap annál nagyobb kedve tellett benne,
               ha a szegény ördögre ráhuzhatta a vizes lepedőt. Még a rendes kártyaasztalánál is
               elmesélte a mulatságos esetet, fekete fogaival kacagva: Hogy meg volt lepetve a
               jámbor! Hahaha! Kontra a játéknak, kontra a tuletroának, kontra az uhunak!... Végül a
               kir. ügyész mérges kis alak volt; az inkvizició fanatikusai, Robespierre közvádlója
               nem keresték és találták föl nagyobb szenvedéllyel minden teremtett lélekben a
               bünöst, mint ő...</p>
            <p>- Vezessék be a vádlottat! - hangzott a zordon pápaszemes ur ajkairól.</p>
            <p>Józsa Pált nagyon megviselte a vizsgálati fogság, mert egészen a főtárgyalásig
               foglyul tartották. Büncselekménye sulyos büntetés alá esik; szökésétől méltán
               tarthatni - mondták ki rá az igazság szigoru őrei. Mit láttak azok a vesékbe, a
               vádlott lelkébe, hogy ő igenis: büneért szomjazza a bünhődést. Itt, a főtárgyaláson
               sem tagadott semmit: ő, az ő vigyázatlansága okozta a szörnyü katasztrófát. Mindössze
               azzal magyarázta a végzetteljes tévedését, hogy a szokottnál is idegesebb volt aznap
               este...</p>
            <p>- Kegyetlenül rásóznak! - szállt ajkról ajkra a hallgatóság körében a moraj.</p>
            <p>- Szerencséje, hogy Fodross doktor védi! - mondták mások. - Nos, bizonyosan megint
               gyönyörü beszédet fogunk hallani!</p>
            <p>S már is türelmetlenkedve várták az élvezetet, amikor a hires védőügyvéd
               ékesszólásának zsilipjei megerednek. Egyszer már megélvezték az ügyet, amikor az
               ujságok hajmeresztő részletességgel ontották a hasábokat a szerencsétlenségről; s
               most ujra lesve‑lesték a modern cirkusznézők, amint a tanuvallomásokban ismét
               föltárultak előttük a rémes éjszaka borzalmai...</p>
            <p>Délutánra maradt a tanuk sorában Józsa Pálné kihallgatása.</p>
            <p>Margit talpig feketében jelent meg a birák előtt. A védőügyvéd különös figyelemmel
               ütötte föl a fejét jegyzeteiből, amikor az asszonyt kihallgatták.</p>
            <p>- Mondja meg a tanu, régóta szenvedett idegességben a vádlott?</p>
            <p>- Évek óta.</p>
            <p>- S aznap a szokottnál idegesebb volt?</p>
            <p>- Igen.</p>
            <p>- Nem tudja, nagyságos asszony, miért?</p>
            <p>Margit fölemelte fejét. S egészen, nyugodtan, higgadtan felelt a kérdésre:</p>
            <p>- De igen. Miattam volt izgatottabb, mint rendesen.</p>
            <p>A hallgatóságon a meglepetés moraja hömpölygött végig. Józsa Pál a vádlottak padján
               megrezzenve hajlott az asszony felé.</p>
            <p>- Miért? - kapott a dolgon a védőügyvéd. - Valami családi jelenet volt köztük talán?
               Méltóztassék, kérem, ezt elmondani, mert ez megokolja védencem magaviseletét s
               enyhitő körülményül esik javára a mérlegbe.</p>
            <p>- Igen, - folytatta Margit, - s éppen ezért is akarok az elnök ur engedelmével
               mindent őszintén elmondani. Én... én elfeledkeztem a hitvesi hüségről. Megcsaltam az
               uramat, aki engem gyöngéden, becsületesen szeretett. S az uram éppen aznap este tudta
               meg, hogy megcsalom.</p>
            <p>Mint a tenger, amelyet hirtelen megrohan a sirocco: olyan lett egyszerre a terem. A
               hallgatóság nem birta elfojtani a csodálkozását. Sokan felugráltak helyeikről. A
               hátul állók előre tolakodtak, hogy jobban halljanak, hogy jobban lássák az
               asszonyt.</p>
            <p>- Figyelmeztetem a hallgatóságot, hogy tetszés vagy nemtetszés nyilatkozataitól
               tartózkodjék, mert különben kénytelen leszek a termet kiürittetni! - recsegte közbe
               az elnök.</p>
            <p>- Kérem a tanut, folytassa a vallomását! - sürgette lázasan a védőügyvéd.</p>
            <p>De Józsa hirtelen felugrott s tiltakozva emelte föl a kezét:</p>
            <p>- Ne folytassa tovább. Megtiltom, hogy folytassa!</p>
            <p>- Nem tilthatod meg, hogy el ne mondjam az igazat. Hiszen ezzel a saját lelkemen is
               könnyitek, - mondta nyugodtan, szeliden, de határozottan is az asszony. - Hiszen én
               is bünösnek érzem magamat a szerencsétlenség előidézésében. - S egyszerre
               szenvedélyes kitöréssel fordult a birói szék felé: - Aznap délután is a kedvesemnél
               voltam, ez az igazság! Ez hozta ki a sodrából végképp az uramat. Rossz voltam,
               elvetemedett voltam s nyiltan vádolom vele magamat, nehogy ártatlan szenvedjen
               miattam. Ezért is jöttem most ide, hogy ha önök bünöst keresnek: fogjanak el engem,
               vagy legalább is ültessenek oda az uram mellé!</p>
            <p>Ismét a bámulat moraja zugott föl a teremben. Az emberek előrehajoltak, minden szem
               lázasan tapadt a szenzációs vallomást tevő feleség arcára. Oly szép volt e percben a
               bünös, bünbánó asszony, aki pellengérre állitotta viszonyát, rongyokra tépte a
               becsületét, s ott állott leplezetlenül a birák előtt, mint egy különös uj Phryné,
               hogy megvesztegesse az itélőszéket. Hajatövéig elöntötte a szemérem égő bibora; s
               homlokán, szemében ott lángolt a mártirok glóriája: látszott, hogy ha a kinpadra
               kellene lépnie, hogy a férjét megmenthesse: nem haboznék.</p>
            <p>- Mit szól ehhez a vallomáshoz? - fordult az elnök Józsa Pál felé.</p>
            <p>A vasutas hevesen kiáltott föl:</p>
            <p>- Egy szó sem igaz belőle. Csak azért mondja, hogy az én sorsomon könnyitsen!</p>
            <p>Margit meglepetve fordult feléje:</p>
            <p>- Pál!</p>
            <p>- Igen, - ismételte a vasutas. - Csak azért mondod, hogy enyhitsd a sorsomat. Hiszen
               hü és igaz feleségem voltál mindig...</p>
            <p>Az asszony megreszketett. Ugy szeretett volna odaborulni az ura lábai elé, aki ime
               nem taszitotta őt a sárba, hanem nagylelküen, nemesen védelmére kel a becsületének s
               igyekszik őt tisztára mosni a világ előtt! A védő azonban nem akarta engedni igy
               elsikkasztani ezt az enyhitő körülményt:</p>
            <p>- Könnyen megtudhatjuk a valóságot: A nagyságos asszony megmondja, ki volt állitólag
               az ön barátja. Kérem az illető tanuként való beidézését... S mindenesetre zárt
               tárgyalást kérek.</p>
            <p>A nő lesütötte a szemét és halkan felelt:</p>
            <p>- Azt nem lehet beidézni. Mert ő is ott lelte halálát a szerencsétlenek között...</p>
            <p>Mélységes csönd állott be e szavakra a tágas, komor, boltives csarnokban, amelybe a
               biróság feje fölött magas, csucsives ablakokon át szürődött be a világosság. A
               hallgatóság lélegzetfojtva figyelt. Ah! a mai nap igazán nagyszerü nap volt!
               Váratlan eseményhez jutottak. A katasztrófán kivül még egy családi dráma megrázó
               izgalmaiba is belepillantást nyerhetnek...</p>
            <p>Az elnök ismét a vádlotthoz fordult:</p>
            <p>- Van önnek erre megjegyezni valója?</p>
            <p>- Ami az imént. Hogy egy betü sem igaz az egészből. A feleségem tisztára hitvesi
               önfeláldozásból találta ki az egész mesét... Kérem az elnök urat, bocsássa haza a
               szegény asszonyt. Hiszen magánkivül van az izgalomtól.</p>
            <p>Margit valóban megtántorodott. A teremőrnek kellett őt kivezetni, hogy a folyosó
               friss levegőjén magához térjen. A küszöbről még egy pillantást vetett az urára,
               alázatos, szomoru, boldog hálával telten...</p>
            <p>- Szerencsétlen! Mit tettél - támadt reá a férje, amikor az elnök szünetet rendelt és
               felesége fölkereste őt a vádlottak szobájában. Közprédává, dobtad a becsületedet!</p>
            <p>- A becsületemet?! - fakadt ki elkeseredetten az asszony. Hol van még nekem
               becsületem? Te már nem becsülhetsz engem - s én sem becsülhetem önmagamat. S a világ?
               Mit törődöm én ezenkivül a világ becsületével? Csak eggyel törődöm: hogy tőlem
               telhetőleg segitsek rajtad - ha az életem árán is!... És te oly nagy, oly nemes
               voltál hozzám! Te védelmemre keltél - önmagad ellen. Oh, milyen boldog voltam, amikor
               azt mondtad: mindig jó és igaz feleséged voltam. Milyen boldog voltam - s milyen éles
               fájdalom hatott a szivembe. Oh, Pál - és én meg nem hálálhatom ezt neked...</p>
            <p>A férfi egy kézmozdulattal félbeszakitotta... Csengettek. A fogházőr jelentkezett,
               hogy a vádlottat a terembe visszavezesse, mert a tárgyalást folytatják.</p>
            <p>Megkezdődnek a vád- és védőbeszédek. A mérges kis ügyész oly toporzékoló dühvel
               fogott a vád előterjesztéséhez, mintha legalább is egy karja eltörött volna az
               összeütközéskor. Nincs az a krajcáros ujság riportere, aki hajmeresztőbb szinekkel
               festhetné le amaz éjszaka rettenetességeit, mint ő cselekedte. Hátborsóztató
               tetemrehivást rendezett. Szigoru, példás büntetést kért a vádlottra.</p>
            <p>Azután fölemelkedett a védőügyvéd. Várakozásteljes csöndben csendült meg az a hires,
               érces tenor.</p>
            <p>Gyönyörüen tudott beszélni. Az ékesenszólás égi adományát két kézzel szórták rá az
               istenek. Tudott mélyen szántani és magasan repülni. Tudta használni az érvek
               arzenáljának minden fegyverét; tudott játszani a poézis hurjain: egyként szólni az
               észhez és a szivhez. S csodálatosképpen: fényes tehetsége mellett nem volt népszerü
               alak a kisvárosban, melynek apró tyukprókátorai fölött toronymagasnyira kiemelkedett.
               Az emberek rossz néven vették tőle, hogy a tenorja bübájos csengését ugyancsak sok
               arannyal kellett megfizetni. Szidták a háta megett, telhetetlen a munkában és a
               pénzvágyban!... A kisvárosi látókör, az elpipázott és végigsörözött életüek nem
               értették a lázas ambiciót; a kis szatócsok szörnyüködtek, hogy meri ez az ember a
               tudományát drágábban mérni, mint ők?</p>
            <p>A magas, sovány, sáppadt férfi két arccsontján piros foltok gyulladtak ki. A
               vasutasok helyzetéről beszélt: az over working nyomorult alamizsna‑bérrel fizetett
               rabjairól. Akik hősök és áldozatok egyszerre; hősei a munkának és áldozatai annak az
               állami és társadalmi rendnek, amely nyugodt, gondtalan életet nem tud biztositani
               azoknak a munkásoknak, akiknek idejét, erejét, egészségét, sokszor életét a maga
               szolgálatára igénybe veszi. A vasutasok a hallgatóság sorában bólintgatva, szinte
               könybe lábbadt szemmel hallgatták. - Már magának a vasutasnak ez anyagi helyzete, a
               sok gondtól és fáradtságtól mulhatatlanul bekövetkező kimerültsége elég magyarázata,
               mentsége az olyan katasztrófáknak, - folytatta az ügyvéd, - aminő itt szemünk elé
               tárult. De a vádlottat még különösen menti az ő speciális tragédiája. És elevenen
               ecsetelte, mit érezhetett azon az uton a férj, akinek felesége, az önvádtól zaklatva,
               iderohan a biróság elé, hogy iparkodjék megmenteni azt, akit ő döntött az örvénybe. -
               Józsa Pál e szavak alatt kinosan feszengett a helyén; akkor az ügyvéd váratlan
               fordulatot adott beszédének:</p>
            <p>- De tegyük föl, tekintetes királyi törvényszék, hogy amit a feleség itt beismert,
               tényleg nem igaz. Fogadjuk el valóságnak a férj amaz állitását, hogy neje csak azért
               találta ki ezt a történetet, hogy férje számára hatalmas enyhitő körülményt dobjon az
               igazság serpenyőjébe. Akkor is, milyen mélységesen szivreható kép az, mely előttünk
               felragyog. Az asszony, a feleség, aki szerelemből, önfeláldozásból ideáll és önmaga
               ellen emeli a becstelenség vádját. Pedig tudjuk, hogy a bün szereti magát erénnyel
               kendőzni a világ előtt; tudjuk, hogy a nők, akik nemük szégyenei, akiknek titkos
               élete csupa szenny és mocsok: a világ becsülésére, a tisztességes asszonyok
               nimbuszára pályáznak. S ez az asszony nem törődik a közmegvetéssel; ronggyá tépi a
               becsületét, hogy e foszlányokkal bekötözhesse a sebet, amit ő ütött. S a férj? Mit
               tesz ezzel szemben a férj? Nem fogadja el az áldozatot. Hitvány ember lenne, ha
               elfogadná; igazi ember, hogy nem fogadja el.</p>
            <p>Milyen gyöngéd kötelék az, ime, ami ezt a két lényt egymáshoz füzi! S a
               büntető-igazságszolgáltatásnak most el kell szakitani egymástól ezt a két lényt,
               akik pedig egymásnak vannak teremtve. Uraim! biró urak! vegyék ezt tekintetbe az
               itélet kiszabásánál! Ne tegyék hosszuvá, kétségbeejtővé a büntetés idejét, a
               megpróbáltatást, amin ezeknek a szerencsétleneknek át kell menniök. Adják vissza
               minél hamarább őket egymásnak, sok keserves, szörnyü szenvedés után a boldogságnak.
               És ha nem igaz a mese, amit az asszony kitalált: mossa el szenvedéseik emlékét az
               örömkönyek árja, amit egymás kebelén fognak sirni; s ha mégis igaz volna: akkor is
               találják föl vigasztalódásukat a bünbocsátó szeretetben, az égi irgalom földi
               malasztjában, amely a kiállott szenvedések, a bünnek bünhődése után elárasztja
               boldogságát a mi gyarló, megtévedt, emberi sziveink fölött...</p>
            <p>Mikor ezeket mondotta, már nem is ugy beszélt, mint a védőügyvéd, hanem mint egy pap.
               Mintha igazán megértette, jóra akarná forditani a szerencsétlenséget, ami a
               boldogtalan házaspár életében történt: ugy nézett beszéde befejeztével Józsa
               Pálra...</p>
            <p>A hallgatóság tapsolt. Az elnök ujra keményen csendre intette. Azután a tanács
               visszavonult itélethozatal végett. A védőügyvédet pedig elhalmozták üdvözlésekkel:
               Már megint gyönyörüen beszéltél, Imre!</p>
            <p>- Nagy stréber az öreg! - jegyezték meg a legfiatalabb ujságirók.</p>
            <p>- Képzelem, hogy megnyuzta a szegény ördögöt! - mondta egy alacsony, tyukpörök
               vitelére berendezett agyvelejü kolléga. - Holta napjáig fizetheti a szerencsétlen a
               számlát!...</p>
            <p>Az itélet elhangzott:</p>
            <p>Hat hónapi börtön...</p>
            <p>Tehát a vérszopó tanács is a törvény‑előirta büntetés legcsekélyebb mértékét
               alkalmazta...</p>
            <p>A közönség sietve oszlott szét, hogy a nagy izgalmak után a kávéházban, vendéglőben
               felüditse magát. Józsa Pálné ott zokogott a vádlottak szobájában az ura előtt. De az
               ura keze most már ott nyugodott a fején.</p>
            <p>- Légy erős, Margit. Ennek igy kellett lenni. Hidd el: nyugodtan megyek a börtönbe.
               Tartozom az igazságnak azzal, hogy megszenvedjek azért, amit vétettem. Te pedig menj.
               Te rád hivatás vár. Bátoritsd, vigasztald, ápold szomoru elhagyatottságában az én
               szegény, beteg édesapámat...</p>
            <p>Az asszony engedelmesen hajtotta meg a fejét és sirva mondta:</p>
            <p>- Megyek a szegény, beteg édesapádhoz.</p>
            <p>Józsa Pál mögött pedig bezárult az ajtó s nemsokára bezárult utána a börtönajtó.</p>
            <p>Margit hosszan nézett a távozó után. Azután levetette magát a földre s ugy csókolta a
               távozó rab lába nyomát...</p>
            
         </div>
         <div type="group">
            <head>HARMADIK RÉSZ.</head>
         </div>
         <div type="chapter">
            <head>I.</head>
            <p>Napok óta havazott a hegyek között: jobban mondva, valóságos lavina zudult alá a
               levegőből, eltemetéssel fenyegetve a völgykatlanban meglapuló kis gyárvárost, a
               parányi, mikroszkopikus Birmingham‑et. Az alacsony földszintes házak tetői csakugy
               roskadoztak a toronymagas hótömeg alatt, még a gyárak, hámorok hosszu kéményei is
               mintegy ágaskodva nyujtogatták fölfelé karcsu nyakukat, mintha félnének, hogy még
               őket is elboritja a rengeteg hótömeg. Az utcákon az emberek nagy bajjal törtek szük,
               gyalogos közlekedésre való ösvényt a fagyos torlaszok közt; a vonatok is csak
               nagynehezen, hóekével törtettek tova: a küzdő gépek panaszos bugását riadva adták
               tovább a bércfalak; a hegyek közé huzódó iparvasut keskeny vágásai pedig végkép
               elvesztek az ölnyi hóréteg alatt. Három lépésre nem lehetett látni, csak táncoló,
               vibráló fehérséget: a billió meg billió szilánkká szétporló, leereszkedő hófelhőben
               jártak, habuckoltak az emberek, akiknek az állomáson, a gyárak körül muszáj volt
               dolgukat végezniök. S a hózuhatag, a porrátört csillagok zápora egyre özönlött alá,
               mintha nem akarna vége szakadni soha, soha. Talán nem is támadhat föl többé a hó alól
               az élet? Nem a tüz emészti meg a vén, bünös világot; kegyelmesebb véget szántak neki:
               az ezüstös, hideg takarót, az álomból halálba ringató fagyot.</p>
            <p>Nem. Odafönn a szél, a nap minden erejüket megfeszitve, hatalmas ostromot intéztek az
               uszó felhöbástyák ellen. Az aranynyilas hadseregnek sikerült egy pici rést törni,
               amely egyre nagyobb és nagyobb lőn: a Nap győzhetetlen gárdája azon át tódult a
               meghóditott világra. S mintha a dermedés átka alól megszabadult volna az élet,
               egyszerre megelevenedett az egész vidék: mint a fürge, fáradhatatlan gnómok nyüzsgő
               hangyaserege a barlangok rejtekeiből: bujtak elő az emberek a házakból, a gyárakból,
               lapáttal, ásóval, csákánnyal fölfegyverkezve, havat hányni, jeget vágni, utat törni:
               elfoglalni ujra az élet számára az ellenségtől bitorolt vidéket.</p>
            <p>Munkások nagy sokasága vágott neki kivált az iparvasut vágányainak, hogy azt a
               közlekedés számára mihamarább szabaddá tegyék. A fatermelö társaságnak, amelynek
               telepe ott volt az állomáson, az olaj- és aszfaltgyárak, vasmüvek épületei, raktárai
               közt, sürgős szállitásai voltak: hozzá kellett látni a munkához alaposan. Az
               iparvasut igazgatója, a halvány, sovány, de szivós alkatu, bátor nézésü férfi,
               bucsuzóul megcsókolta feleségét:</p>
            <p>- Rosszul vagy édesem?</p>
            <p>- Nem, nem - mosolygott a fiatal asszony. - Ne félj. Nem lesz semmi bajom. Csak eredj
               nyugodtan a dolgodra.</p>
            <p>S azután hosszan, hosszan utána nézett a férfinek, amint az a munkás‑csapat élén
               nekiindult a hóboritotta, vadonnak. Lépésről‑lépésre kellett utat törni maguknak:
               keserves fáradsággal, de mégis előhaladtak. Most egy mély szakadékba jutottak,
               amelyet különös nehéz munkába került kiásni. A munkások a szakadékokban serénykedtek:
               vezetőjük pedig fölhágott a hegytetőre, hogy onnan vezesse a hadjáratot a hó ellen,
               amelyben reményteljes kedvre tüzelte őket a diadalmasan felragyogó nap. Ugy látszik,
               immár utolsó mérgét adta ki a tél; ugy érzik mintha már tavaszi illat szállana a
               légben, a hómezők felett is: az ibolyák előre küldött üdvözlete... Vagy talán künn a
               nagyvilágban még tél van, hóförgeteg pusztit? csak ebben a völgykatlanban biztat
               érkezésével a tavasz?</p>
            <p>A férfi végigtekintett a hóhullámos dombvidéken; s végigtekintett egész életén.
               Fölelevenedett előtte a kép, amikor nagyratörő lázzal bocsájtkozott küzdelembe
               gigászi hatalmakkal; s amely küzdelemben össze kellett törnie. S azután, mikor a
               nagyratörő, büszke álmok világából alázuhanva be kellett volna érnie a zajtalan,
               szerény boldogsággal: ismét lázongott, elégedetlenkedett. Ki akart szabadulni abból a
               zugocskából; háborogva kérdezte: miért él hát az ember? S akkor a Sors azt mondta
               neki: Jó, hát elveszem tőled a boldogságot is. És elvette. Csaknem végképpen
               elragadta. Olyan nehéz volt azt ujra visszanyernie!...</p>
            <p>Már a börtönben is ezek a gondolatok rajzották körül, amelyek számára, meghasonlott,
               borongó lelke számára a gyógyulást, megváltást jelentették. A vizsgálóbiróság
               irodájának asztala mellett görnyedve töltötte el az időt, lesve‑lesve a hireket,
               amelyek édesapja betegágyától hozzá érkeztek. Az öreg vasutas már a főtárgyalás
               idején betegen feküdt: a lesujtó hir fia elitéltetéséről még betegebbé tette. Mikor a
               rab a büntetését kitöltötte s hazatért: már lábadozót talált maga előtt, aki hálásan
               szorongatta ápolójának, a sápadt, meghervadt fiatal asszonynak finom, puha, fehér kis
               kezét.</p>
            <p>- Neki köszönhetem, hogy élek... - És egész este legendákat beszélt arról az
               önfeláldozásról, amivel minden percét sulyos betegágya, mellett töltötte.</p>
            <p>Másnap reggel, amikor Pál a szülei hajlékban fölserkent, azon vette észre, hogy
               Margit csomagol. Egy kis táskába szótlanul rakosgat egyetmást.</p>
            <p>- Mit csinálsz? - kérdezte tőle Pál.</p>
            <p>- Készülök az utra, - felelte az asszony.</p>
            <p>- Miféle utra? Hová akarsz te menni?</p>
            <p>Margit, szótlanul fordult vissza hozzá:</p>
            <p>- Hát hiszen nekem most már el kell mennem. Most már nincs rám itt semmi szükség
               többé. Te hazajöttél - itt maradsz az édesapád mellett. Én már utána is néztem: hol
               morzsoljam le az életemet. Egy öreg kisasszony vesz magához társalkodónőjének... Hát
               Isten veled, Pál.</p>
            <p>Józsa megcsóválta a fejét:</p>
            <p>- Hát mért mennél el? Cselédkenyeret ennél idegenben?</p>
            <p>Az asszony felsóhajtott:</p>
            <p>- Oh Pál! Hát csak nem maradhatok veled? Hiszen csak nem türnél meg? Pedig
               szolgálódnak is itt maradnék - csak megtürnél magad mellett...</p>
            <p>Pál odalépett hozzá. És csöndesen, szótlanul magához ölelte a szeliden lehajtott
               fejét, amelyben már egy‑egy ősz szál is ragyogott: a lélek őszének ezüstszálai. Az
               asszony szive fenekéről egyszerre kitört a zokogás. Sirt. - Isten tudja, meddig sirt?
               És Pál könnyei is fejére hullottak. És egyesültek ők, a bünbocsátó szeretet
               üdvösségében, az égi irgalom földreszálló másában, amely a megpróbáltatások után
               elárasztja békességét mi gyarló, megtévedt, emberi sziveink fölött...</p>
            <p>A nap ujjongó diadalbimbója mind jobban kibomlott. Józsa szive is felujongott az uj
               tavasz bübájos sejtelmeire. Oh édes, csodaevő ereje a természetnek, amely a
               legdühöngőbb tél után is elhozza számukra az uj kikeletet; édes csodatevő ereje a
               szivnek, amely annyi gyász után is uj örömök virágát képes teremni!...</p>
            <p>De egyszerre elborult. Eszébe villant: csak korai ne legyen az öröm! Hiszen számára
               még nagy, nagy szomoruságot hozhat a közeljövő! Hiszen most várják ők azt a parányi
               kis Messiást, aki hivatva van őket igazán abba az uj életbe bevezetni, amelynek
               semmi, de semmi köze többé a multhoz. Hát ha mig ő azt hiszi, hogy már mindent
               megnyert: odahaza mindent elveszitett? Felesége már akkor rosszul érezte magát,
               amikor távozott. Mi történt azóta otthon? Vaskarok huzták haza: de nem hagyhatta itt
               a munkáját. Napokig tartott, amig végre kivágták a vasutat a hótemetőből s ő
               lelkendezve nyitott be lakása ajtaján:</p>
            <p>- Szabad a pálya! - kiáltotta édesapjára, aki azóta nyugalomba vonult s náluk vonta
               meg magát, a világtól eldugott városkában, ahol az iparvasutnál Józsa alkalmazást
               kapott. - Már meg is érkezett a vonat!</p>
            <p>- Meg ám! - visszhangozta örömtől csillogó szemmel az öreg. - Egy kis fiucskát hozott
               nekünk!</p>
            <p>Pál hangos örömkiáltással rohant a szobába. Odaborult az ágyra, ahol a sápadt
               édesanya feküdt, csecsemőjét édes gyöngédséggel magához ölelve. S azok a könnyek,
               amelyek szemeikből most ömlöttek: azok mosták el igazán a multak minden emlékét; az
               a csók, amelyben most összeforrtak: volt számukra az igazán uj élet elöpostája...</p>
            <p>- Már két naposak vagyunk! - rebegte az asszony, végtelen szeretetteljes pillantással
               alvó bimbócskájára. - De te most feküdj le, édesem. Hiszen egészen ki lehetsz
               merülve.</p>
            <p>- Dehogy is fekszem le! Dehogy is vagyok én fáradt! - kiáltott hangosan Józsa. S
               aztán ölébe kapta a kicsikét, s miután két nap, két éjen át törte a havat: harmadnap
               egész éjszaka hurcolgatta a kissé nyügösködő legénykét. És mikor ölében tartotta:
               akkor érezte, hogy ime, most jutott el élete utolsó állomására. Mert valóban a
               bölcsességnek, az élet megértésének utolsó állomása az, amikor belátjuk, hogy nem
               adhat nekünk drágább ajándékot a sors, mint azt a kincset, amely hus a mi husunkból,
               vér a mi vérünkből; aki megmutatja nekünk: mi hát a mi küzdelmünk célja és jutalma?
               Semmi, semmi más, mint hogy az ő édes kacagását halljuk, növekvését lássuk,
               fölcseperedésével szerető fészkünkből szárnyra bocsássuk...</p>
            <p>És aztán, ahogy teltek‑multak az évek: Józsa Pál sokat sétált kis fiával a békességes
               viruló völgyben.</p>
            <p>A vasut mentén ott is éldegélt kunyhójában az öreg pályaőr. Annak is abban telt az
               élete, hogy a jövő‑menő vonatokat figyelje.</p>
            <p>S Józsa Pál most már megértette, hogy igenis: azért is élhet az ember, hogy az előtte
               elrobogó vonatoknak, amelyek az élet lázas, nyugtalan, nagyratörő utasait
               hordják‑viszik: vörös zászlócskájával tisztelegjen; s mikor már a nagy, nagy
               emberiség szolgálatában gyengülő kezéből ki akar hullani a zászló: átadja azt
               utódjának, fiacskájának, - a jövőnek...</p>
            
            
         </div>
      </body>   
   </text>
</TEI>