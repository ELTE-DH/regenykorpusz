<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU00961" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Aranykoporsó</title>
				<author ref="viaf:73857588">Móra Ferenc (1879-1934)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">112874</measure>
				<measure unit="pages">239</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC</p>
			</publicationStmt>
			<sourceDesc>
				<bibl type="digitalSource">
					<title>Aranykoporsó</title>
					<date>1999-07-28</date>
					<publisher>Magyar Elektronikus Könyvtárért Egyesület</publisher>
					<ref target="http://mek.oszk.hu/00900/00961"/>
					<respStmt>
						<resp>Original Electronic Edition</resp>
						<name>Drótos László</name>
						<name>Szabolcsi József</name>
						<name>Kindlevarázs </name>
					</respStmt>
					<bibl type="digitalSource">
						<title>Aranykoporsó</title>
						<date>1999-07-28</date>
						<ref target="http://kindlevarazs.wordpress.com/kindle-teka/"/>
					</bibl>
					<bibl type="printSource">
						<title>Aranykoporsó</title>
						<author>Móra Ferenc</author>
						<pubPlace>Budapest</pubPlace>
						<publisher>Magvető</publisher>
						<date>1965</date>
						<ref target="http://mek.oszk.hu/00900/00961/00961.pdf"/>
					</bibl>
				</bibl>
				<bibl type="firstEdition">
					<title>Aranykoporsó</title>
					<author>Móra Ferenc</author>
					<date>1931</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="long"/>
				<ns1:canonicity key="high"/>
				<ns1:timeSlot key="T5"/>
			</textDesc>
		</profileDesc>
		<revisionDesc>
			<change when="2020-07-21"/>
			<change when="2020-11-03"/>
		</revisionDesc>
	</teiHeader>
	<text>
		<body>
			<div type="group">
				<head>
               ANTIOCHIA VAGY A POLITIKA KÖNYVE
            </head>
				<div type="chapter">
					<head>
                  I.
               </head>
					<p>
                  Még a császári palota márványfalai is szinte beleizzadtak a
                     szíriai délbe. A kapuőrséget elnyomta az álom, a szédítő hőségben nem kellett
                     tartani talpra ugrasztó látogatástól. Hárman, ciprióták, hanyatt dőlve
                     horkoltak az oszlopok megrövidült árnyékában. Két lándzsás arab guggolva
                     bóbiskolt, ahogy gyermekkorában a sivatagban megszokta.
               </p>
					<p>
                  A palotával szemben szamár rágcsálta a Juno templomát körülvevő
                     liget mirtuszainak kérgét. A szamárhoz tartozó ember a palota legalsó lépcsőjén
                     szundikált, nekivetve hátát egy zsák dinnyének. Egyéb ruhája nem volt a válltól
                     térdig érő bőrkötőnél, amelyet leeresztett izzadó, legyektől ellepett, szőrös
                     mellére. Néha közéjük vakart, s melléről poros, piszkos arcára zavarta őket.
                     Falusi paraszt lehetett, aki csöndes helyet keresett a Kelet lármás
                     fővárosában. Nyilván nem is tudta, hol heveredett le.
               </p>
					<p>
                  Fönt a kapunyílásban, az őrök mögött megjelent egy kiterjesztett
                     szárnyú páva. Juno szent madara szomjas volt, és szétnyitott csőrrel
                     tekingetett a víz után. Megpróbált felrepülni Janus kulcsos szobrára, amelyen
                     verebek tollászkodtak. Aztán befelé tipegett a porticus porfír-oszlopai
                     közt.
               </p>
					<p>
                  Ájult csöndet ért mindenütt, csak az apródok tanulószobájából
                     hallott hangot. Ott megállt figyelve.
               </p>
					<p>
                  Az apadt hasú Nonnus, a császári nagy-iroda legszorgalmasabb
                     notariusa tartotta az órát az újan felvett apródoknak. Az apródnevelés az
                     udvarmesteri hivatalra tartozott, de ott most nagy volt a felfordulás. Az udvar
                     nagyobb része a székvárosban maradt, Nikomédiában, a császárral, Antiochiába
                     csak néhány száz főnyi személyzet jött el a császárnéval, még a tavaszon. Akkor
                     úgy volt, hogy a császár is hamarosan megérkezik a birodalmi titkostanács, a
                     szent consistorium ülésére. De a császár útja hónapról hónapra késett, s ebbe
                     az udvarmester is belebetegedett már Nikomédiában, meg a helyettese is
                     Antiochiában. A személyzet megosztottsága mindenkit kivert éliből, úgyhogy a
                     szárnyas-feldarabolónak kellett odaállni a tálalóban a disznósült mellé is. A
                     hivatalok kénytelenek voltak embereiket csereberélni, s így kellett átvennie
                     ideiglenesen a notariusnak az apródoktatást. Igaz, hogy jobb kézbe nem is
                     kerülhetett volna. Bár a kérvényezési ügyosztály tisztje volt, kívülről
                     megtanulta a szertartáskönyvet. Nemcsak oktalan szenvedélyből, hanem okos
                     előrelátásból is. Számított rá, hogy tudománya egyszer besegíti az udvarmesteri
                     hivatalba s talán valami palotakormányzói állásba is.
               </p>
					<p>
                  Nonnus a címeket és rangokat magyarázta az ásítozó
                     ministralisoknak, szír torokhangon fordítván görögre a ceremoniálét.
                     Diocletianus hiába tette az egész birodalom hivatalos nyelvévé a latint, az
                     imperium keleti felének a görög esett könnyebbségére.
               </p>
					<p>
                  - Tehát foglaljuk össze még egyszer az udvari tökéletesség
                     szabályait. Te, Ferox, mit tökéletlenkedsz ott? Azt hiszed, most is a bölények
                     közt vagy Germaniában? Akinek az apja oly szerencsés, hogy az isteni szentség
                     vadászebeinek főfelügyelője lehet, annak tudni kell annyit, hogy az udvari
                     ember nem két manccsal vakarózik, mint a barbárok, hanem csak a bal keze
                     mutatóujjának utolsó ízével nyúl a haja közé. Így ni!
               </p>
					<p>
                  A suhancok szeméből halk kuncogás verte ki az álmosságot. A
                     notariusnak egy szál haja se volt.
               </p>
					<p>
                  Nonnus megelégedetten bólogatott.
               </p>
					<p>
                  - Így, így, ezt szeretem, az udvari ember csak a szája szélével
                     nevet. Nos, hol hagytuk abba, Pyrargus?
               </p>
					<p>
                  A huncut szemű görög siheder összeráncolt homlokkal
                     válaszolt.
               </p>
					<p>
                  - Súlyosságod hajánál.
               </p>
					<p>
                  Most már nyílt kacagás viharzott végig a fiúkon. Az összeszáradt,
                     sovány kis ember felháborodva csapta össze a két kezét:
               </p>
					<p>
                  - Ostoba vagy, mint egy boeotiai. Ha visszatérünk Nikomédiába,
                     javasolni fogom őkomolyságának, a protector domesticusnak, hogy téged kergessen
                     haza disznót makkoltatni. Hát még most sem tudsz annyit, hogy súlyosságodnak az
                     alkamarásokat kell nevezni? Figyelmeztetlek benneteket, hogy a címeket és
                     rangokat a szentséges Dominus maga állapította meg, tehát aki azokat elhibázza,
                     az felségsértést követ el, és megvesszőzéssel bűnhődik.
               </p>
					<p>
                  Csönd lett a teremben. Nonnus elégedetten vetette magát hátra a
                     katedrán, és tovább fejtegette az új római alkotmánytant.
               </p>
					<p>
                  - Nos, hadd hallom, micsoda megszólítás illet engem a Notitia
                     Dignitatum szerint?
               </p>
					<p>
                  Az apródok karban kiáltottak:
               </p>
					<p>
                  - Okosságod!
               </p>
					<p>
                  A notarius megbékülten biccentette meg madárfejét, és fölemelte
                     bal keze hüvelykujját.
               </p>
					<p>
                  - Tovább megyünk. Megvizsgáljuk a tekintélyek rendszerét, amely
                     alapja a római birodalomnak. Először van a legszentebb szentséges Úr.
               </p>
					<p>
                  Nyakát előrenyújtotta, lehajtotta, és pillanatnyi szünetet
                     tartott.
               </p>
					<p>
                  - Az isteni Cajus Aurelius Valerius Diocletianus neveztetik
                     Joviusnak, vagyis jupiterinek is. Először azért, mert eredetét az istenek
                     atyjától vette, másodszor, mert úgy uralkodik a halandók, mint Jupiter a
                     halhatatlanok felett. Ő a főcsászár, az első augustus, röviden az Úr, a
                     Dominus. Aztán jön a második augustus, Marcus Aurelius Valerius Maximianus
                     őszentsége, aki Herculius nevet is visel. Mert az isteni heros sarjadéka, s
                     ahol Diocletianus az ész, ott ő a kar; amit Jupiter kigondol, azt Hercules
                     hajtja végre.
               </p>
					<p>
                  A második augustust a madárfejnek egy hajszállal kevésbé mély
                     meghajtása és egy lehelettel rövidebb szünet tisztelte meg.
               </p>
					<p>
                  - A két augustus segítőtársul választotta magának a két Caesart.
                     Maximianus augustus...
               </p>
					<p>
                  A notarius ijedten nézett körül bűne tudatában. Nem vette észre
                     senki, hogy eltévesztette a sorrendet. Ügyesen végrehajtott köhögés után
                     folytatta:
               </p>
					<p>
                  - Diocletianus augustus az imperium keleti felét Cajus Valerius
                     Galerius caesarral osztotta meg, míg Maximianus, a nyugati birodalom augustusa
                     Flavius Valerius Constantiust választotta maga mellé caesarnak. A caesarok az
                     augustusok fogadott fiai és vejei, azért ők is sacrosanctusoknak szólítandók,
                     családjuk isteni tagjai pedig nobilissimusok és nobilissimák. Az adoratio,
                     vagyis a térdre borulással való köszöntés csak ő istenségét, a Dominust illeti,
                     azonban véghetetlen kegyelmessége nem tekinti bűnnek, ha megadatik az társainak
                     is, akik részesei az ő istenségének. A legmagasabb rendelet szerint azonban
                     háromszoros főhajtással és a jobb kar felemelésével kell üdvözölni a többi
                     szentségeseket azoknak, akiket az istenek boldoggá tesznek azzal, hogy színük
                     elé kerülhetnek. Ellenben csak kétszeres megalázkodással kell tisztelni a
                     nobilissimusokat, ami pedig a nobilissimákat illeti...
               </p>
					<p>
                  Ezen az órán nem tudódott ki, hogy mi illeti a nobilissimákat. A
                     tévelygő páva ijedt rikácsolással szaladt be az ajtón. Ragyogó farka-tollaiba
                     egy tipegő, szőke hajú kis lánygyerek kapaszkodott a fél kezével; a másikban
                     pogácsát tartott, amelyről sárga méz csordogált. Az arany szandálkákról és a
                     bíbor szegésű bissus-tunikáról, amely a gömbölyű kis karokat takaratlan hagyta,
                     látnivaló volt, hogy a gyerek a szentségesek családjához tartozik. A páva
                     azonban, vagy azért, mert ő is az istenekhez tartozónak tudta magát, vagy mert
                     farkát veszélyben érezte, szemtelen volt és vakmerő. Nemcsak kirántotta magát a
                     csöpp nobilissima kezéből, hanem a pogácsát is elkapta tőle, és továbbszaladt
                     vele. A gyerek letottyant a földre, és ijedten visítozni kezdett.
               </p>
					<p>
                  - Mammea, Mammea! - fente mézes kezecskéit divatosan pirosra
                     mázolt, telt kis arcához.
               </p>
					<p>
                  A notarius odafutott hozzá, s megfeledkezve a nobilissimáknak
                     kijáró üdvözlésről, megpróbálta felsegíteni. A gyerek azonban rugdalózva
                     tiltakozott.
               </p>
					<p>
                  - Minina, Minina!
               </p>
					<p>
                  Nonnus zavarodottan dörzsölgette hegyes állát. Képzeletében
                     hirtelen átfutotta az udvari szertartáskönyvet, s szégyenkezve vallotta be
                     magának, hogy az mégse tökéletes alkotás. Nincs benne szabályozva, hogyan kell
                     bánni egy hároméves nobilissimával, akinek dajkára volna sürgős szüksége.
               </p>
					<p>
                  - Minervina! Minervina! - kezdett el ő is süvölteni.
               </p>
					<p>
                  Már akkor futott is az oleander fasorok közül a dajka. Övén
                     aranycsat jelezte, hogy Maximianus augustus udvarához tartozik. Kipirult arcú,
                     begyes fiatal lány volt. A fölelevenedett apródok nagy lábcsoszogással és
                     torokköszörüléssel fogadták.
               </p>
					<p>
                  - Ez már nem is nobilissima, hanem dignissima - csettentett a
                     görög fiú a szomszédjának. - Úgy értem, méltó arra, hogy istennőt
                     ringasson.
               </p>
					<p>
                  A szomszéd, hirtelenszőke thrák fiú elvigyorodott.
               </p>
					<p>
                  - Cserébe esik, mert a dajkát meg egy isten ringatja bölcső
                     nélkül.
               </p>
					<p>
                  - No?
               </p>
					<p>
                  - Constantinus, a princeps. Én már láttam őket együtt.
               </p>
					<p>
                  - Láthattad, abban nincs semmi. Hiszen a baba menyasszonya a
                     princepsnek, azt mindenki tudja. Úgy házasodnak ezek összevissza egymással,
                     mint az istenek.
               </p>
					<p>
                  - No hallod? Tán te nem vállalnád menyasszonyodnak a kis fattyút a
                     dajkájáért? Fogadsz velem egy dupla sestertiusba, hogy mindjárt itt lesz a
                     princeps?
               </p>
					<p>
                  A görög visszacihegett.
               </p>
					<p>
                  - Apja vére az. Az is leereszkedett a halandókhoz, mikor ekkora
                     volt. Annak is valami cselédféle volt az első felesége Naissusban vagy hol. Az,
                     akit el kellett neki kergetni, mikor a Dominus ráparancsolt, hogy vegye el a
                     Maximianus lányát.
               </p>
					<p>
                  A thrák halkabbra fogta a sugdosódást.
               </p>
					<p>
                  - Azt én jobban tudom, te, mert én is naissusi vagyok. Nekem
                     földim Flavia Helena. Pincérlány volt, az öregem is kerülgette valamikor.
               </p>
					<p>
                  - Szép volt?
               </p>
					<p>
                  - Szép az még most is.
               </p>
					<p>
                  - Hát él még?
               </p>
					<p>
                  - Mitől ne élne? Ott lakik most is Naissusban, úgy hívják, hogy a
                     “fehér asszony”. Ha a haja hófehér nem volna, ma is szép Helenának
                     hívhatnák.
               </p>
					<p>
                  - Te, milyen furcsa, hogy ő a fehér asszony, az ura meg a fehér
                     caesar. Constantius
                     Chlorus
                  .
               </p>
					<p>
                  - Igen, az utolsó éjszaka fehéredett meg mindkettőjük haja, mikor
                     a Dominus szétparancsolta őket.
               </p>
					<p>
                  Ferox a két fecsegő közé dugta torzonborz fejét.
               </p>
					<p>
                  - Mit jár a szátok ilyen dolgokról? Tudjátok, hogy Galerius caesar
                     felesége mért oszlatta föl az udvartartását? Azért, mert a caesar három
                     udvarhölgyet vízbe fojtatott, aki azt suttogta, hogy sírni látta a
                     feleségét.
               </p>
					<p>
                  - Az más! - legyintett Pyrargus. - Constantius a fehér caesar,
                     Galerius meg a vörös caesar.
               </p>
					<p>
                  De azért ő is jobbnak látta elhallgatni, bár senki se figyelt
                     rájuk. Mindenki a szegény Minervina küzdelmét nézte az egyre jobban megvaduló
                     gyerekkel. A nobilissima egész közönséges poronty módjára vágta végig magát a
                     padlón, új foglalkozást találva magának a pávafark-szaggatás helyett. Az
                     aranyszandálokat szerette volna lecibálni ég felé hányt lábacskáiról.
               </p>
					<p>
                  - Nem bilom, nem bilom! - ordította kétségbeesetten.
               </p>
					<p>
                  Az előtte térdelő dajka kifogyott a béketűrésből, fölkapta a
                     kapálózó gyereket és rákiáltott, maga is majdnem sírva a méregtől.
               </p>
					<p>
                  - Fausta! Nem hallgatsz mindjárt! Kis béka!
               </p>
					<p>
                  Nonnus összerezzent a negyven tanú előtt elkövetett nyilvánvaló
                     felségsértésre. Talán tettlegesség is követte volna, ha az oleanderek közül föl
                     nem csendül egy meleg férfihang.
               </p>
					<p>
                  - Faustella! Babácska!
               </p>
					<p>
                  A gyerek, mintha elvágták volna a sírását, tátva maradt szájjal
                     nézett az ajtóra. Magas, karcsú, de vállas fiatalember lépett be rajta a hadi
                     tribunusok egyszerű viseletében. Csak arany nyaklánca, középen a császár nagy
                     medálionjával mutatta, hogy ez a katonatiszt is a felségek közül való.
               </p>
					<p>
                  Constantinus volt. Constantius Chlorus és az elűzött Helena fia.
                     Nonnus és tanítványai megadták neki a nobilissimusoknak kijáró tiszteletet,
                     amit a princeps barátságos fejbólintással viszonzott.
               </p>
					<p>
                  - Jobb volna most az Orontészben lubickolni - mondta nevetve. -
                     Mért nem viszed vízre a csirkéidet, öreg kotlós?
               </p>
					<p>
                  Szájával a meggörbülve maradt Nonnusra nevetett, de szemével a
                     dajkára, akinek karjából a baba odarepesett hozzá.
               </p>
					<p>
                  - Csecse, bátyus, csecse! - kapkodott az aranylánchoz. - Mégy
                     bátyushoz, mégy!
               </p>
					<p>
                  - Gyerünk, menyasszonykám, gyerünk - mondta lágyan a princeps, s
                     úgy vette át a gyereket, hogy karja végigsimította a dajkát.
               </p>
					<p>
                  - Melyiknek mondta? - vihogott oda a görög a thrákhoz.
               </p>
					<p>
                  A fiúk mind az övükkel csörögtek. Hora, a palota toronyőre delet
                     kiáltott, s léptek kopogtak, ruhák suhogtak mindenfelé a folyosókon. Nonnus
                     azonban már megint fönt ült a katedrán.
               </p>
					<p>
                  - A mai penzumot be fogjuk fejezni - kántálta tikkadtan.
               </p>
					<p>
                  Tudta, hogy senki se hallgat rá, de vétkellette volna, ha a
                     fiatalság nem látja elég serénynek a világ egyensúlyát biztosító udvari
                     harmónia szolgálatában.
               </p>
					<p>
                  - Tehát négyen vannak az uralkodók, mint a négy évszak vagy a négy
                     világtáj vagy a négy világrész vagy a nap, hold, hajnalcsillag és esthajnali
                     csillag vagy a négy isteni ló Apollo quadrigájában. A hét bolygóhoz hasonlóan
                     heten vannak az illustrisek, vagyis nagyméltóságúak: éspedig első helyen a
                     főkamarás, a praepositus sacri cubiculi, vagyis a császári szent hálószoba őre;
                     aztán helyettese, a primicerius magister officiorum, a belső ügyek minisztere;
                     a questor sacri palatii, a kancellár; a comes sacrorum largitiorum, azaz a
                     pénzügyminiszter, s végül a lovasság és gyalogság főparancsnokai. Ezek mind
                     tagjai a szent consistoriumnak, és széles bíborszegélyt viselnek fehér
                     tógájukon, továbbá fekete cipőt ezüst félholdakkal. Spectabilisek, vagyis
                     nagytekintélyűek a patríciusok és a tartományi kormányzók, ugyanolyan cipőkkel,
                     de keskeny bíborral. Honorátusok, azaz tiszteletre méltók az állami főpapok és
                     clarissimusok, vagyis nagyhírűek a senatorok. A bírók perfectissimusok, vagyis
                     tapasztaltak, a kamarások egregiusok, kitűnőek, akár az irodában ülnek, akár az
                     udvartartásban serénykednek; legalól vannak a vidéki decuriók, akik mióta az
                     adóvégrehajtás is az ő tisztük, respectabilisek.
               </p>
					<p>
                  Ezután felsorolta még őokossága a legfontosabb megszólításokat;
                     lelkükre kötvén a haladni akaróknak, hogy mindig inkább kettővel följebb, mint
                     eggyel lejjebb, de legjobb össze nem cserélni a törvény által megszabott
                     titulusokat. Akinek “amplitudo tua” dukál, vagyis “Terjedelmességed”, az
                     esetleg nem haragszik meg érte, ha “celsitudo tua”-nak szólítják, azaz
                     “Magasságod”-nak. De már akinek “gravitas” jár, vagyis “Súlyosságod”, az az
                     orrába veszi, ha “levitas”-nak, vagyis “Könnyűséged”-nek találják
                     tisztelni.
               </p>
					<p>
                  - Az isteni Diocletianus ugyan leigázta a föld minden nemzeteit,
                     de azért örök érdeme mégis az marad, hogy a címek és rangok rendezésével
                     kivezette a római birodalmat azokból az évszázados zavarokból, amelyek abból
                     keletkeztek, hogy senkinek sem volt biztos címe, és így minden tekintély
                     megingott.
               </p>
					<p>
                  A kapu felől tompa bőgés hallatszott, s ezért a többi törvényes
                     tekintély tárgyalására nem került sor. Nonnus azt hitte, megérkeztek a taurusi
                     medvék, amelyeket külön futárral rendelt meg a Sirmiumból érkezendő Galerius
                     caesar, hogy győzhetetlen karja erejét kipróbálja rajtuk. A notarius ugyan nem
                     volt hadiember, de szeretett biztonságban borzongani. Hirtelen befejezte az
                     előadást, és az apródoktól körülzsibongva megindult a kapu felé.
               </p>
					<p>
                  Nonnust megcsalta a füle. A medvebőgés közelről csak szamárordítás
                     volt. A felébredt kapuőrök elzavarták a parasztot, aki piszkos testét hozzá
                     merte dörzsölni a szent palota lépcsőihez, és most a paraszt ütötte, vágta a
                     szamarát, ahol érte.
               </p>
					<p>
                  - Te szentségtörő dög! - ordította - te megrágod az istennő
                     mirtuszát, és nem törődsz vele, hogy énrajtam fog bosszút állni! Esedezem,
                     szüléseket igazgató Lucina, hogy ne a feleségem vessen ikreket, hanem ez az
                     istentelen szörnyeteg. Neked mindegy, vajúdók védője, én meg jobban járok
                     vele!
               </p>
					<p>
                  A kegyeletes szándékú szamárverésnek az vetett véget; hogy egy fél
                     dinnye orron találta a bőrkötényes embert. Az apródok elkobozták a zsákot,
                     nekiestek a dinnyének, aztán egymásnak estek neki a dinnyehéjjal.
               </p>
					<p>
                  - Vigyázz, atyus! - vette célba Pyrargus egy elnyomorodott
                     dinnyével a paraszt bozontos fejét - itt vannak a perzsák!
               </p>
					<p>
                  A rongyos embernek elfutotta a vér a szemét.
               </p>
					<p>
                  - A harpiák vágják ki a szemeteket, naplopók! - rikácsolta -
                     rosszabbak vagytok az isauri rablóknál!
               </p>
					<p>
                  Újabb parittyázás és újabb átkozódás következett. Ferox fölkapta
                     az egyik kapuőr lándzsáját, és azzal célzott. Nonnus odábblökte.
               </p>
					<p>
                  - Ne bőgessétek ezt az állatot! Ha behallatszik az augusta
                     tricliniumába, baj lesz. Nesze, te disznó, takarodj vele!
               </p>
					<p>
                  Néhány rézpénzt dobott le a parasztnak, aki a csörrenésre térdre
                     vágta magát, és karjait szétvetve hálálkodott.
               </p>
					<p>
                  - Plútosz ezerannyit adjon helyette!
               </p>
					<p>
                  Összemarkolászta a kis rezeket, és eljajdította magát.
               </p>
					<p>
                  - Mindössze öt siliquia, öt zsákkötőtűt se kapok érte! Öt gyerekem
                     van, uram, könyörülj meg rajtam!
               </p>
					<p>
                  Nonnus a város felé mutatott, ahonnan néha becsapódott a piac
                     lármája.
               </p>
					<p>
                  - Ott a forumon az ármegállapító tábla. Arról megtudhatod, hogy
                     hitvány dinnyéd még ennyit se ért.
               </p>
					<p>
                  A paraszt felugrott, és ő is a piac felé nézett, de az öklét
                     rázva.
               </p>
					<p>
                  - Meg, ugye? Hát azt honnan tudom meg, hogy hová bújt azóta a
                     gyapjú meg a bőr meg a szög és a kasza, mióta ez az új rend van? Veszett volna
                     meg azzal együtt, aki kitalálta!
               </p>
					<p>
                  Nonnust kiverte az izgalom verejtéke. Tudta, milyen szigorúan
                     veszi a császár az ármaximálást, amely némely vidékeken forrongást is okozott.
                     Nemcsak annak a fülét szegeztette a hirdetőoszlophoz, aki vétett ellene,
                     eladóét, vevőét, hanem azt is megostoroztatta, aki zúgolódott miatta.
               </p>
					<p>
                  - Kire értetted? - ágaskodott lábujjhegyre, megmarkolva a paraszt
                     vállát. - A Dominusra?
               </p>
					<p>
                  - Mit tudom én, ki az a Dominus - hökkent meg a paraszt.
               </p>
					<p>
                  - Nem tudod, ki a császár? - hápogott a notarius, és szájon ütötte
                     a rongyos embert.
               </p>
					<p>
                  Erre az megveszedett. Fölvágott fejjel ordította:
               </p>
					<p>
                  - Engem nem etet, hát mért tudnám! Én etetem őt a kullancsaival
                     együtt. Te is az vagy?
               </p>
					<p>
                  Nonnus a torkához kapott, úgy érezte, mindjárt megfullad.
               </p>
					<p>
                  - Szaladjatok a forumra stationariusért! - fordult az apródokhoz,
                     ahogy magához tért.
               </p>
					<p>
                  Pyrargus lódult volna rendőrt keresni, de a kapu felől
                     rákiáltottak.
               </p>
					<p>
                  - Megállj, fiú!
               </p>
					<p>
                  Két öregember lépett ki az oszlopok közül, meg egy fiatal. A
                     fiatal, apród korú, vállára omló szőke hajjal, övén ezüst kulcsverettel, a
                     szent palota titkárainak jelvényével, megállt a felső lépcsőn. A két sötét
                     lebernyeges öreg leballagott. A sötét lebernyeget tudósok hordták. Egyikük,
                     szürke szakállú, tömpe orrú, Szokratész-arcú ember, száz ránc közül mosolygó,
                     barna szemmel, kicsit lomhán mozgott. Ez Bion volt, a matematikus. Ebben a
                     korban így hívták az igazságkeresőknek azt a fajtáját, amelyet a korábbi
                     századok hol grammatikusnak, hol filozófusnak neveztek. Olykor ügyes csalók,
                     máskor igazán tanult és jóhiszemű emberek, akik csak annyiban nagyképűsködtek,
                     amennyiben a kor megkívánta tőlük. Bion mindent tudott, amit a könyvek
                     megadhatnak, és okos kémlelője volt az életnek. Száz évvel azelőtt, a filozófus
                     császárok korában talán császári könyvtáros lett volna. Diocletianusnak azonban
                     nem volt könyvtára, s Bion csillagjósa volt a császárnak.
               </p>
					<p>
                  A másik tudós, ritkás, fekete szakállú, ideges, sovány, barna arcú
                     és villogó, fekete szemű ember, Lactantius volt, a rhetor. A két tudós
                     barátsága még iskolai eredetű volt, mind a kettő az alexandriai Arnobiustól
                     tanulta a szónoklatot mint a tudományok összességét, ami mindenre képesített.
                     Pályájuk azonban az élet küzdelmeiben hamar elhajlott egymástól, mint a
                     parabola két szára, hogy aztán a császári udvar végtelenségében
                     összefusson.
               </p>
					<p>
                  Bion előbb került oda. Az egyiptomi hadjáratban. Alexandria
                     ostrománál vonta magára a császár figyelmét. Csavargó természete mindig oda
                     vitte, ahol valami látnivaló volt, s akkor mint csillagjós keveredett abba az
                     elegy-belegy népbe, amely a táborokat mindig kísérni szokta. Az ostrom soká
                     tartott, s idegessé tette a császárt. Egyszer dühében megesküdött rá, hogy ha
                     beveszi a lázadó várost, szabad gyilkolást enged a katonáknak, addig, míg lova
                     térdig jár a vérben. Bion hallotta a kifakadást, és bátorságot vett magának
                     arra, hogy biztosítsa a császárt a győzelemről. Ő kiolvasta azt a
                     csillagokból.
               </p>
					<p>
                  - Jó - mondta a császár -, de kezesnek itt maradsz mellettem. Ha
                     teljesedik a jóslatod, az udvaromba veszlek. Ha nem teljesedik, megégettetlek
                     mint csalót.
               </p>
					<p>
                  A város kétségbeesett küzdelem után csakugyan megadta magát. A
                     császár mint győztes vonult be vezérkara élén, de lova a kapun belül
                     megcsúszott, és térdre esett egy holttest vértócsájában. A balesetből mindenki
                     rosszat jövendölt, de Bion sietett odafurakodni a császárhoz.
               </p>
					<p>
                  - Uram, lovad térdig járt a vérben, tehát esküdnek eleget tettél.
                     Az istenek így adták tudtodra, hogy nem kívánják Alexandria népének
                     halálát.
               </p>
					<p>
                  A császárban ugyan tombolt a győztes kegyetlen ösztöne, a
                     felbiztatott katonáknak is szeretett volna eleget tenni, de az istenekkel nem
                     mert ellenkezni. S így Bion megmentette a várost, amelyet ifjúkori emlékei
                     kedvessé tettek előtte. Egyúttal megszerezte magának Diocletianus bizalmát is,
                     már amennyiben ő megbízott valakiben. Udvarába vette a matematikust, s
                     hálóterme közelében jelölte ki szobáját, hogy mindig kéznél legyen, ha fontos
                     ügyek szükségessé tették a csillagok megkérdezését. Sőt annyi jóindulattal volt
                     hozzá, hogy nemcsak ellátásáról, hanem lelkikenyeréről is gondoskodott.
                     Parancsot adott ki, hogy ha bárhol a hadizsákmányba könyvek is kerülnek, azokat
                     nem szabad katonaszokás szerint feltüzelni, hanem be kell szolgáltatni a
                     matematikusnak.
               </p>
					<p>
                  Így került egyszer Bion kezébe valami Cicero-kommentár, amelynek
                     kolofonjából kiderült, hogy annak szerzője Lactantius. Erre kinyomozta, hogy az
                     ifjúkori barát az afrikai Siccában, szülővárosában ügyvédkedik, meglehetősen
                     sanyarú viszonyok között. Mivel ismerte barátja tehetségét, meghívatta a
                     császárral Nikomédiába, a székvárosba a rhetor-iskola igazgatójának. Ez
                     félig-meddig állami megbízás volt, de nem éppen fényesen fizetett. Az igazi
                     jövedelmet a hallgatók adták volna, azoknak a száma azonban egyre fogyott. A
                     mindjobban kiépülő és megerősödő abszolutizmus alatt teljesen elhalt a közélet,
                     s bealkonyodott a szavak művészetének. A nagy nyilvános viták ideje s a
                     tömegeket megmozgató szónokok kora lejárt; csak a rendszert lehetett
                     magasztalni egy-egy ünnepi alkalommal, s erre minden provinciában elég volt
                     egy-egy ide-oda kirendelt hivatalos szónok.
               </p>
					<p>
                  Lactantius ilyenformán, mivel az ő hivatala nem adott alkalmat
                     jövedelempótló melléküzletekre, inkább önérzetben gyarapodott, mint földi
                     javakban. A császár színe elé ugyan csak évekkel ezelőtt, az első
                     bemutatkozáskor került, de azért az udvarnak nagyon ismert alakja volt. Míg a
                     sok mindenbe beavatott Bion lehetőleg elhúzódott az emberektől, a rhetor,
                     délszaki temperamentumához képest, szeretett mindenben benne lenni.
               </p>
					<p>
                  Most is ő volt az, aki megállította Pyrargost, és megkérdezte a
                     notariust: - Mi van itt, Nonnus?
               </p>
					<p>
                  A notarius őszintén gyűlölt mindenkit, aki egy ranggal megelőzte,
                     de elég józan volt ahhoz, hogy udvarias legyen mindenkihez, akiből kinézett
                     valamit. Se a rhetor, se a csillagász nem volt ugyan rangosztályba sorozva, de
                     az kétségtelen volt, hogy a császár tudott róluk. Nonnus nem remélt ilyen
                     szerencsét; de ha már maga nem juthatott a Dominus közelébe, legalább
                     igyekezett azokhoz dörgölőzni, akik a császárhoz dörgölőzhettek.
               </p>
					<p>
                  - Ez a barom felségsértést követett el - mutatott megvetéssel a
                     parasztra.
               </p>
					<p>
                  - Tévedsz - kötözködött a rhetor, mint akinek hivatalával járt a
                     szőrszálhasogatás. - A barom csak barmot sérthet meg, nem a felséget.
               </p>
					<p>
                  - Hadd futni - szólalt meg a matematikus is -, látom, úgyis
                     megkapta már a magáét.
               </p>
					<p>
                  A paraszt, aki kedvező fordulat reményében kedvtelve szopogatta a
                     bajuszáról lecsurgó dinnyelevet, hadonászva tiltakozott.
               </p>
					<p>
                  - Mindössze öt rongyos siliquiát kaptam. Egy ezüst denariusért
                     térden állva kérek bocsánatot mindannyiuktól.
               </p>
					<p>
                  A matematikus végigtapogatta az övét.
               </p>
					<p>
                  - Otthon felejtettem az erszényem - mosolygott Lactantiusra.
               </p>
					<p>
                  A rhetor fanyalogva felelt.
               </p>
					<p>
                  - Én már nem is tartok erszényt. Nincs a birodalomban olyan kis
                     bursa, amelyik az én számomra nagy ne volna.
               </p>
					<p>
                  Bion fölkiáltott a titkárra.
               </p>
					<p>
                  - Gyere csak, Quintipor! Van nálad pénz?
               </p>
					<p>
                  A fiú leszaladt a lépcsőkön, három fokot ugorva egyszerre.
                     Átnyújtotta kis gömbölyű bőrerszényét. A matematikus elfüttyentette magát.
               </p>
					<p>
                  - Fortuna szarujára, fiú! Neked már az aprópénzed is aranyból van,
                     mint a császároknak? Mindegy no, lássunk egyszer boldog embert is.
               </p>
					<p>
                  Odadobott a parasztnak egy kis aureust.
               </p>
					<p>
                  - Takarodj vele! De ne hálálkodj, mert akkor nemcsak az aranyat
                     nem viszed haza, hanem a szamarad se!
               </p>
					<p>
                  A paraszt eltátotta a száját.
               </p>
					<p>
                  - Arany? - makogta hitetlenkedve.
               </p>
					<p>
                  Csak hallomásból ismerte az aranypénzt, amely már az ő
                     gyerekkorában kiveszett a forgalomból. A zűrzavaros időkben, amikor egyre
                     jobban elhitványodott a pénz, az se mutogatta, akinek volt. A gazdagok elásták
                     vagy beolvasztották nemcsak az aranyat, hanem a régi ezüstöt is. Aki a piacra
                     ment vásárolni, zsákokban vitette maga után a rossz pénzt, amit éppen ezért a
                     zsákról neveztek
                     follis
                  nak.
               </p>
					<p>
                  - Szagold meg - nevetett Bion.
               </p>
					<p>
                  A paraszt két ujja közt morzsolgatta az aureust, hogy nem jön-e le
                     róla az arany, mint az új sestertiusokról az ezüst. Aztán ráharapott; s
                     megbocsátóan vigyorogva még Nonnusra is, megveregette a szamár lapockáját.
               </p>
					<p>
                  - Meg se ismernének otthon, ha magamban állítanék be. Én mindig
                     másodmagammal járok - mondta köszönet helyett.
               </p>
					<p>
                  Mikor pár lépést elhaladt, a rhetor utána kiáltott:
               </p>
					<p>
                  - Hé, nem vagy te keresztény?
               </p>
					<p>
                  A paraszt arcán látszott az őszinte megbotránkozás.
               </p>
					<p>
                  - Mért sértegetsz, uram? Hát zsidónak látszom én?
               </p>
					<p>
                  S megmutatni, hogy nem olyan semmi ember ő, mint amilyennek
                     látszik, nem a földre köpött, hanem a szamár nyakára.
               </p>
				</div>
				<div type="chapter">
					<head>
                  II.
               </head>
					<p>
                  - Csakugyan, miből gondoltad? - kérdezte Bion a rhetort, ahogy a
                     paraszt eltűnt a sarkon.
               </p>
					<p>
                  - Mit? Hogy ez a küklopsz az istentelenek utálatos fajából való?
                     Hát nem érezted, milyen rossz szagú volt? Ezt a bűzt csak az orratlan istenük
                     bírhatja el.
               </p>
					<p>
                  - Orratlan?
               </p>
					<p>
                  - Ha teste nincs, akkor orra sem lehet. Márpedig az övékének se
                     szeme, se füle, se keze, se lába, se semmije, ami a halhatatlan isteneket
                     tökéletesebbekké teszi nálunk. Én ugyan elképzelni se tudok olyan istent, de a
                     püspökük azt mondja, éppen azért különb az ő istenük a mieinknél. Ismered a
                     püspöküket?
               </p>
					<p>
                  - Nem - rázta Bion a fejét -, nem is vagyok rá kíváncsi.
               </p>
					<p>
                  - Biztosan tudod? Ő nagyon érdeklődik teutánad. Mnesternek hívják,
                     azt mondja, barátod volt valamikor Alexandriában.
               </p>
					<p>
                  - A Dioszkuroszokra, csak nem? Nem, nem lehet az. Az én Mnesterem
                     Serapis papja volt, józan és tudós ember. De mikor utoljára jártam Egyiptomban,
                     úgy hallottam, belefúlt a Nílusba.
               </p>
					<p>
                  - Rosszabb sors érte, beleőrült a halálfélelembe. Ő ugyan úgy
                     mondja, akkor kapta meg az égi világosságot. Amikor már elmerülőben volt, egy
                     óriás közeledett felé a Nílusban, aki egy gyereket vitt a vállán, s úgy gázolta
                     a vizet, mint a füvet. Mnester azt hitte, hogy talán Memnón, Éosz fia, és meg
                     is kérdezte tőle, miért szállt le talapzatáról. “Én Christophorus vagyok, és a
                     jövendőt hordozom” - mondta az óriás. Mnester fohászkodott hozzá, hogy vegye
                     fel őt is a karjára, az óriás fel is kapta, átlábolta vele a folyót, és letette
                     a sivatagban, ahol az elhomályosult elméjű istentelenek laknak, akikről
                     bizonyosan hallottál már.
               </p>
					<p>
                  - Azokra gondolsz, akik gyökéren élnek, amelyeket körmükkel ásnak
                     ki a sziklából, és véteknek tartják a mosdást?
               </p>
					<p>
                  - Igen, és a barátod ezek közt élt tíz esztendeig. Onnan hozták el
                     püspöküknek az antiochiai istentelenek.
               </p>
					<p>
                  - Szeretnék vele beszélni.
               </p>
					<p>
                  - Vigyázz, Bionom! Meg fog téged mártani az Orontészben, és rád
                     haragítja az isteneket.
               </p>
					<p>
                  - Engem ne félts - mosolygott Bion -, mert én minden istennel ki
                     tudok egyezni. Te nagyobb veszedelemben forogsz, barátom.
               </p>
					<p>
                  - Miért?
               </p>
					<p>
                  - Oly dühös kereszténygyűlölő vagy, Lactantiusom, hogy belőled még
                     dühös keresztény lesz valamikor.
               </p>
					<p>
                  Nevetgélve mentek föl a lépcsőkön, búcsút intve Nonnusnak, aki nem
                     tudott elindulni addig, amíg az apródok sarukötő szíjat nem kerítenek neki. Az
                     övé elszakadt, amikor a felsőbbsége tekintélyének védelmében lábujjhegyre
                     ágaskodott.
               </p>
					<p>
                  A két tudós tudósok módjára beszélgetett. Sokat megállva és se
                     látva, se hallva maguk körül.
               </p>
					<p>
                  - Kész a beszéded? - kérdezte a matematikus a rhetort.
               </p>
					<p>
                  - Háromszor befejeztem, és most negyedszer kezdem újra. Nem is
                     tudom, miért énrám bízta a város az augustusok üdvözlését. A helytartó dolga
                     lett volna az vagy valamelyik consularisé.
               </p>
					<p>
                  - Ne szerénykedj, Lactantiusom. Mindenki tudja, hogy te adod a
                     mintát a jövő rhetor-nemzedéknek.
               </p>
					<p>
                  - Az más, Bion. Nem azt mondom, hogy én nem értem a mesterségemet,
                     ha magam választhatok témát. De most nem arról van szó, hogy milyen
                     gyászbeszédet mondhatott volna Nagy Sándor Darius holtteste felett, vagy mivel
                     lelkesíthette volna Titus a légiókat a zsidók fővárosának ostromára. A létező
                     dolgokról beszélni nem művészet, és semmi esetre sem az én tehetségemhez méltó
                     feladat.
               </p>
					<p>
                  - Nem féltelek, Lactantius. Hiszen most sem azokról a dolgokról
                     kell beszélned, amelyek vannak, hanem amelyek lehetnének.
               </p>
					<p>
                  A rhetor idegesen sodorgatta a szakálla hegyét.
               </p>
					<p>
                  - Azt hallottam, hogy mikor Maximianust a gall parasztforradalom
                     leverése után Mediolanumban az ünnepi szónok Hannibalhoz hasonlította,
                     őistensége azt kérdezte, ki volt az a Hannibal.
               </p>
					<p>
                  - Lehetséges - vont vállat a matematikus -, de az ilyesmi ne
                     nyugtalanítson. Maximianus van annyira művelt ember, hogy csak a főeunuchjának
                     adta fel a kérdést, mikor azt este magához rendelte. Egész bizonyos, hogy nem
                     zavarta a szónokot, hanem figyelmesen végighallgatta, és aranylánccal tüntette
                     ki.
               </p>
					<p>
                  Már a felső lépcsőkön jártak, a rhetor fejéhez kapott.
               </p>
					<p>
                  - Miért jöttem én fel, amikor másfelé visz az utam?
               </p>
					<p>
                  - Tarts velünk, Lactantius. Ebédem éppoly fényűző, mint a
                     Dominusé, sajt és szilva. De annyival különb, hogy mikor a szilvamagot kiköpöm,
                     akkor nem tartanak a szám elé aranytányért. Velünk jössz?
               </p>
					<p>
                  - Nem tehetem. Máshova vagyok híva.
               </p>
					<p>
                  - Mért mondod ezt ilyen zavartan? A császár fejére, neked még
                     vannak titkaid?
               </p>
					<p>
                  - Ki fogsz nevetni - fordult vissza a rhetor. - Mnesterhez megyek
                     ebédre. Mindjárt frissebbnek érzem magam, ha egy kicsit elveszekedhetek
                     vele.
               </p>
					<p>
                  Bion csak most vette észre, hogy a fiú elmaradt tőlük. A lépcsők
                     közepe táján állt, háttal a palotának.
               </p>
					<p>
                  - Quintipor! Hát azért vágtam el magamtól a köldökzsinórodat, hogy
                     így elhagyj engem?
               </p>
					<p>
                  A fiú nevetve szaladt föl.
               </p>
					<p>
                  - Olyan furcsán érzem magam, Bion, mióta úr vagyok.
               </p>
					<p>
                  Gyerekes kevélységgel simította meg övén az ezüstkulcsot. A
                     matematikus belekarolt.
               </p>
					<p>
                  - Legalább te ebédelj velem. Tudod, gyerek, hogy az étel se esik
                     jól, mióta nem egy kenyéren vagyunk? Úgy megszoktalak két esztendő alatt, mint
                     a lyukas fogamat. Azzal is sok bajom volt kezdetben, de most már nagyon rosszul
                     esne, ha nem találnék bele a nyelvemmel.
               </p>
					<p>
                  - Hát énvelem bajod volt? - szomorodott el a fiú. - Minek mondtad
                     meg? Sohase éreztetted velem.
               </p>
					<p>
                  - Csak akkor féltem tőled, mikor a kezem alá adott a császár. Azt
                     kérdezte tőlem, tudok-e medvét szelídíteni. Meghökkentem, mert sok mindent
                     próbáltam már az életben, de ezt még nem. Emlékszel rá, hogy mikor bementem
                     érted a falutokba, majd megharaptál? Apád kötéllel akart rákötni az öszvér
                     hátára. Gonosz kis bestiának ígérkeztél, Quintipor.
               </p>
					<p>
                  - Nem voltam már akkor kicsi, Bion. Haragudtam az apámra, hogy
                     rabszolgának adott.
               </p>
					<p>
                  - A császár rabszolgájának, fiú! Tudta az öreg Quintus, mit
                     csinál! Ha fiatal korában fél szemét odaadta a császárért, öreg korára rábízta
                     a másikat is, hogy viselje gondját. Azt hiszem, nem panaszkodhatsz, gyerek. A
                     címeden szólítanálak már, de jóformán még nem is tudom.
               </p>
					<p>
                  Quintipor kifeszítette a mellét.
               </p>
					<p>
                  - Magister sanctae memoriae!
               </p>
					<p>
                  - A szent emlékezet mestere! Zeus homlokára mondom, kevés halandó
                     vitte még ennyire tizennyolc éves korára! A császár nálad tartja az
                     emlékezetét! S az a jó, hogy száznegyvenketten vagytok, kevés esik belőle
                     egyre.
               </p>
					<p>
                  Beértek a császári lakosztály oszlopcsarnokába. Quintipor
                     megállt.
               </p>
					<p>
                  - Te, Bion, milyen ember a császár? Ugye nem választ el azért
                     tőled, hogy ide parancsolt bennünket?
               </p>
					<p>
                  A matematikus a szakállába dörmögött.
               </p>
					<p>
                  - Most már nem a magunk urai vagyunk, hé! Tanuld már meg, hogy a
                     császár nem ember, hanem isten. Tehozzád eddig jóisten volt. S hogy elválaszt-e
                     tőlem? Honnan tudjam én azt, fiam? Rabszolgája vagy, azt tesz veled, amit akar.
                     Ha megharagszik rád, kétfelé fűrészeltet. De dalmatiai kormányzónak is
                     megtehet, ha ahhoz lesz kedve. Nem hiszem, hogy rossz szándéka volna veled.
                     Legalább amit eddig tett, nem úgy mutatja. Látod, már arannyal is
                     kibéleltetett, pedig az neki nem szokása. A rhetornak majd kiesett a száján a
                     feje, mikor a bursád megcsörrent.
               </p>
					<p>
                  Bion mosolygott. A fiú félénken nézett rá.
               </p>
					<p>
                  - Nem kérdezhetnéd meg a csillagokat?
               </p>
					<p>
                  A matematikus most már elkomolyodott.
               </p>
					<p>
                  - Quintipor, ha nekem fiam volna, soha annak a csillagát meg nem
                     nézném. Senkiét, akit szeretek. S nekem rajtad kívül nincs kit szeretnem.
               </p>
					<p>
                  - Csak temiattad, Bion - ugrott a nyakába a fiú. - Hogy el ne
                     kelljen válnom tőled. Én se szeretek senkit a világon, csak téged.
               </p>
					<p>
                  - És az anyád? Meg az apád?
               </p>
					<p>
                  - Nekik nem kellettem, Bion. Rabszolgának adtak.
               </p>
					<p>
                  A matematikus megrázta a fiú fülét.
               </p>
					<p>
                  - Mégiscsak éretlen gyerek vagy, magister. Hát jobban szeretnél
                     salátát kapálni, mint ebben a szép ruhában páváskodni? Igaz, hát az öreg
                     Quintus elismer-e úrnak?
               </p>
					<p>
                  - Udvari légyfogónak hív - mosolyodott el Quintipor. - Ma reggel
                     is locsoltatott velem.
               </p>
					<p>
                  - No látod, mégse adott egészen rabszolgának. És Sapricia
                     anyó?
               </p>
					<p>
                  A fiú elpirult.
               </p>
					<p>
                  - Képzeld, szemverés ellen való füvet varrt a ruhámba. Nem tudom,
                     kitől féltene itt.
               </p>
					<p>
                  A matematikus megütögette a fiú derekát, és betaszította az
                     ajtón.
               </p>
					<p>
                  - Milyen jó, hogy Korinthoszban meg Athénben nem volt ott
                     Sapricia, mi?
               </p>
					<p>
                  Quintipor szétvetette karjait a napfényben.
               </p>
					<p>
                  - Bionom, milyen jó élni!
               </p>
					<p>
                  Bion a küszöbön állva egy percig komolyan nézett maga elé. Aztán
                     elmosolyodott. Az öreg tudós bölcsességével, aki élvezet és lázadozás nélkül
                     szereti az életet.
               </p>
				</div>
				<div type="chapter">
					<head>
                  III.
               </head>
					<p>
                  A szent consistorium ülése, amelyre Antiochia a világ négy urát
                     várta, nemcsak a császárok, hanem a császári családok találkozásának is
                     készült. Bár a négy család tulajdonképpen csak egy volt: a császáré. Mint ahogy
                     a tetrarchikus kormányrendszer se volt más, mint egy akaratnak, a
                     Diocletianusénak megnégyszereződése.
               </p>
					<p>
                  Az alatt a száz év alatt, amely Diocletianus imperiumát megelőzte,
                     harminchárom császára volt a birodalomnak, s azok közül harminc vére bíborával
                     fizetett a császári bíborért. Sokan nemcsak maguk, hanem minden ivadékuk
                     vérével is. Aki felvette a bíbort, az a halál árnyékába lépett. Mert ha a
                     keleti légiók egy tábornokukat kikiáltották császárrá, arra a nyugati légiók
                     ellencsászárral feleltek. Akit a Danubius menti zsoldosok emeltek fel, az ellen
                     az afrikai zsoldosok ütöttek pártot. Róma senatusa egyformán kész volt porban
                     csúszni mindenki előtt, aki lábát a nyakára tudta tenni. Mióta a
                     bíboradományozás jogát a régi császárok praetorianus gárdája elbitorolta tőle,
                     nem látott benne különbséget, hogy a római helyőrségtől kap-e imperatort, vagy
                     a barbárokból toborzott légióktól. Maga a gárda is hasat eresztett, elpuhult,
                     megöregedett, polgári életet élt. Minden császárt vállalt, aki ellátta
                     zsolddal, ruhával, ingyen gabonával és cirkuszi játékokkal, születésnapján
                     pedig bőven osztogatta az ajándékokat. Legfeljebb olyan császárt kívánt volna
                     az istenektől, akinek több születésnapja van egy esztendőben. De hálás volt
                     nekik olyan megoldásért is, hogy minden három hónapban új császár tékozolta a
                     pénzt a forumon és a vért az arénában.
               </p>
					<p>
                  A határoktól messze volt az út Rómáig, és nem minden császár
                     jutott el a bevonulásig. Nemcsak az ellencsászárok hadai állhatták útját, hanem
                     a saját zsoldosai is. Ugyanazok, akik pajzsaikra emelték, pajzsaik alá is
                     temethették három hónap, három hét vagy három nap múlva. Aszerint, hogy mikor
                     akadt egy másik nagyratörő tábornok, talán a császár legmeghittebb barátja, aki
                     több zsoldot vagy szebb bakancsokat ígért. Néha még ez se kellett hozzá. Elég
                     volt, ha a megvesztegetett haruspexek és augurok, akik minden hadsereggel vele
                     jártak, rossz ómeneket kaptak az istenektől. A császár belebukhatott abba, ha a
                     szentelt csirkék kedvetlenül szedegették az eléjük szórt szemet. Ha egy
                     kótyagos altiszt reggeli kenyerezés közben azt beszélte, hogy álmában a hadi
                     zászlórudak végéről elszálltak a bronz-sasok, este a lemenő nap vérével a
                     császáré is elfolyhatott. A zsoldosok kapzsiságával mindig számot kellett
                     vetni, de szeszélyeiket sohasem lehetett kiszámítani. A zsoldba vett barbárok
                     urai lettek bérlőjüknek, a birodalomnak, s közvetlenebb veszedelmét
                     jelentették, mint a határokon túl éhesen leskelődő testvéreik.
               </p>
					<p>
                  Az elöregedés minden nyavalyája kikezdte a római világot, de
                     legnagyobb baja mégis az uralom bizonytalansága volt. A világ urává lenni nem
                     volt nehéz, de megmaradni annak csak Diocletianus tudott a kalandor-császárok
                     közül. Éremvésői hízelgés nélkül nevezhették “restitutor orbis”-nak. Uralma
                     biztosításával megmentője lett a birodalomnak.
               </p>
					<p>
                  A dalmata rabszolgasarjadék már túl volt a negyvenen, amikor
                     trónra került, szintén lázadó katonák kegyelméből, két elvérzett vetélytárs
                     holttestén keresztül. A bíborral együtt a Jovius nevet is fölvette, talán
                     homályos származása eltakarására is, s a világ hamar meggyőződhetett róla, hogy
                     nem méltatlan rá. Az a hadi sanyarúságban nevelkedett tábornok, akinek a
                     nevével se voltak egészen tisztában, valóban többnek mutatkozott a szerencse
                     kegyeltjénél. El lehetett neki hinni, hogy az istenek atyja megosztotta vele
                     világkormányzó bölcsességét. Az alája vetett világ legalább, amely annyi
                     esztelenséget látott uralkodni maga felett, nem vonakodott istent látni
                     nyugalma visszaadójában. Pedig aztán csak bölcs paraszt volt, nyílt eszű és
                     becsületes szándékú, annyira nyers, amennyire mérsékelt, hogy rendet tudjon
                     csinálni azon az elvadult birtokon, amely a Thamesistől az Euphratészig s a
                     borostyántermő Északi-tengertől a gyöngytermő Vörös-tengerig ért.
               </p>
					<p>
                  Azon kezdte, hogy székhelyét provinciális városban rendezte be,
                     Európa és Ázsia határán, abban a Nikomédiában, amelynek falai közt fejezte be
                     életét a bujdosó Hannibal. Rómába a lábát se tette be, a mendemonda szerint
                     azért, mert tartott tőle, hogy a patríciusok gőgje s a plebs szemtelensége
                     gúnyverseket firkál szobrai alá, ha kitudódik az isteni császárról, hogy
                     kardhoz szokott kezének nehéz az írónád. S némelyek még emlékeztek rá, hogy
                     valahol a Via Nomentanán lakott az az Anulinus szenátor, akinek házában az
                     irodalmi nevelésben nem részesült császár apja az irodalomnak élt. (Tudniillik
                     ott írnokoskodott mint névtelen, csak számmal megkülönböztetett rabszolga.) A
                     császár mindenesetre beérte azzal, hogy kikiáltásáról levélben értesítette a
                     senatust anélkül, hogy jóváhagyását kérte volna. S amikor a senatus üdvözlő
                     küldöttsége célzást tett arra, hogy a szent város várja haza az imperatort, azt
                     felelte, hogy ő nem egy városnak, hanem az egész birodalomnak császára.
               </p>
					<p>
                  Róma úgy érezte, ilyen megszégyenítés nem érte akkor se, mikor
                     forumán a gallusok tábortüzei égtek. S ha Rómában lettek volna még férfiak,
                     akkor ledöntögették volna a forumon a rabszolga fiának szobrait. Így azonban
                     Róma beérte óvatos mormogással s azzal a biztos reménnyel, hogy a légiók majd
                     gondoskodnak ellencsászárról, aki a világ fővárosának megadja az
                     elégtételt.
               </p>
					<p>
                  Róma megcsalódott. Diocletianus nem lett szolgája a légióknak,
                     amelyek úrrá tették, s ellencsászárait legyőzte, mielőtt kikiáltották volna
                     őket.
               </p>
					<p>
                  Tábornokai közt legtöbb oka volt tartani földijétől, a szintén
                     illír Maximianustól, aki éppoly alacsony sorból verekedte föl magát, mint ő. Jó
                     hadvezér volt, vakmerő katona, de korlátolt és hiú ember. Ellenségnek
                     veszedelmes lett volna, mint barátot hasznosítani lehetett. Az új császár azt
                     mondta neki:
               </p>
					<p>
                  - A római birodalom olyan naggyá nőtt, hogy egy úr többé el nem
                     kormányozhatja, és olyan beteg, hogy egy orvos meg nem gyógyíthatja. Nekem
                     segítő kéz kell, olyan, amelyik fölér az enyémmel. Egyedül téged találtalak
                     alkalmasnak arra, hogy megosszam veled bíborom gondját és dicsőségét. Vedd ezt
                     magadra mint a birodalom nyugati augustusa, és indulj légióiddal a fellázadt
                     gall parasztok ellen. Vezéreljenek el az istenek abban a díszben, amelyet én
                     adok neked, és hozzanak vissza abban a dicsőségben, amelyet magad szerzel
                     magadnak.
               </p>
					<p>
                  Maximianus boldogan hajtotta meg térdét, és elment legyőzni a gall
                     parasztok forradalmát. Öröme sokkal nagyobb volt, semhogy érezte volna, hogy
                     parancsot teljesít, amikor lázadás elől viszi lázadók ellen katonáit.
               </p>
					<p>
                  Amikor visszatért arra számítván, hogy mint triumfator tapsoltatja
                     meg magát Rómával, Diocletianus hálálkodva fogadta, s többel jutalmazta, mint
                     amennyit várt.
               </p>
					<p>
                  - Ha én Jovius vagyok, légy te Herculius. Oltárokon szenteltessék
                     meg a te neved mindenütt, ahol isteni ősöd tisztelt az emberek között.
               </p>
					<p>
                  Egy új istent nem talált olyan veszedelmesnek Diocletianus, mint
                     egy hadvezért, aki diadalmas hadseregre támaszkodik. Hatalmát gyöngíteni
                     kellett, mielőtt kísérletet tett volna megnagyítására.
               </p>
					<p>
                  - A parthusok Mezopotámiában rabolnak, a perzsák megszállották
                     Armeniát, s a blemmiek csordája fenyegeti Egyiptomot. Tudom, hogy rád most nem
                     számíthatok, mert a te országaidban is reng a föld. Az Oceanus partjait a brit
                     kalózok fosztogatják. Hispaniában a hegyi törzsek gyújtogatnak, s a gótok
                     lándzsái, miután erőt vettek a burgundokon, vandálokon és gepidákon, ellened
                     vannak fordítva. Nem gondolod-e, hogy mindkettőnknek egy-egy fiatal
                     segítőtársat kellene magunk mellé venni, s két kéz helyett néggyel forgatni a
                     kardot?
               </p>
					<p>
                  A második augustusnak a gondolkodás nem volt kenyere, s illendőnek
                     se találta volna gondolkozni azon, amit az első augustus akart. Amint az
                     Galeriust, ő Constantius tábornokot vette maga mellé caesarnak, ami ha nem
                     kimondottan is, olyan trónörökös-félét jelentett. A két fiatal megkapta
                     védelemre és igazgatásra a birodalom egy-egy negyedét. S hogy hűségökre ne csak
                     a feljebbvaló, hanem a családfő jogán is számíthassanak, mind a két augustus
                     adoptálta a caesarját, s hozzáadta feleségül a lányát.
               </p>
					<p>
                  A tetrarchia rendszere ilyen művészettel kiépítve, biztosította
                     Diocletianus uralmát és vele a birodalom belső békéjét.
               </p>
					<p>
                  Kicsoda, ki ellen, miért ütött volna itt pártot? Lázadásnak se
                     célja, se értelme nem lehetett. Négy kivont kard állandóan segítette, igaz,
                     ellenőrizte is egymást. Némi súrlódás kezdetben volt is köztük, de Diocletianus
                     okossága mindig elejét tudta venni az összecsapásnak.
               </p>
					<p>
                  Maximianus Rómából akarta igazgatni a maga országait, Italiát,
                     Rhaetiát és a két Noricumot. Diocletianus félt attól, hogy a rövidlátó embert
                     hiúsága szarvánál fogva valami oktalanságba vezetik bele a megbántott
                     patríciusok és praetorianusok. Székhelyéül tehát Mediolanumot jelölte ki,
                     megértetvén vele, hogy az Alpesek tövéből könnyebb szemmel tartani az északi
                     barbárokat. Maximianus erre legalább serdülő fiát, Maxentiust akarta Rómában
                     lakatni, ott palotát, Bajaeban pedig villát építtetvén neki. Diocletianus ebben
                     is megérezte a veszélyt. Azt a megtisztelő ajánlatot tette császártársának,
                     hogy fiát udvarába veszi, Constantius caesar fiával, Constantinussal együtt, és
                     személyes felügyelete alatt nevelteti. Ezt ugyan túsz-szedésnek is lehetett
                     volna magyarázni, s talán nem is alap nélkül, de Maximianus csak tisztességet
                     látott benne, s a császár barátságának újabb bizonyságát. A társ-császár
                     szabados életű ember volt, s nem nagyon bánta, hogy nyiladozó szemű fia nem fog
                     neki lábatlankodni. Constantius caesar már sokkal nehezebb szívvel vált meg
                     fiától, de ő is könnyebbülésnek érezte, hogy az elűzött első feleség képmása
                     nem lesz mindig a másodiknak szeme előtt.
               </p>
					<p>
                  A két caesar közt is volt valami egyenetlenkedés, amit
                     Diocletianus már a perzsa háborúskodás alatt észrevett. A carrhaei csata előtt
                     összeszólalkozott a két hadvezér, úgy, amint az katonák szokása, s attól fogva
                     Galerius, bár nem mutatott haragot, nem volt éppen jóindulattal a nyugati
                     caesar iránt. Diocletianus hallatlanná tette a fullánkos megjegyzéseket,
                     egyszer azonban talált köztük olyant, ami gondba ejtette. Galerius azt
                     pletykázta neki, hogy Constantius nem tud tekintélyt tartani. Nem alattvalók,
                     hanem barátok gyanánt érintkezik a megszállt területek barbár törzsfőnökeivel.
                     Díszkíséret nélkül jár velük vadászni, s fakupával köszönt vissza az
                     áldomásiváson.
               </p>
					<p>
                  - Nincs benne annyi méltóság, mint egy toborzó campidoctorban, s
                     nemcsak a maga tekintélyét ássa alá, hanem a birodalomét is.
               </p>
					<p>
                  A császár, aki természettől emberséges és szokásaiban egyszerű
                     volt, mint uralkodó sokat bevérezte a kezét, és az emberek előtt sohase
                     mutatkozott másképp, mint tetőtől talpig drágakövekbe és gyöngyökbe öltözve.
                     Uralma elvi zsarnokság volt, nem ösztönös, hanem hidegen átgondolt, nem
                     szeszélyes őrjöngés, hanem jóhiszemű rendszer. Alattvalóiban nem látott római
                     polgárokat, csak elaljasodott, megbízhatatlan, az önállóságtól rég elszokott
                     rabszolgákat. Elgondolása szerint a birodalmat csak az menthette meg, ha
                     tökéletes rabszolgákká teszi azokat, akiknek semmi képességük nem volt már
                     arra, hogy szabad emberekké válhassanak. Tudatosan tette egész rendszerét
                     rabszolganevelő iskolává, amelyben nem tanítanak mást, mint vak engedelmességet
                     egy isteni akarattal szemben, amely villámokba öltözve ragyog és öl.
               </p>
					<p>
                  Ezért ütődött meg a császár a nyugati caesar kormányzói módszerén,
                     s ezért íratott neki intő levelet.
               </p>
					<p>
                  - Abban a hiszemben ruháztunk fel a bíborral, hogy tudod
                     méltóképpen viselni. Sajnálkozva halljuk, hogy nem tanultál meg uralkodni, mert
                     alattvalóid előtt nem mutatod magad a méltóság pompájában. Pedig a halandók
                     megkívánják az istenektől, hogy elkápráztassák őket. Ki tisztelné Jupitert, ha
                     bocskorban járna az emberek között, és fakupával töltetné magának Ganümédésszel
                     a halhatatlanság italát?
               </p>
					<p>
                  A caesar szerényen csak annyit felelt, hogy őt olyan barbárok közé
                     küldte az augustusok kegyelme, akik fából faragnak maguknak Jupitert.
               </p>
					<p>
                  - Igen, de aranykarikát akasztanak a nyakába - íratta vissza a
                     császár. - Ne felejtsd el, hogy fiatal korunkat magunk is nagyrészt barbárok
                     között töltöttük, s tudjuk, hogy a szegénység az ő szemükben is szégyenletes és
                     megvetendő. Körülbelül ez az egyetlen dolog, amiben megegyeznek a művelt
                     emberekkel. Elvárjuk tőled, hogy megtanulsz meggazdagodni, s követed Galerius
                     caesar példáját, aki nemcsak karja erejével, hanem megjelenése pompájával is
                     hódít. Mikor a carpusok aranyos páncéljában és bíbortakarós lován meglátták a
                     csatasor élén, fegyvereiket eldobálták, mondván, hogy isten ellen nem
                     harcolnak.
               </p>
					<p>
                  Constantius most már megbizonyosodott arról, hogy Galerius keze
                     van a dologban, de sokkal jobban tisztelte a császárt, semhogy válaszában erre
                     célzást tett volna. Engedelmességet ígért, és javulást fogadott.
               </p>
					<p>
                  Egy év múlva, éppen mikor a római birodalom legészakibb vonalán
                     visszaverte a piktek és skótok támadását, arról kapott hírt, hogy rövidesen
                     látogatásra érkezik Galerius. Hazasietett székvárosába, a belgák földjén levő
                     Augusta Trevirorumba, amelyet nem sokkal azelőtt, a nagy anarchia idején
                     romboltak le a germánok. Constantius mindjárt uralkodása kezdetén új várost
                     emelt a romokon. Már fölépültek a bazilikák, a cirkusz, a forum, a fürdők, s a
                     törzsek főnökei azt hitték, a keleti caesar városavatásra érkezik. Constantius,
                     akinek halvány arcát a harag pirossága gyújtotta ki, lehűtötte őket.
               </p>
					<p>
                  - Galerius azt akarja megtudni, megtanultam-e már uralkodni, s
                     meggazdagodtam-e a ti elszegényítésetekből.
               </p>
					<p>
                  Szokott őszinteségével elmondta barbár barátainak az előzményeket.
                     Az eredmény az lett, hogy ami arany és ezüst ékesség található volt a Rhenus és
                     a Sequana közt, azt a barbár előkelőségek vetekedve hordták össze uruk
                     udvarába. Galerius túlzott pompával érkezett meg, mégis olyan zavarba ejtette,
                     amit látott, hogy alig tudta köszöntőjét elmondani. Constantius bíbor
                     baldachinum alatt, gyöngyök és drágakövek szikráiban fogadta. S háromszáz
                     személyre teríttetett arannyal a lakomán, amelyen a barbárok régi patríciusok
                     méltóságával éltették Rómát. Diocletianus egyszerre kapta Galerius jelentését
                     és Constantius levelét, aki őszinte vallomást tett az imperátornak.
               </p>
					<p>
                  - Constantius caesar megtanult uralkodni - írta Galerius, s
                     hozzáfűzte azt, amit legalkalmasabbnak vélt az imperator gyanújának
                     felkeltésére. - Szinte félelmetesen meggazdagodott.
               </p>
					<p>
                  Constantius levele így végződött:
               </p>
					<p>
                  - Vakmerő színlelésemmel nem követedet akartam rászedni,
                     mindnyájunk legszentségesebb ura. Téged akartalak meggyőzni arról, hogy
                     alattvalóim hűsége nagyobb erőssége birodalmadnak, mint az én gazdagságom
                     volna. Palotám ma megint szegény és üres, s én ma már újra tábori fakupámból
                     oltottam szomjamat. De amely pillanatban parancsod és a birodalom érdeke
                     kívánja, Gallia és Britannia önként felajánlja neked minden kincsét.
               </p>
					<p>
                  Diocletianusban volt annyi józanság, hogy többé nem ellenezte
                     Constantius kormányzási módszerét. Azóta hosszú idő telt el, s a világ négy ura
                     közt semmi se zavarta az összhangot; amiben része lehetett annak is, hogy az
                     uralkodók nemigen találkoztak egymással. Székhelyeiket óriási távolságok
                     választották el, s hosszú időre nem hagyhatták gazda nélkül országaikat. Kemény
                     katonák is voltak valamennyien, s komolyan vett országos gondjaik közt nemigen
                     jutott eszükbe egymás után sóvárogni. Most azonban, uralkodása tizennyolcadik
                     évében Diocletianus szükségét érezte a személyes összejövetelnek, amelynek
                     színhelyéül Antiochiát jelölte ki, mert nikomédiai palotáját kicsinek találta,
                     a salonai óriás palota pedig még csak épülőben volt.
               </p>
					<p>
                  Feleségét, Priscát hónapokkal előbb odaküldte a két caesar-fiúval
                     s az udvar egy részével. Alkalmat akart neki adni arra, hogy huzamosabban
                     együtt lehessen lányával, Valeriával, akit maga a császár nem kedvelt.
                     Vonakodott feleségül menni Galeriushoz, s Diocletianus saját gyermekének még
                     kevésbé tudott megbocsátani az akaratával való szembeszállásért, mint másnak,
                     Valeria mostohalányával, Maximillával érkezett, Theodora pedig, Constantius
                     felesége, aki az Oceanus partjáról indult Mediolanumnak kerülve, a kis Faustát
                     hozta magával, mostohahúgát, aki pár hónappal azelőtt jutott árvaságra. Az anya
                     halála igen rövid tartamú gyászba borította Maximianust, aki már negyedik
                     feleségét juttatta az istenek közé.
               </p>
					<p>
                  A négy uralkodó közül elsőnek a legmesszebbről jött Constantius
                     érkezett meg, aki hajón tette meg az utat. Antiochia kikötőjében, Seleuciában
                     szállott partra, szokott egyszerű, fehér tógájában, kicsiny kísérettel.
                     Jólesett neki, hogy várták. Constantinus már előző este kilovagolt elé a jó
                     félnapos útra vexilliferével, Minervianussal.
               </p>
					<p>
                  - Megnőttél, fiam - csillant föl az apa szeme, ahogy
                     összeölelkeztek -, magasabb vagy, mint én, és milyen piros az arcod! Nem
                     énhozzám hasonlítasz.
               </p>
					<p>
                  Azt akarta mondani, hogy a princeps az anyjára hasonlít, de nem
                     szerette volna saját szívén a sebet felszaggatni, és remélte, hogy a fia se
                     teszi azt. Hiszen egész piciny gyerek volt, mikor anyjától elszakították, és az
                     udvari élet rég elmoshatta szívében a gyerekszív pillangószárnyú emlékeit.
               </p>
					<p>
                  Mire a lovakat kivezették a hajóból, akkorára csődület vette körül
                     őket. A kikötői targoncások, halárusok, vízhordók, lótó-futó, szegény
                     szolgaemberek valamelyike - ezek közt sok volt a keresztény - felismerte a
                     princepset, akiről azt rebesgették, hogy jó szívvel van az egyistenhivőkhöz.
                     Azt is tudták, hogy a világ urai összeülnek Antiochiában, s a fiáról kitalálták
                     az apját.
               </p>
					<p>
                  - Menjünk a búzaföldek közt - javasolta a princeps. - Por lesz, de
                     szájtátók nem előzgetnek.
               </p>
					<p>
                  Ők ketten előrelovagoltak a dűlőutakon, a szántóföldek közt,
                     amelyeken már csak a kalászuk-nyesett, hosszú szárú szalmatarlókat ringatta a
                     szél. Szorosan egymás mellett haladtak, s a caesar át-átkapott fiához, hol az
                     arcát, hol a karját cirógatva meg.
               </p>
					<p>
                  - Jó hozzád a Dominus? Szeret az augusta? Minek hívnak a katonáid?
                     Milyen szépen beforrott az a sebed, amit Daciában kaptál! Hát ez itt a
                     combodon? Te, hiszen ez medveharapás! Hogy nem írtál erről soha?
               </p>
					<p>
                  Constantinus nem szívesen beszélt a dologról. Egyszer látogatóban
                     volt Galeriusnál, s az valamiért leküldte a kertbe, ahol megrohanták a caesar
                     medvéi. A rabszolgákat, akik nyitva felejtették a ketrecajtót, a bestiák elé
                     dobatta a caesar. Pedig nem történt semmi baj. Azt a medvét, amelyik a combjába
                     harapott, leszúrta tőrével, a másikat pedig kézzel megfojtotta.
               </p>
					<p>
                  - És mikor a sarmata gladiátorokkal megrohantatott? - sötétedett
                     el a caesar arca. - Azt is mástól kellett megtudnom, te nem írtál róla.
               </p>
					<p>
                  - Elmúlt dolgok ezek, apám - vont vállat a princeps. - S lehet,
                     hogy nem is volt bennük szándékosság. Mi oka volna Galeriusnak arra, hogy
                     életemre leselkedjék?
               </p>
					<p>
                  A caesar az udvari életről kérdezősködött.
               </p>
					<p>
                  Constantinus csöndesen, rövid szóval felelgetett mindenre. Aztán
                     hirtelen ő fordult kérdéssel az apjához.
               </p>
					<p>
                  - Hogy van anyám?
               </p>
					<p>
                  A caesar simogató keze lecsúszott a fiú válláról.
               </p>
					<p>
                  - Azt neked kell tudni. Hiszen már hat hete, hogy ideérkezett. Nem
                     szoktad meglátogatni?
               </p>
					<p>
                  - Én nem a feleségedet kérdeztem, hanem az anyámat. A feleségednél
                     mindennap tisztelgek. Jó asszony, és nagyon szeret téged. Jó anya, és nagyon
                     szereti a gyerekeit. De én nem az ő gyereke vagyok. Én az én anyámat
                     tudakoltam. Az elűzöttet.
               </p>
					<p>
                  A caesar sokáig nem szólt. Mikor megszólalt, a szava olyan
                     vontatott volt, amilyen sürgető a fiúé.
               </p>
					<p>
                  - Naissusban él.
               </p>
					<p>
                  - Beszéltél vele? Mondd, apám, emlékszik még rám? Ó, én még most
                     is mindig úgy alszom el, hogy a karja alá fúrom a fejemet. S reggel mindig az ő
                     hangjára ébredek fel. Kérdezősködött rólam, apám?
               </p>
					<p>
                  - Nem beszéltem vele, hiszen hajón jöttem. A naissusi keresztény
                     presbitert küldte elébem, mikor Thessalonikában kikötöttünk. Levéllel és
                     üzenettel.
               </p>
					<p>
                  - Nincs baja? Nem bántja senki?
               </p>
					<p>
                  - Ki bántaná? Helenának nagy hatalmat adott a keresztények istene.
                     A presbiter azt mondja, a halottakat is fel tudja támasztani.
               </p>
					<p>
                  - És mit írt? Mondd, apám. Sohase láttam még az írását.
               </p>
					<p>
                  A caesar lehajtotta a fejét.
               </p>
					<p>
                  - Elégettem a levelét. Ő kért rá.
               </p>
					<p>
                  - Rólam nem írt?
               </p>
					<p>
                  - Neked üzent. Nemsokára meg fog látogatni itt Antiochiában.
                     Szoktál vele találkozni?
               </p>
					<p>
                  - Álmomban, apám.
               </p>
					<p>
                  - Azért kérdem, mert többet tud rólad, mint én. Írását, azt
                     mondod, még sohase láttad. Üzengettek tán egymásnak? Vannak keresztény
                     barátaid?
               </p>
					<p>
                  Most a princeps késett a válasszal. Mereven nézte a lova
                     nyakát.
               </p>
					<p>
                  - Nekem megmondhatod, fiam. Az én udvaromban is vannak
                     keresztények. A praefectusom is az, és szeretem hallgatni, mikor az istenükről
                     beszél. Nagyon hatalmas isten lehet az, és nem rossz indulatú. Lehet, hogy én
                     is beveszem a szobrát házi kápolnámba a többi isten közé.
               </p>
					<p>
                  A princeps arcát elöntötte a vér.
               </p>
					<p>
                  - Az a lány is a keresztények istenét imádja, akit szeretek.
               </p>
					<p>
                  - A kis Fausta? - csodálkozott a caesar. - Én azt hittem, az még
                     egész kis gyerek.
               </p>
					<p>
                  - Nem róla beszélek. A dajkáját szeretem.
               </p>
					<p>
                  - Azért vagy fiatal, fiam - nevette el magát a caesar. - Ezt aztán
                     a te korodban igazán nem kell szégyelleni. Az öreg Maximianusnak már egy szál
                     fekete sincs a szakállában, mégis minden héten új ágyast cipeltet magához.
               </p>
					<p>
                  A fiú szembefordult az apával.
               </p>
					<p>
                  - Nem értettél meg, apám. Nekem nem ágyasom van, hanem
                     menyasszonyom.
               </p>
					<p>
                  - A te menyasszonyod a császár akaratából Fausta.
               </p>
					<p>
                  - Az én menyasszonyom az én akaratomból Minervina.
               </p>
					<p>
                  - A rablány?
               </p>
					<p>
                  - Az anyja már szabados volt, mikor őt szülte. Az apja az az
                     altiszt, aki itt lovagol mögöttünk. Minervianusnak hívják, a leghűbb emberem. Ő
                     is keresztény.
               </p>
					<p>
                  - Ha szolgád, akkor még könnyebben megveheted a lányát.
               </p>
					<p>
                  - Mondom, apám, hogy keresztény. Én csak feleségül kaphatom meg
                     Minervinát.
               </p>
					<p>
                  Kis szünetet tartott. Aztán kimondta bátran:
               </p>
					<p>
                  - Feleségül is veszem, ahogy te feleségül vetted az anyámat.
               </p>
					<p>
                  Hallgatva ügettek egymás mellett. A caesar csak akkor szólalt meg,
                     mikor a dűlőút felkapaszkodott a széles kőútra, amely a hegyek nyúlványait
                     átvágva egyenesen vitt a városba az Orontész partján. A vízben kevesen
                     lubickoltak, de a füzesek, a virágos szakadékok hangosak voltak a sípszótól és
                     a mezítelen körtáncosok sikoltozásaitól. Maiuma istennő nagy ünnepét tartották,
                     s az ő tiszteletére a szent hetérák már reggel kezdték az éjszakát.
               </p>
					<p>
                  - Én akkor csak ismeretlen centurió voltam - mondta csöndesen a
                     caesar. - Nem törődött velem senki, és nem tartoztam számadással senkinek. Te
                     princeps vagy, akit a császár Fausta vőlegényének rendelt ki már a kislány
                     születésekor. Mostohádtól tudom, hogy Maximianus már rá is festette
                     eljegyzésteket aquileai palotája ebédlőjének falára. Te is ott térdelsz a
                     gyermek előtt, aki a császár karján ül, pávatollas aranysisakot nyújt feléd.
                     Érdemes ezt a jövőt kockára tenned egy... egy piros szájért?
               </p>
					<p>
                  Azt akarta mondani, hogy “egy dajkáért”. De félt, hogy a fia azzal
                     vág vissza: “amikor te az anyámat elvetted, az pincérlány volt egy
                     csárdában.”
               </p>
					<p>
                  Levette fejéről a keskeny karimájú, könnyű úti pileust, és szemébe
                     szabadult hófehér haját a fia felé fordította.
               </p>
					<p>
                  - Ezt akarod? - kérdezte szomorúan.
               </p>
					<p>
                  A princepsnek tele szaladt a szeme könnyel.
               </p>
					<p>
                  - Te akarod, apám.
               </p>
					<p>
                  A dombon épült Pantheon aranyteteje hirtelen fellobogott előttük.
                     A caesar fél karját a szeme elé kapta.
               </p>
					<p>
                  - Én nem teszlek boldogtalanná, fiam. Áldjanak meg az istenek
                     azzal is, amit tőlem elvettek.
               </p>
					<p>
                  A princeps széttárta a két karját. Szerette volna megölelni az
                     apját. De már elérték a Stavrion-hegy lábát, a város délkeleti bástyáit. Csak
                     nagy, sugárzó kék szemével borult a caesar nyakába.
               </p>
					<p>
                  - Köszönöm, uram. Mással nem törődöm.
               </p>
					<p>
                  - De más törődni fog veled - sóhajtott Constantius.
               </p>
					<p>
                  A császár makacs, és mindent összetör, ami akaratával
                     szembeszegül. Jó hozzád a császár?
               </p>
					<p>
                  - Eddig mindig engedelmes voltam hozzá.
               </p>
					<p>
                  - Szerelmed az életedbe kerülhet.
               </p>
					<p>
                  - Ha lemondok róla, az biztos halál.
               </p>
					<p>
                  - El fogják tőled venni a lányt, s a lánytól az életét.
               </p>
					<p>
                  A princeps arcát fény öntötte el.
               </p>
					<p>
                  - Anyám hatalma visszaadja azt neki. Te mondtad, hogy föl tudja
                     támasztani a halottakat. De az istenek kegyelme velünk lesz, apám. Tudod, mit
                     gondoltam? Ha anyám eljön, magával fogja vinni Minervinát Naissusba. A császár
                     nem fog megtudni semmit.
               </p>
					<p>
                  - És Fausta?
               </p>
					<p>
                  - Ó, apám, ő még sokáig babával fog játszani! S ki tudja, mire
                     felnő, mit határoz akkorra felőlünk Tükhé?
               </p>
					<p>
                  - Tükhé? - nézett a caesar meglepetve a fiára. - Te is tisztelője
                     vagy a sors vak istennőjének? Elutazásom előtt adtam ki a rendeletet, hogy
                     azokra az érmekre, amiket most bocsátok ki, az ő képét tegyék az
                     éremverők.
               </p>
					<p>
                  Constantinus széthúzta nyakán a palliumot.
               </p>
					<p>
                  - Látod, apám? - mutatta vékony aranyláncon fityegő
                     talizmánját.
               </p>
					<p>
                  A szárnyas sors-istennőnek kis aranyszobra volt az.
               </p>
					<p>
                  Elhaladtak a Pantheon előtt, amelynek semmi nesztől nem zavart
                     mélyéből előfehérlett Juno, Jupiter és Minerva szobra, és befordultak a Singon
                     utcába. Egy szerény bazilika előtt sötét ruhás emberek tömege álldogált. Mire
                     odaértek, párosával egymás mögé sorakozva megindultak a bazilika körül, és
                     ruhájukat derékig leeresztve, különös, fájdalmas énekszó mellett korbácsolni
                     kezdték a hátukat.
               </p>
					<p>
                  - Isis-papok? - kérdezte a caesar.
               </p>
					<p>
                  - Nem tudom - felelte a princeps. - Csak azok lehetnek. Még sohase
                     láttam őket, de hallottam, hogy őrjöngéssel szokták tisztelni az istennőt.
                     Várjuk meg, míg megvadulnak.
               </p>
					<p>
                  Megálltak, és kíváncsian nézték a körmenetet. A kíséret beérte
                     őket, és az is megállt. Minervianus, az altiszt térdre ereszkedett.
               </p>
					<p>
                  - Kit köszöntesz? - kérdezte a princeps.
               </p>
					<p>
                  - Isten szentjeit - vetett keresztet az altiszt, és meghajtotta
                     fejét a sötétruhások előtt.
               </p>
					<p>
                  - Keresztények? - bámult el a caesar. - Mért ostorozzák
                     magukat?
               </p>
					<p>
                  - Engesztelik az istent azok vétkéért, akik Maiuma ünnepén a
                     Sátánt tisztelik.
               </p>
				</div>
				<div type="chapter">
					<head>
                  IV.
               </head>
					<p>
                  A matematikus a szent palotának egyik zugában régi papyruslapokat
                     és pergamentekercseket talált. Az egész világról elfelejtkezve vette be magát
                     közéjük, és mohón bontogatta egyiket a másik után. Reszketett a keze az
                     örömtől, amikor az egyikben Menaechmusnak a kúpszeletekről szóló értekezését
                     ismerte fel, amelyet régen elveszettnek gondoltak. De amint szétnyitotta a
                     göngyöleget, elfacsarodott a szíve. A papyrust helyenként kirágta a moly, s az
                     írást sok helyen elfakította az idő. Leöntötte a chartát cédrusolajjal, és
                     bekente sáfránnyal, amitől láthatóbbakká váltak a betűk. Hozzáfogott a
                     másoláshoz, amikor Lactantius bezuhant az ajtón.
               </p>
					<p>
                  - Hallottad? Igaz?
               </p>
					<p>
                  - Igaz - nyalábolgatta le Bion a padról a poros tekercseket, hogy
                     helyet csináljon a barátjának. - Megtaláltam.
               </p>
					<p>
                  - Micsodát?
               </p>
					<p>
                  - Menaechmust. Ide nézz!
               </p>
					<p>
                  A rhetor idegesen odábblökte a kincset.
               </p>
					<p>
                  - Én azt kérdeztem, hogy a hír igaz-e?
               </p>
					<p>
                  - Rám nézve nem, mert én nem hallottam - hajolt munkája fölé a nem
                     méltányolt fölfedező bosszúságával Bion.
               </p>
					<p>
                  - Nagy a nyugtalanság a városban, hogy a jazigok betörtek
                     Valeriába, a Danubiuson túlra.
               </p>
					<p>
                  - És mi közöd neked a Danubiushoz itt Antiochiában, mikor te
                     különben is numidiai vagy?
               </p>
					<p>
                  A Galerius alá tartozó Pannonia, amelynek keleti részét
                     feleségéről nevezte el a caesar, hogy hízelegjen vele apósának, csakugyan
                     messze volt ahhoz, hogy Antiochiában nyugtalankodjanak miatta. A szíriai
                     tevehajcsár semmivel sem tudott róla többet, mint a pannon szőlősgazda
                     Tripolitaniáról, vagy a cordubai marhatenyésztő Palmyráról. A római birodalom -
                     világnak világ, de többé nem haza - akkora erdő volt, hogy sohase lehetett égés
                     nélkül. A barbárok hol egyik, hol másik sarkába dobtak üszköt, de a füstjétől
                     csak az törölgette a szemét, aki közelről kapta. Ahová csak a híre jutott el,
                     ott nem izgultak miatta. A nagy háborúk, ha sokáig tartották elzárva a
                     határokat, okozhattak ingerültséget. Elakadt a gabonaszállítás, és mindent
                     megdrágítottak a kereskedők, akik csak életük kockáztatásával szerezhettek
                     árukat, mert a katonák kémeket láttak bennük. De a kis rablótörzsekkel való
                     csetepaték nem változtatták meg az élet képét, s ezért nem is igen érdekeltek
                     mást, csak a rabszolgakereskedőket, akik ilyenkor frissítették fel
                     árukészletüket. Különben az augustusok és caesarok dolga az egész. Ők
                     gyarapszanak egy-két sávval, ha győznek, ők kisebbednek, ha vesztenek.
               </p>
					<p>
                  Ez esetben azonban csakugyan nyugtalankodott Antiochia. A jazig
                     betörés otthon foghatta Galeriust, s megakadályozhatta az uralkodók
                     találkozóját, amire pedig már fél év óta készült a világváros. A kereskedők
                     nagy forgalmat, a hivatalos emberek előléptetéseket és kitüntetéseket, az
                     éhesek és rongyosak gabona- és ruhaosztogatást, és mindnyájan ünnepeket,
                     mulatságokat, néznivalókat vártak tőle. Csak a helyi hatóságok éreztek titokban
                     megkönnyebbülést. Nemcsak az uralkodók, hanem embereik vendégül látása is a
                     municipiumokat terhelte, s volt olyan város, amelyet évekre koldussá tettek a
                     kényszerű vendégeskedések.
               </p>
					<p>
                  A rhetor azok közé tartozott, akik úgy érezték, hogy a barbár
                     hordák az ő kezéből ütötték ki a pecsenyét. Nemcsak azt sajnálta, hogy hiába
                     tanulta be nagy beszédét, amelytől a császár elaludt figyelmének fölébredését
                     és hathatósabb támogatását remélte. A rhetor nem volt különösebben önző ember,
                     s legtöbb pályatársával ellentétben tudott is lelkesedni azokért az eszmékért,
                     amelyekből élt. Volt egy ötlete, amellyel az istenek érdekét kívánta szolgálni,
                     s ennek megvalósulását a császárlátogatástól remélte. Mnester, a püspök
                     nemhiába volt tanult és tudós ember Serapis isten szolgálatában. Amit pogányul
                     tanult, annak keresztényül is hasznát tudta venni. Lactantiusszal való vitái
                     során nemegyszer Ciceróval bizonyította, hogy már a régi Róma tisztultabb elméi
                     is megsejtették az egy istent, mielőtt Krisztus kinyilatkoztathatta volna az
                     igazságot. A rhetor tisztában volt vele, hogy Cicero a rombolásnak
                     legveszedelmesebb csákánya lesz az istentelenek kezében, ha a csőcselék
                     meghódítása után a művelt társadalomra is rávetik magukat. S azt gondolta ki,
                     hogy egy titkos császári ediktummal elejét lehet venni ennek a veszedelemnek.
                     Cicero régi kiadásait ki kell vonni a nyilvános könyvtárakból, s beszolgáltatni
                     a könyvkereskedőkkel is. Kellő felügyelet mellett megtisztított Cicerókat kell
                     forgalomba hozni, a rosszhiszeműek által istenkáromlásra forgatható tételek
                     kihagyásával.
               </p>
					<p>
                  Bion türelmesen végighallgatta barátját, aztán elkezdett turkálni
                     a penészes lomok közt.
               </p>
					<p>
                  - Megállj csak, mindjárt meglesz, az imént láttam. Tessék, itt
                     van, Lactantiusom. Cicero könyve az istenek természetéről. Parancsold a
                     scalpellumot is, ha azt hiszed, hogy egy kis vakarással meg lehet menteni az
                     isteneket. De azt nem ajánlom, hogy vallásfilozófiára tanítgasd a császárt.
                     Diocletianus nem Marcus Aurelius, barátom, s egy jó adójavaslatért odaadja
                     Cicerót Senecástól, s ráadásul az isteni Platónt is. Mi baj, Quintipor?
               </p>
					<p>
                  A “szent emlékezet magistere” tétován állt az ajtóban.
               </p>
					<p>
                  - A nobilissimust keresem.
               </p>
					<p>
                  - Melyiket?
               </p>
					<p>
                  - A princepset.
               </p>
					<p>
                  - Ej, ej, hát nem tudod, hogy kettő van?
               </p>
					<p>
                  - Maxentiust.
               </p>
					<p>
                  Bion felhúzta a szemöldökét.
               </p>
					<p>
                  - Itt, könyvek közt, tudósok közt? Ez a nobilissimus sokkal
                     nobilisabb körökben található, fiam. Venus térdére mondom, ha tíz esztendővel
                     fiatalabb volnék, segítenék neked megkeresni.
               </p>
					<p>
                  - Üzenetet kellene neki átadnom a praepositustól. Azt mondta, hogy
                     bizonyosan a nobilissimánál találom meg.
               </p>
					<p>
                  - Hát hiszen én is olyasfélét gondoltam - köhécselt pajzánkodva a
                     matematikus.
               </p>
					<p>
                  - Hát azt mondták, Titanillánál keresd?
               </p>
					<p>
                  - Más nevét mondták - gondolkozott el a fiú.
               </p>
					<p>
                  - Maximillát, mi? Az a neve, de arra nem ért. Az apja Titanillának
                     nevezte el, mert ez is bizonyság arra, hogy ő titán. Ha Diocletianus Jupiterrel
                     formáltat magához papai jogokat, Maximianust pedig Hercules nemzette, akkor
                     Galeriusnak legalábbis titánnak kell lenni. S a lánya nem lehet más, mint
                     Titanilla. Titánka pendelyben. De úgy mondják, el is bánik három legénnyel is
                     egyszerre. Mit gondolsz, Lactantius, mit írna az öreg Cicero az istenek
                     természetéről, ha a mi halhatatlanjainkat ismerné?
               </p>
					<p>
                  A rhetor lógatta az orrát.
               </p>
					<p>
                  - Ha a császárok nem jönnek meg, úgy járok, mint Midas király.
                     Lemegyek az Orontész-partra, és a nádasoknak mondom el a beszédem.
               </p>
					<p>
                  - A császárok megjönnek, uram - fordult Quintipor a rhetor felé. -
                     Éppen erről szól az üzenet. A jazigok visszafordultak, mert hátba támadták őket
                     a marcomannok. A Dominus már elindult Nikomédiából Maximianus augustusszal,
                     Galerius caesar pedig tán már ma vagy holnap megérkezik.
               </p>
					<p>
                  - Az istenek hírnöke vagy, fiú! - lelkendezett a rhetor, s
                     összecsókolván a magistert és Biont, elszaladt.
               </p>
					<p>
                  - Ezt boldoggá tetted - nevetett Bion. - Nem tudom, a
                     nobilissimusnak viszel-e ilyen örömet.
               </p>
					<p>
                  Quintipor elfintorította az arcát.
               </p>
					<p>
                  - Nem vállalnád magadra az üzenet átadását, Bion?
               </p>
					<p>
                  - Hogy gondolod ezt? Ilyen roskadt inú öreget nem is fogadna a
                     nobilissima. Tudja azt a praepositus, kit küldjön oda.
               </p>
					<p>
                  - A járást se tudom.
               </p>
					<p>
                  - Elkísérlek odáig. Ha összetesszük az eszünket, majd csak
                     odatalálunk.
               </p>
					<p>
                  Az antiochiai császári palota különböző korú és rendeltetésű
                     épületek fallal körülkerített tömege volt, óriási területen elszórva,
                     platánligetekkel elválasztva egymástól, és ciprusfasorokkal összekötve. Ötszáz
                     év óta, a városalapító Szeleukosz Nikatortól kezdve a Kelet minden ura rontott
                     vagy szépített rajta a kor divata és saját egyéni passziója szerint. Augustus
                     templomot építtetett benne Apollónak, Nero olyan labdázótérrel látta el,
                     amelybe csak leáldozása percében sütött be az égető szíriai nap. Hadrianus
                     szökőkutakkal, Aurelianus és Diocletianus pénzverő műhelyekkel bővítette
                     ki.
               </p>
					<p>
                  - Úgy látom, ez őtitánsága - mutatott a matematikus egy sárga
                     márvány-villára. Tornácán magas talapzaton Galerius életnagyságú bronzszobra
                     állt, Agasziasz vívóját utánozva. Jobbról Fortuna a bőségszaruval, balján az
                     aranyfonalat eresztő három Párka csoportja.
               </p>
					<p>
                  A nyugatnak néző erkélyről, amelyet bíborponyva védett a
                     napsütéstől, kacagás hallatszott. Quintipornak az az érzése volt, hogy
                     aranygolyót dobnak ezüsttálba.
               </p>
					<p>
                  - A galambot hallom - bólintott Bion -, a karvaly se lehet messze.
                     Persze hogy ott van, mégpedig párosan. Az a ferde vállú, a smaragd nyaklánca
                     idevillog, az a te Maxentiusod. Arról híres, hogy vékony aranykarikát visel
                     minden ujján. Azt mondja, a vastag pecsétgyűrű nem való ilyen melegbe, ő azt
                     csak télen bírja el. Ha az a tarka köpenyű, nyáron is süveges barbár ki lehet?
                     Tudom már. A perzsa király bujdosó fia. Annak is csak olyan köszöntés jár, mint
                     a princepsnek, mert az is felülről húzza a fűrészt. Most aztán vágj neki
                     bátran! Nézlek, rendben vagy-e?
               </p>
					<p>
                  Megigazította a borsózöld ruhán a cseresznyepiros övét, és
                     gyöngéden rátaszította a fiút a csillámlapokkal kirakott útra, amely
                     rozmaring-szegély közt vezetett a villa oldalbejáratáig.
               </p>
					<p>
                  Szerencsére éppen azon folyosóra talált rá, amely két kanyarodóval
                     az erkélybe torkollt. Az egyik kanyarodónál a hárfás bronz-szoborban ráismert a
                     múzsavezető Apollóra. A másik előtt - Szapphó rózsaszín márvány-hermája volt -
                     megállt, és olvasni kezdte a szoborba vésett, aranyozott fölírást.
               </p>
					<p>
                     Mert a halált te legyőzöd...
               </p>
					<p>
                  Tovább nem tudta olvasni, mert megint csengett az ezüstserlegbe
                     dobott aranygolyó. Összerezzent, és dobogó szívvel húzta szét az ajtónyílás
                     selyem-velumait. De csak egyet lépett, aztán gyökeret vert a lába.
               </p>
					<p>
                  Az erkély közepén elefántcsont-lábú, magas pamlagon, skarláttakaró
                     alatt feküdt valaki. Nő volt, csak a feje látszott ki, tornyosan fésült, fekete
                     haj s vérpiros száj a keskeny, fehér áll felett. A széles, arany homlokszalag
                     lehúzva a szemre és az orra, mint mikor bújócskázó gyerekek nagyon lekötik a
                     hunyó szemét. A smaragd nyakláncos fiatalember is gyerekmódra hadonászott.
               </p>
					<p>
                  - Látsz, látsz! A császár életére mondom, látsz, Titanilla!
               </p>
					<p>
                  A fiatalembernek vörös, szeplős lófeje volt, szétálló füle és
                     nyerítő hangja.
               </p>
					<p>
                  - Esküszöm, hogy nem látok! - kacagott a nobilissima. - Hidd el,
                     kedves Maxentius, behunynám a szemem, ha nyitva volna is, hogy ne
                     lássalak.
               </p>
					<p>
                  - Várj, kis vipera, majd elhallgatsz te mindjárt! - legyintette
                     meg a princeps tenyere a lánynak a takaró alatt kirajzolódó tomporát. - Na
                     halljuk, ki fogta most be a sziszegőd?
               </p>
					<p>
                  Odább taszította a mosolygó másik ifjút, s a lány arca fölé
                     hajolva, futó csókkal érintette a piros száját.
               </p>
					<p>
                  - Varanes! - nevetett a lány.
               </p>
					<p>
                  - Vesztettél! - tapsolt Maxentius, s a falon függő viaszos
                     táblácskára egy vesszőt húzott az ezüst stilussal.
               </p>
					<p>
                  A hegyes süvegű lecsúsztatta válláról a tarka köpönyeget, s most
                     látszott, hogy a bal karja hiányzik. Mély lélegzetet vett, és térdre ereszkedve
                     száját erősen rászorította a lányéra, akinek az arca nevetőre gödrösödött. S
                     közben fél kezét lassan a válla alá csúsztatta.
               </p>
					<p>
                  - Megfojtasz, Maxentius - húzta oldalra a fejét a
                     nobilissima.
               </p>
					<p>
                  Aztán elnevette magát.
               </p>
					<p>
                  - Nem, ez is Varanes volt!
               </p>
					<p>
                  A princeps mérgesen toppantott.
               </p>
					<p>
                  - Csalás, csalás! Varanes megszorította a válladat, arról ismertél
                     rá! Így szoktátok, mi? Nemcsak játékból, ugye?
               </p>
					<p>
                  - Már megint kezded, princeps? - most hidegen csendült meg a lány
                     hangja, míg kis fehér keze a kötelékkel vesződött. - Oldd meg ezt a csomót
                     Varanes! Köszönöm, már megvan.
               </p>
					<p>
                  Ledobta a padlóra az eltépett szalagot, és oldalra fordulva
                     felkönyökölt a pamlagon. Válláról lecsúszott az eperszín selyemkhiton, fehér
                     bőrén ott vöröslöttek a szorítás csíkjai.
               </p>
					<p>
                  - Elhiszed, Varanes, hogy a szajkómnak több esze van, mint a
                     barátodnak?
               </p>
					<p>
                  Csókra csucsorított szájjal cuppantott föl a tarka madárra, amely
                     aranykalitkában gubbasztott az ajtónyílás fölött.
               </p>
					<p>
                  - Hát te ki vagy? - látta meg Quintiport.
               </p>
					<p>
                  A magister, aki eddig se elszaladni nem mert, se előrelépni,
                     letérdelt, és fölemelt karjával végigsúrolta homlokát. A köszöntés jelével
                     letörölte róla a zavar verejtékét.
               </p>
					<p>
                  - A császár rabszolgája, nobilissima.
               </p>
					<p>
                  - Ki küldött? - kerekedett rá a lány mandulavágású, sötét
                     szeme.
               </p>
					<p>
                  - Az illustris praepositus üzent a nobilissimusnak és a
                     nobilissimának.
               </p>
					<p>
                  A lány szeme fölsiklott a madárra, tovább cuppogott neki. A
                     princeps előbbre lépett, rövidlátó szemét ráhunyorgatta a fiúra.
               </p>
					<p>
                  - Na, mit akar a vén eunuch? Megint csípett nekünk valami takaros
                     kis fürjet a rabszolgapiacon? Fiút vagy lányt?
               </p>
					<p>
                  - Őistenségeik, a Dominus és atyád, az augustus...
               </p>
					<p>
                  Maxentius előregörnyedt, és megcsippentette a fiú állát.
               </p>
					<p>
                  - A gráciákra, hiszen te lány vagy! Hercules nagyapámra mondom,
                     kis gézengúz, hogy engem még a fiús hangoddal se csaphatsz be.
               </p>
					<p>
                  Kezét tovább akarta csúsztatni a fiú nyakán, de az felugrott, és
                     akkorát lökött rajta, hogy a pamlagig tántorodott. Titanilla nevetve kapta meg
                     a két vállát.
               </p>
					<p>
                  - Hercules Omphalé lábainál! Mit szólsz hozzá, Varanes?
               </p>
					<p>
                  A perzsa feleletül hátat fordított, és kihajolt az erkélyen. A
                     lány megrázta a nobilissimus vállát.
               </p>
					<p>
                  - Esküszöm, hogy ilyen ügyesen csak az én princepsem tud esni! Te
                     kedves, te! Hát hogy nézhetted nőnek? Hiszen tudod, hogy neked minden nő
                     biztatás nélkül a nyakadba ugrik.
               </p>
					<p>
                  Magához szorította a lófejet, és addig cirógatta, míg a princeps
                     megbékülten emelkedett fel. Tréfásan mellbe ütötte a mereven álló, halálsápadt
                     magistert.
               </p>
					<p>
                  - Nem szégyenlesz ilyen gladiátor-kart viselni ehhez a
                     hajadon-ábrázathoz? Vagy az antiochiai ambubáják így jobb szeretnek? No, mit
                     üzent az öreg?
               </p>
					<p>
                  Quintipor megtette a jelentést. Maxentius derűs arccal hallgatott,
                     de a kétségbeesés csinált fintorával fordult a lányhoz.
               </p>
					<p>
                  - Ilyen a te szerencséd, gyönyörűm. Megfogadtam magamban, hogy
                     szakállánál fogva húzom ide a jazigok királyát, és neked adom eunuchnak, s
                     látod, erre békét kér a nyomorult.
               </p>
					<p>
                  - Bizonyosan tőled ijedt meg - incselkedett a lány. - Ne búsulj,
                     princeps, beérem én teveled is.
               </p>
					<p>
                  Kezét hozzáérintette a nobilissimus laposra kent kóchajához, de
                     mindjárt vissza is kapta.
               </p>
					<p>
                  - Hol veszi a borbélyod ezt az utálatos kenőcsöt?
               </p>
					<p>
                  - Arábiai nárdus - mentegetőzött Maxentius, és hozzákente fejét a
                     lány nyakához.
               </p>
					<p>
                  Az utálkozva intett az elbocsátásra váró Quintipornak.
               </p>
					<p>
                  - Hozd ide azt a törlőkendőt! Azt a fehér selymet az
                     asztalról!
               </p>
					<p>
                  Megtörölte a nyakát, s csomóba gyűrve a selymet, arcába dobta a
                     princepsnek.
               </p>
					<p>
                  - Ha én neked volnék, levágatnám a borbély kezét mint
                     szentségtörőét.
               </p>
					<p>
                  Varanes megszólalt, komoly arcán csúfolódó mosollyal.
               </p>
					<p>
                  - Hogy is hívják azt az isteneteket, aki egyszer az Olümposzon
                     aranyhálót kovácsolt Venus fölé, mikor Mars istennel aludt? Vulcanus, igen?
                     Szólhatnál neki, Maxentius, hogy itt is találna munkát. Ott a kútnál, nézd
                     csak! A galambház előtt!
               </p>
					<p>
                  A galambház előtt bronz nimfa két melle csurgatta a vizet egy
                     fekete kőmedencébe. Párkányán ült Constantinus, eltűnődő arccal nézve az
                     alkonyodó napba. Észre se vette, hogy az előtte térdelő Minervina borostyán
                     koszorút illesztett a fejére.
               </p>
					<p>
                  - Ohó, a sógorka máris imperatort játszik! - zöldült el Maxentius
                     arca. - Gyere, kívánjunk neki szerencsét.
               </p>
					<p>
                  Vonszolni kezdte a perzsát, de aztán a homlokára ütött. Fölkapta a
                     viaszos táblát, és odatartotta a nobilissima elé.
               </p>
					<p>
                  - Az aranyamat, drágám! Először nem Varanes csókolt meg, hanem
                     én.
               </p>
					<p>
                  - Hát most csókolj meg te, és töröld le a tartozásom - ásított a
                     nobilissima.
               </p>
					<p>
                  - Nem lehet. Aki ügyetlen volt, fizessen!
               </p>
					<p>
                  - Álom-solidusokkal? - fordította kifelé a lány mind a két
                     tenyerét. - Azok nem neked valók, s nekem egyéb vagyonom nincs. Tudod, hogy én
                     vagyok a császári ház koldus-királykisasszonya.
               </p>
					<p>
                  - Akkor minek játszottál? Tudod, hogy én meg annak a Maximianusnak
                     a fia vagyok, akinek hóhér a végrehajtója.
               </p>
					<p>
                  Fölkapta a lány pávatoll-legyezőjét, és bárd gyanánt tette a
                     torkára.
               </p>
					<p>
                  Az újra ásított, és kelletlen arccal mondta:
               </p>
					<p>
                  - Borzasztóan megijesztettél, princeps. Az én apám meg maga a
                     hóhér. Majd ő megadja az aranyadat, ha megjön.
               </p>
					<p>
                  - Jó. De ezt elviszem zálognak.
               </p>
					<p>
                  Lekapta a skarlátlepedőt a lányról, aki egy pillanatra födetlen
                     maradt felgyűrődött khitonában. A magistert meglepte, milyen vékony és kicsi
                     volt. Inkább látszott driádok, mint titánok sarjadékának.
               </p>
					<p>
                  - Menjetek, hagyj aludni - csavargatta maga köré a torus végére
                     dobott ezüst fátylat, s már le is hunyta a szemét.
               </p>
					<p>
                  Maxentius odadobta a skarlátot Quintipornak:
               </p>
					<p>
                  - Ezt hozd utánunk!
               </p>
					<p>
                  Azután belekarolt Varanesba.
               </p>
					<p>
                  - Venust aranyhálóval kellett megfogni. Dajkának ez is jó.
               </p>
					<p>
                  Alig érték el a folyosó első kanyarodóját, a nobilissima az erkély
                     párkányára ugrott. Figyelmeztetni akarta a szerelmeseket, de a kút körül már
                     nem volt senki.
               </p>
					<p>
                  Ott maradt a párkányra dűlve, és mikor Maxentius kiért a házból,
                     csípősen kiáltott le rá.
               </p>
					<p>
                  - Ezzel is úgy jártál, mint a jazig királlyal. Az ellenség harc
                     nélkül elfutott előled.
               </p>
					<p>
                  A princeps fölfenyegetett az ujjával.
               </p>
					<p>
                  - De egyszerre kiment a szemedből az álom!
               </p>
					<p>
                  - Veled együtt! - öltötte ki a nyelve hegyét a nobilissima.
               </p>
					<p>
                  Akkor lépett ki az udvarra Quintipor, szemmel láthatólag olyan
                     erővel szorítva magához a könnyű skarlátot, mintha ólomból volna.
               </p>
					<p>
                  A nobilissima elmosolyodott, és újra lekiáltott a tétovázó
                     Maxentiusra.
               </p>
					<p>
                  - Küldd vissza a leplemet!
               </p>
					<p>
                  - Vigyem én magam?
               </p>
					<p>
                  - Azt mondtam, küldd vissza. Az hozza föl, aki levitte. Hiszen
                     nekem még át se adta az üzenetet a rabszolga.
               </p>
					<p>
                  Maxentius már indult is a lepellel. A nobilissima hangja
                     parancsoló lett.
               </p>
					<p>
                  - Elég volt belőled mára, princeps. A rabszolgát akarom!
               </p>
					<p>
                  A nobilissimus dühösen dobta oda a takarót a magisternek, és
                     fölkiáltott az erkélyre.
               </p>
					<p>
                  - A többieket nem parancsolod? Ha akarod, a lovászomat is
                     felküldhetem.
               </p>
					<p>
                  A lány ezt már nem hallotta. Kerek ezüsttükréből a haját
                     igazgatta, a száját pirosította, az arcát fehérítette, s egy ólomrudacskával
                     egy csöppet hosszabbra vette a szemöldökét.
               </p>
				</div>
				<div type="chapter">
					<head>
                  V.
               </head>
					<p>
                  Mire Quintipor fölért, a nobilissima fátylába burkolózva, maga alá
                     szedett lábbal, keleti divat szerint ült a pamlagon.
               </p>
					<p>
                  - Te sohase vittél még asszonyholmit? - nyúlt mosolyogva a skarlát
                     után.
               </p>
					<p>
                  - Nem az a mesterségem, nobilissima - vörösödött el
                     Quintipor.
               </p>
					<p>
                  - Ó, hát mi vagy te? Kulcsár? Mért hordod ezt a kulcsot?
               </p>
					<p>
                  - Titkár a scrinium memoriaeben.
               </p>
					<p>
                  - Bánom is én. Azért az ilyesmit is meg kell tanulnod. Ezt így
                     kell csinálni, ide nézz!
               </p>
					<p>
                  Kirázta a leplet, összehajtogatta, és visszanyújtotta a
                     fiúnak.
               </p>
					<p>
                  - Most pedig bontsd szét, és takard rám. A nyakamon jól összefogd,
                     itt nagyon szúnyogosak az esték. Reszket a kezed, fázol? Várj csak!
               </p>
					<p>
                  Ledobott két heverő-vánkost a pamlagról.
               </p>
					<p>
                  - Ülj le, és ide hallgass! Tudod, hogy az életeddel tartozol
                     nekem? Nem vetted észre, hogy az elébb én mentettelek meg?
               </p>
					<p>
                  - Mitől, nobilissima?
               </p>
					<p>
                  - Hogy merészelted megütni a princepset? Ha én meg nem békítem,
                     agyonvágott volna.
               </p>
					<p>
                  Quintipor elmosolyodott. A caesarlány hangja fölcsattant.
               </p>
					<p>
                  - Mi nevetnivalód ezen? Rabszolga!
               </p>
					<p>
                  Quintipor lehajtotta a fejét. Ha az volt is, eddig senki se
                     korbácsolta meg ezzel a szóval.
               </p>
					<p>
                  - Felelj, mit nevettél?
               </p>
					<p>
                  - Azt, hogy hát én addig mit csináltam volna, míg a nobilissimus
                     agyonvág.
               </p>
					<p>
                  A lány hangosan kacagott.
               </p>
					<p>
                  - Bátor fiú vagy. Persze, láttam, erős lehetsz. Nézem a karodat.
                     Szoktál vadászni, lovat hajtani?
               </p>
					<p>
                  - Nem szoktam, nobilissima.
               </p>
					<p>
                  - Igaz, mindig elfelejtem, ki vagy. De azért a princeps keresztre
                     feszíttethetett volna. Vad, kegyetlen és alattomos, mint a farkaskölyök. Én is
                     mindig félek tőle, hogy megharap.
               </p>
					<p>
                  Pajkosan mosolygott, és elandalodott egy kicsit.
               </p>
					<p>
                  - A perzsa királyfi más. Szelíd, csöndes, és még szebb meséket
                     tud, mint a dajkám. Kár, hogy fél karját lecsapatta a bolondos. Tudod, mért
                     vágatta le?
               </p>
					<p>
                  Quintipor ámulva hallgatott. Mire meg tudott volna szólalni, a
                     lány tovább hadart.
               </p>
					<p>
                  - Már helytartó volt, hol is csak? Mindig elfelejtem ezeket a
                     barbár neveket, mindegy, satrapa volt már, és beárulták az apjának, hogy
                     összeesküdött ellene. Amint ezt Varanes meghallotta, levágatta a karját, és
                     elküldte az apjának hűsége jeléül. Mert nagyon szerette az apját, és még most
                     is szereti, pedig bujdosnia kell miatta. Milyen különös apák és milyen különös
                     fiúk vannak a világon! Hallottál már ilyent? Te meg tudnád-e tenni? Le tudnád
                     vágatni azt az erős karodat? Nini, az öved olyan piros, mint a szám. Nem? Mért
                     nem felelsz?
               </p>
					<p>
                  - Igen - sütötte le Quintipor a szemét.
               </p>
					<p>
                  - Jaj, de értelmes fiú vagy! Hadd hallom, mire mondtad, hogy igen?
                     Az övedre, a számra vagy a karodra. Le tudnád valamiért vágatni a karodat?
               </p>
					<p>
                  A hangok hamarább meghalnak, mint a színek és illatok, de sokkal
                     tovább kísértenek. A magister még halála órájában is hallotta ezt a kérdést, de
                     sohase tudta magának megmagyarázni, mi történt vele, amikor először hallotta. A
                     barnuló alkonyatban felrózsállott előtte a költőasszony szelíd és komoly
                     márványfeje, és neki az aranybetűs felírással kellett felelni:
               </p>
					<p>
                     Mert a halált te legyőzöd...
               </p>
					<p>
                  Elakadt a lélegzete. Hirtelen ráeszmélt, hogy most nagyobb
                     vakmerőséget követett el, mint mikor egy istenfit megütött.
               </p>
					<p>
                  Nem ért rá tovább gondolni a gondolatot. A lány végigrúgta magát a
                     pamlagon, és szinte sikoltva mondta:
               </p>
					<p>
                  - Ez igaz? Nem álmodom? Igazán mondod? A Szapphó-verset? Tudtad,
                     vagy itt tanultad? Kicsoda vagy te? Itt csak katonák vannak meg rabszolgák.
                     Ugye, te valami álruhás isten vagy? Milyen szép volna az, ha csak nekem
                     mondanád meg, ki vagy! Jönnél-mennél a világban, az emberek azt hinnék, olyan
                     vagy, mint ők, és csak én tudnám, kit takar a zöld ruhád. Vagy csináltatnék
                     neked egy oltárt, azon állnál egész nap, szobornak, nem törődnél az emberekkel,
                     akik áldozatot raknak elébed, csak néznéd a felhőket, hallgatnád a szeleket és
                     a madarakat, és mikor a csillagok feljönnek, akkor leszállnál az oltárról, és
                     verset mondanál nekem a felhőkről, a szelekről és a madarakról.
               </p>
					<p>
                  Az árnyék egyre mélyebb lett, a hang halk, messziről jött. A lány
                     most magának beszélt, s mikor elhallgatott, a fiú is magának mondta:
               </p>
					<p>
                  - Rabszolga vagyok. Az apám rabszolgája.
               </p>
					<p>
                  A nobilissima körülnézett, mint aki álomból ébred.
               </p>
					<p>
                  - Hát nem a császár rabszolgája vagy? Hogy lehetsz az apád
                     rabszolgája?
               </p>
					<p>
                  - Az apám tett rabszolgává. Nekiadott a császárnak.
               </p>
					<p>
                  - Mindenki rabszolga - pattant föl nevetve a nobilissima. - Engem
                     is előbb-utóbb rabnőnek fog eladni az apám. Pedig ő caesar. A te apád
                     micsoda?
               </p>
					<p>
                  - Quintus, a kertész. Itt az udvarnál.
               </p>
					<p>
                  - Van itt kertész? Nem láttam még. Téged se vettelek észre eddig.
                     Ti is Nikomédiából jöttetek?
               </p>
					<p>
                  - Az apámék onnan jöttek. Engem csak most hozott ide Bion.
               </p>
					<p>
                  - Ki az a Bion?
               </p>
					<p>
                  - A császár matematikusa.
               </p>
					<p>
                  - Varanes ismeri. Az az, aki a csillagokban olvas?
               </p>
					<p>
                  - Bion mindent tud, nobilissima. Athénében ki akarták kiáltani
                     istennek, mikor a nagy földrengést előre megmondta. De Bion istenkáromlóknak
                     mondta azokat, akik az embert istennek teszik meg, és erre meg akartak
                     bennünket kövezni.
               </p>
					<p>
                  - Téged is? Te mit csináltál ott? Szolgája voltál?
               </p>
					<p>
                  - Engem mindenfelé magával vitt. A Dominus rendelte így. Vele
                     neveltetett.
               </p>
					<p>
                  - Jaj, ne mondj ilyent, mert akkor én szégyellem magam. Engem
                     senki sem neveltetett. Én csak úgy felnőttem, mint a vad olajfa. Hányódtam,
                     vetődtem, amerre az apám járt a katonáival. Nem hallottad még, hogy engem a vad
                     nobilissimának hívnak? Hát téged hogy is hívnak?
               </p>
					<p>
                  - Quintipor.
               </p>
					<p>
                  - Furcsa név - kacagott megint a lány. - Ez ugye, Quintus puer?
                     Ötödik gyereke vagy az apádnak?
               </p>
					<p>
                  - Nem, egyetlen gyereke. Az én nevem azt jelenti, hogy Quintus fia
                     vagyok. Quinti puer.
               </p>
					<p>
                  - Bocsáss meg, azért mégis furcsa név. Nem olyan szép, mint a
                     Maxentiusé. Az azt jelenti, hogy még a legnagyobbnál is nagyobb. Az én igazi
                     nevem is Maximilla. “Legnagyobbacska” vagyok. Mit, azt hiszed, sokkal kisebb
                     vagyok nálad?
               </p>
					<p>
                  Leugrott a pamlagról, a fiú zavartan egyenesedett fel. De a lány
                     már akkorra elfelejtette a mérekezést. A holdra mutatott, amelynek felső karaja
                     átparázslott már a Silpius szabályos kúpjának könnyű fátylain.
               </p>
					<p>
                  - Nézd, Diana már felvette bíbor fejékét.
               </p>
					<p>
                  Quintipor térdet hajtott. Azt hitte, el van bocsátva. Mehetnékje
                     akkora volt, mint a maradhatnékja.
               </p>
					<p>
                  - Mit akarsz? - nézett rá komolyan a lány. - A princepsnek azt
                     parancsoltam, hogy menjen el, mert már untam. Neked azt parancsolom, hogy
                     maradj, mert még nem unlak. Különben még azt se mondtad el, mi üzenetet hoztál
                     nekem.
               </p>
					<p>
                  - A főkamarás azt a jelentést kapta, hogy Galerius caesar
                     őszentsége már csak pár napi járóföldre van Antiochiához.
               </p>
					<p>
                  A lány nem felelt. Az erkélyt körülfutó klematiszok fehér bóbitáit
                     fujkálta bele a piros fénybe, amit a lucernariusok fáklyái vetettek. A négy
                     világító rabszolga egyszerre helyezkedett el a villa bejáróinál. Valamerről
                     harangszó hallatszott s a Daphné ligetébe hajtott áldozati barmok bőgése.
               </p>
					<p>
                  A nobilissima hirtelen megfordult.
               </p>
					<p>
                  - El is felejtettem, hogy itt vagy, Quintus fia. Hazagondoltam
                     Romula nagyanyámhoz, akinél kislány koromban laktam. Az én nagyanyám - de ez
                     titok, hallod, családi titok, hogy mondjam el neked? Tudsz valami családi
                     titkot adni érte cserébe? Ó, de jó neked, hogy nincs családi titkod? Ha te is
                     atyafiságban volnál az istenekkel, mint mink, akkor a te bölcsődbe is
                     beledugtak volna egy titkot.
               </p>
					<p>
                  Hátat fordított az emelkedő holdnak.
               </p>
					<p>
                  - A te Bionod engem is istenkáromlónak mondana. Elhiszed, hogy én
                     is az Olümposzról pottyantam ide?
               </p>
					<p>
                  - El, nobilissima - felelte a magister nagyon hirtelen és nagyon
                     őszintén.
               </p>
					<p>
                  - Ne hazudj. Én nem hiszem. Azt csak az apám tudja, hogy őt az
                     öreg Romula magától Mars istentől foganta, mint Romulust Rhea Silvia. Lehet,
                     hogy Mars isten is tudja. Csak az én drága öreg nagyanyám nem tud róla semmit.
                     Azt hiszem, végigeresztené a seprőnyelet a fián, ha meghallaná, hogy ilyen
                     rossz hírbe keverte.
               </p>
					<p>
                  Elnevette magát, és a vállára ütött Quintipornak.
               </p>
					<p>
                  - Kitaláljam, mit gondoltál? Az én apámat háta mögött úgy hívják,
                     hogy a “Csordás”. Ugye, ezt gondolod?
               </p>
					<p>
                  - Nem, nobilissima. Mért gondoltam volna?
               </p>
					<p>
                  - Mert mindenki annak hívja. Az “Armentarius”-nak. Majd te is úgy
                     hívod, ha megmelegszel az udvarnál.
               </p>
					<p>
                  Legyintett a fiú fejrázására.
               </p>
					<p>
                  - Tőlem ugyan hívhatod, én nem haragszom érte. Nagyanyó ma is
                     minden reggel gerlicét áldoz Vestának, amiért szentséges úr lett az ő
                     csordáslegény fiából. Mondjak neked valamit? Én a csordás vérét érzem magamban,
                     nem az istenét. Én csak akkor lennék boldog, ha visszaeresztenének a faluba
                     Romula nagyanyó mellé, és tyúkot ültethetnék, kaprot vethetnék, borjút
                     nevelhetnék, mint ő. Még tipegni is úgy szeretnék, mint ő, mikor a kányát
                     kergeti.
               </p>
					<p>
                  Meghajtotta a hátát, és apró lépésekkel csoszogva, marokra fogta
                     térde alatt a skarlátot és meghimbálta.
               </p>
					<p>
                  - Huss te, huss te!
               </p>
					<p>
                  Hirtelen kiegyenesedett, és hátravetette a fejét.
               </p>
					<p>
                  - Sok bolondot beszélek, Quintipor. A kolompszó tette meg a hold.
                     Hanem most már beszélj te is. Mondd el már végre azt az üzenetet.
               </p>
					<p>
                  - Már elmondtam, nobilissima. Atyád rövidesen megérkezik.
               </p>
					<p>
                  - Mondtad már? Nem is hallottam. Tudod, ez nekem már nem újság. Én
                     már tegnap megkaptam az üzenetet az apámtól. Mást is kaptam. Megmutassam?
               </p>
					<p>
                  Elsuhant az erkélyről. Quintipor zúgó halántékkal kapaszkodott meg
                     a párkányban. Hát ilyen bolondosak a nobilissimák? Az Athéné-lányok, akikkel
                     néha elácsorgott a Piraeusban, nem ilyenek voltak. A korinthusi költőnő se,
                     akivel együtt koszorúzták meg Aphrodité sarukötő szobrát. De szépnek szebb
                     azoknál. Megindult vele az erkély, szédülten hunyta le a szemét. Látta a
                     nobilissima fehér vállát és rajta a perzsa ujjainak égő csíkjait. A perzsára
                     rosszabb volt gondolni, mint a lófejűre. Egy denevér suhanása érte a homlokát,
                     kinyitotta a szemét. Tovább forgott körülötte az épületek és ligetek homályos
                     csoportja, az élesen kirajzolódó Silpius és fölötte a hold ezüst paténája.
               </p>
					<p>
                  Apró csörgők és csengők muzsikájára riadt föl. Különös szabású,
                     nagy ráncokban földig omló, sárga selyem palástban táncolt eléje a nobilissima.
                     Fején ezüst turbán, nyakában gyöngyökből és aranygolyócskákból fűzött lánc,
                     mely leért a drágakövekkel kirakott, lazán kötött, violaszín övig, karjain és
                     bokáin parányi harangocskákkal beszegett aranyperecek.
               </p>
					<p>
                  Quintipor úgy nézte, mintha álmot látna. A lány félrebillentette a
                     fejét.
               </p>
					<p>
                  - Nem imádsz engem, rabszolga? Maxentius és Varanes azt mondták,
                     sohase láttak még olyan imádni valónak, mint ebben. Valami régi zsidó királynőé
                     lehetett, a judeai helytartó ajándékozta az apámnak, hogy öltöztesse bele a
                     feleségét. De az apám nekem küldte, hogy szép legyek benne, mire megjön. De hát
                     kinek legyek én szép, Quintipor?
               </p>
					<p>
                  Kacéran megrázta magát, minden csörgője megszólalt bele.
               </p>
					<p>
                  - A te szépségedre csak magad vagy méltó a világon, nobilissima -
                     hebegte a fiú.
               </p>
					<p>
                  - Egész belejössz már, Quintipor - mulatott a lány. - Ki tudja,
                     talán annak is azt mondták valaha, akinek készült a ruha. Talán az éppen az én
                     anyám volt. Az apám azt mondja, már nem nagyon emlékszik rá, el is hiszem neki,
                     cesareai legatus volt akkor, de Trulla - ez a dajkám, tudod, megesküszik
                     Hekatéra, mert ő is olyan vén, mint Hekaté, és csak ő tud nekem lepényt sütni,
                     majd egyszer megkóstoltatom teveled is... Jaj, mit is akartam mondani? Hamar,
                     Quintipor! Neked ezután mindig el kell találni, mit gondolok. Ha kitaláltad azt
                     a verset is, ami az eszemben járt, akkor segíts most is.
               </p>
					<p>
                  - Az anyádról szóltál, nobilissima.
               </p>
					<p>
                  - Igen, igen. Én nem ismertem az anyámat, még egyéves se voltam,
                     mikor belehalt abba, hogy az apám elhagyta. Trulla azt mondja, valami zsidó
                     királylány volt. Nem veszed észre a szememen, Quintipor, hogy az zsidószem?
                     Csak kifelé van nyitva, be nem látni rajta.
               </p>
					<p>
                  Eddig feketének tudta Quintipor a nobilissima szemét. Most amint
                     pillantás nélkül rátágult a holdra, amely fehér csillámokat tört benne,
                     határozottan kéknek látta.
               </p>
					<p>
                  - Olyan színe van, nobilissima, mint az érett szőlőnek.
               </p>
					<p>
                  A lány nyilván egy szót se hallott. Kinyújtotta karját a hold
                     felé, kimondhatatlan szomorúsággal az arcán, a szája keskeny, remegő gyűrűvé
                     nyílt.
               </p>
					<p>
                  - Nobilissima - szólította a fiú ijedten.
               </p>
					<p>
                  Lépések csoszogtak. Egy borotvált fejű egyiptomi rabszolga magas
                     ezüstkandelábert hozott, amelynek horgain három csónakidomú bronzlámpa
                     csüngött, finom olaj illatát árasztva. A mécshordó mögött gyíkszemű kis
                     öregasszony totyogott, két karján fekete ládikával.
               </p>
					<p>
                  - Nilla, nézd, mit küldött neked a princeps! Kibontsam,
                     madaram?
               </p>
					<p>
                  Letette a ládát az asztalkára, és simogatni kezdte arcát, vállát,
                     csókolgatni a kezét.
               </p>
					<p>
                  - Megint rajtad a rontás, gyönyörűségem? Hát nem felelsz az öreg
                     dadusnak? Visszaűzzük a gonoszokat a holdba?
               </p>
					<p>
                  Kitipegett, bronzláncon csüngő, kerek füstölővel tért vissza, s
                     körülfüstölte vele a lányt, érthetetlen neveket mormolva.
               </p>
					<p>
                  A nobilissima megrázkódott, ernyedten hullatta le a karjait, és
                     kábultan kérdezte:
               </p>
					<p>
                  - Te vagy, Trulla? Mit akarsz?
               </p>
					<p>
                  - A princeps küldött neked valami szépet. Megnézed?
               </p>
					<p>
                  Titanilla durcásan vállat vont.
               </p>
					<p>
                  - Nem kell. Menjetek. A lámpa maradjon.
               </p>
					<p>
                  Quintipor is megindult.
               </p>
					<p>
                  - Neked nem mondtam, hogy mehetsz. Hozd ide a ládát. Ki tudod
                     nyitni?
               </p>
					<p>
                  - Nincs bezárva - billentette föl a magister a láda tetejét, és
                     kihullatta mind a két kezéből. A padlóra esett ládából egy véres kézfej gördült
                     ki.
               </p>
					<p>
                  A lány odaugrott a megtántorodó fiúhoz, és a hajába markolt.
                     Csodálkozva kiáltott rá:
               </p>
					<p>
                  - Milyen puha hajad van neked! Puhább az enyémnél, próbáld csak!
                     Mi az, Quintipor?
               </p>
					<p>
                  A fiú borzongva mutatott le a padlóra.
               </p>
					<p>
                  - Ott... nobilissima... az...!
               </p>
					<p>
                  - Látom - rúgta odább a lány a kézfejet az aranyszandálja orrával.
                     - Az az ostoba csakugyan levágatta a borbélya kezét. Még jó, hogy nem a nyakát
                     találtam mondani. Ettől ijedtél meg? És te azt mondod, meg tudnád tenni, amit
                     Varanes? Mehetsz, Quintipor.
               </p>
					<p>
                  A fiú meghajtotta a térdét, és elhagyta az erkélyt. Nem háttal
                     kifelé, ahogy előírás szerint kellett volna, hanem arccal előre.
               </p>
					<p>
                  Rohant lefelé, végig a kristálylucernával világított folyosón,
                     borzongva egész testében. A lépcső aljában a nobilissima várta, eléje kerülve
                     valamelyik oszlopsoron. Arca, szeme nyugodtan mosolygott a fiúra.
               </p>
					<p>
                  - Nézd csak ezt a gemmát.
               </p>
					<p>
                  A vésett ametiszt-csiszolaton egy nimfa kínálta oda keblét egy
                     öreg szatírnak. A kő nem volt nagy, de a vésés finomsága meglepő volt. A
                     sculptor bizonyosan új divat szerint nagyítót használt, vízzel telt
                     üveggolyót.
               </p>
					<p>
                  Quintipornak arcába szaladt a vér.
               </p>
					<p>
                  - Láttam ezt már szoborban is. Cyprusban.
               </p>
					<p>
                  - Azt mondd meg, megér-e fél kezet?
               </p>
					<p>
                  - Nem tudom, nobilissima - mondta dadogva.
               </p>
					<p>
                  Érezte, illene azt mondani, hogy ő két kezét is odaadná érte a
                     nobilissimának, ha kívánná, de nem merte. Megint megképzett előtte a földön
                     heverő, véres kéz.
               </p>
					<p>
                  - Talán Bion tudja. Próbáljátok meg valamelyik ékszerésznek eladni
                     - egy-két aranyat tán ád érte. S azt juttasd el ahhoz a rabszolgához, tudod, a
                     kezéért. De az ablakán dobd be, hadd higgye, hogy valamelyik isten könyörült
                     meg rajta.
               </p>
					<p>
                  Quintipor félénken előhúzta az erszényét, és megcsörrentette benne
                     az aranyakat. A lány elnevette magát.
               </p>
					<p>
                  - Mondom én, hogy álruhás isten vagy.
               </p>
					<p>
                  Két aranyat kivett az erszényből.
               </p>
					<p>
                  - Jobb lesz, ha én játszom istennőt. Nem szeretném, ha téged látna
                     meg a princeps a szállása körül. Ha engem meglát, az nem lesz neki
                     feltűnő.
               </p>
					<p>
                  Quintipor úgy érezte, mintha megmarkolták volna a szívét. Pedig
                     csak a kezét szorította meg a nobilissima. A gemmát csúsztatta bele.
               </p>
					<p>
                  - Ez most már a tied. Megvetted. De azért majd csak akkor viseld,
                     ha megint Hellaszban élsz.
               </p>
					<p>
                  Körülnézett, magához kapta a fiú fejét, és a fülébe súgta:
               </p>
					<p>
                  - Örülök neked, Quintus fia, mert tehozzád nem kell feleségül
                     mennem. Aludj jól.
               </p>
					<p>
                  De Quintus fia nem aludt jól. Sokára is ért haza, a vacsoraidőt
                     elkószálta az elhagyott fasorokban, a szelíd, csöndes csillagok alatt. Úgy
                     érezte, mintha valamelyik a fejére zuhant volna.
               </p>
					<p>
                  Bion szobája mellett lábujjhegyen suhant el. Most először nem volt
                     kedve beszélgetni a matematikussal, aki mécsese mellett írására hajolva háttal
                     ült a nyitott ajtónak. A vacsora még érintetlenül állt előtte, bizonyosan őt
                     várta vele. De eszébe jutott az a mosoly, amellyel Bion beszélt a pendelyes
                     Titanilláról, és nem tudott jó szívvel gondolni öreg barátjára.
               </p>
					<p>
                  Már hajnalodott, mikor kavargó gondolatai álomba zsibbadtak.
                     Utolsó gondolata az volt, hogy ez a nap a hét harmadik napja volt. Dies
                     Martis.
               </p>
					<p>
                  Nem a rózsaszín istennőé, akinek kagylókocsiját galambok húzzák,
                     hanem a vörös képű istené, aki vérrel töltözik.
               </p>
				</div>
				<div type="chapter">
					<head>
                  VI.
               </head>
					<p>
                  Ha a császárt csak isteni díszében pillanthatták meg a halandók,
                     felesége, Domina Prisca még jobban hasonlított az istenekhez. Annyiban, hogy őt
                     egyáltalán nem lehetett látni. Tudták, hogy van, mert a köztereken szobrai
                     voltak felállítva, s azok előtt minden évben be kellett mutatni az előírt napon
                     a hivatalos tömjén-áldozatot. De ezek a szobrok Ceresnek mutatták, derült és
                     kegyes vonásokkal, s a birodalom első matronáját csak ilyennek lehetett
                     elképzelni. Beszélték, hogy ilyen is volt abban az időben, mikor sugárzó
                     szépségben a trónra került, csakhogy későbbi szobrai mind az elsőről készültek,
                     nem magáról a Domináról, aki idővel csakúgy megöregedett, mint más asszonyok.
                     Némelyek úgy tudták, hogy valami elrútító betegség tette emberkerülővé, mások
                     lelki betegségről suttogtak. Szállongott olyan hír is, hogy a Dominát
                     őrültséggel verték meg az istenek, s ezért vette körül katonai csapat azt a
                     hintót, amelyben Nikomédiából Antiochiába megérkezett. Néhány tanúja a
                     megérkezésnek megesküdött rá, hogy akit leplekbe és fátyolokba takargatva
                     kivettek a zárt kocsiból, az nem lehetett más, csak gyermek.
               </p>
					<p>
                  Biztosat senki se tudott. Az udvari méltóságok maguk se, mert a
                     császárné palotájába nekik is tilos volt belépni. A régi udvari emberek pedig,
                     akik az első években szolgálták a szentségeseket, elhalogattak már, vagy
                     nyugalomba küldte őket a császár. Udvarhölgyei az utóbbi években már nem voltak
                     a Dominának csak ápolónői, s azok vele együtt elzárkózva éltek a világtól.
                     Rajtuk és az orvosokon kívül csak a császári család s egy-két meghittjük tudta
                     az igazat.
               </p>
					<p>
                  Domina Prisca nem volt se őrült, se embergyűlölő, csak időnként
                     valami különös démon hatalmába került, ahogy az orvosok megállapították.
                     Szomorúnak mindig szomorú volt és hallgatag, de mikor a császár meglátogatta,
                     földerült. Sőt volt úgy is, hogy magához kérette vacsorára a Dominust. Sokat
                     kínozták azonban szörnyű fejfájások, s ezek jelentették a démon közeledését.
                     Ilyenkor napokon keresztül nem nyúlt ételhez, nem tudott aludni, csak járt-kelt
                     a szobák során keresztül magába merülve, és nem véve észre, hogy ápolónők
                     kísérik. Az első napokban hangtalanul járkált, aztán mosolygó arccal suttogni
                     kezdett maga elé. Majd halkan dalolni gyermekaltatókat, boldog fiatal anyák
                     hangján, karjai, feje, dereka ringatásával kísérve a dallamot. Hirtelen
                     leguggolt, és úgy vonszolta magát előre, mintha tipegő gyereket vezetne, akit
                     gügyögve tanít járni. A vége mindig az volt, hogy felsikoltott, s addig
                     rohangált jajveszékelve, míg el nem zuhant, s csöndes zokogással álomba nem
                     sírta magát. Az volt a különös, hogy ez az álom, mely néha csak két nap múlva
                     végződött kínos, kiabálós, hajat tépő és arcot összemarcangoló felébredéssel,
                     ijesztően mély volt. Mikor először érte a császárnét, halottnak gondolták, mert
                     szemgolyója üvegesen megmeredt. De szíve rendesen vert, és lélegzetvétele is
                     olyan volt, mint az alvó emberé. Se kiáltozásra, se rázásra nem mozdult, s
                     amelyik oldalára fordították, azon maradt. Később, mikor az orvosok gyanúba
                     vették a démont, megállapodtak abban is, hogy ha azt egyszer sikerülne elűzni,
                     többet nem térne vissza. Mindent elkövettek az elűzésére. Meghintették a
                     beteget a birodalom legtávolabbi részéről hozott, szent forrásvizekkel.
                     Szétfeszített fogsora közé arábiai csípős füvek nedvét csepegtették, mint annak
                     a máktejnek az ellenszerét, amellyel Somnus isten megkeni az alvók száját.
                     Megfüstölték a szent Apis bika száraz ganéjával, amelyet Egyiptomból hoztak.
                     Karját, vállát olyan csalánnal seprőzték meg, amely nem árnyékban nőtt, tehát
                     nem Hekaté istenasszony vetette el a magját, hanem az ébresztő Aurora. De ez se
                     használt. A füst ugyan megköhögtette a beteget, s a csalán fölmarta bőrét, de
                     föl nem ébresztette egyik se. Még az se segített rajta, hogy a flamenek
                     legősibb varázsigéiket mormogták el felette; pedig azok hatását annál inkább
                     biztosra vették, mert legnagyobb részüket már maguk se értették.
               </p>
					<p>
                  - Ez a legerősebb démon, akit eddig ismerünk - csóválták a fejüket
                     az orvosok -, ez a démonok közt az archon.
               </p>
					<p>
                  A nevét is kitalálták a démonok archonának. Megállapodtak benne,
                     hogy Thiuthabaothnak hívják, s ettől sokat vártak, mert a démonok mindjárt
                     szófogadóbbak lettek, ha nevükön tudták őket szólítani. Thiuthabaothot azonban
                     hiába szólították föl, hogy távozzon. Csak akkor hagyta el a beteget, mikor
                     neki tetszett, tizennyolc órával később, s ijesztő hatalmát ez alkalommal még
                     jobban kimutatta, mint azelőtt. A császárné úgy hányta-vetette magát az ágyban,
                     hogy öt ápolónő alig bírta lefogni. Világos volt, hogy a beteg elcsigázott
                     testében nem lehetett ennyi erő. A démon ezzel jelentette ki, hogy haragszik a
                     zaklatások miatt, s áldozatát nem hajlandó kiengedni körmei közül.
               </p>
					<p>
                  Sincellus, az udvari főorvos erre azt tanácsolta, hogy forduljanak
                     magához a főgyógyító istenhez, Aesculapiushoz, akinek pergamumi szentélyét
                     személyesen kellett felkeresni a betegeknek. A templom kincstárában
                     felhalmozott aranyszívek, onix-szemek, elefántcsontból faragott kezek és lábak
                     tanúskodtak mellette, hogy ott már sok gazdag beteg talált orvosságot
                     szívfájására, szembajára vagy tagjai bénulására. Azért csak gazdag betegek,
                     mert a gyógyulást keresőnek bent kellett hálni az isten szobra előtt, s a
                     szegények nem bírták megfizetni az ágyazás költségeit meg az altató italokat.
                     Az isten maga természetesen ingyen gyógyított. Mégpedig olyformán, hogy a
                     betegnek megmondta álmában, mitől várhatja nyomorúsága enyhülését és sorsa
                     jobbrafordulását.
               </p>
					<p>
                  A császárné nehezen szánta rá magát a hosszú útra, de úgy látszik,
                     nemhiába feküdt az isten lábai elé. Ő ugyan nem emlékezett rá, hogy álmodott
                     volna valamit a szentélyben, de a papok hallották, hogy hangosan nevetett
                     álmában. Ez olyan jel volt, amely világosan mutatta az isten jóakaratát.
               </p>
					<p>
                  - Egy nagy öröm fogja meggyógyítani az augusta Dominát -
                     magyarázták a papok -, mert az örömtől megtelik a szív fényességgel. Az ártó
                     démonok pedig, akik sötétségből vannak teremtve, kerülik a fényességet, mert
                     abban meg kell nekik halni.
               </p>
					<p>
                  A pergamumi istenlátogatás nem sokkal az antiochiai út előtt
                     történt, s azóta a császárné minden új reményen kapkodó lelke eltengődött ebből
                     a biztatásból. Most azonban, éppen mikor a szent palota megtelt az uralkodók
                     várásának izgalmaival, a beteg lélek megint elernyedt. A démon a szokott
                     fejszaggatással jelezte jövetelét, s a Domina most a szívét is fájlalta. Arról
                     azonban, hogy lefeküdjön, hallani se akart, de végre mégis engedett leánya,
                     Valeria könyörgésének.
               </p>
					<p>
                  A beárnyékolt hálószobában a császárné finom, sápadt, éremprofilú
                     arcával, fején a hidegvizes pergamen-tömlővel, amely bekarikásodott szemeit is
                     eltakarta, fiatalabbnak látszott a lányánál. A keserű arcú, hosszú, csontos
                     fiatalasszony, ahogy az ágy szélén ült, sötét tunikájában matrónább volt, mint
                     a beteg.
               </p>
					<p>
                  A császárné lehunyt szemeiből csöndesen szivárogtak a
                     könnyek.
               </p>
					<p>
                  - Engem biztatnak örömmel? - tördelte átlátszó kezeit. - Mi örömet
                     adhatnának nekem az életben az istenek a halálon kívül?
               </p>
					<p>
                  - Hagyd el már, anyám - fogta meg a kezét a fiatalasszony. - Te
                     magad betegíted meg magadat ezzel az örökös önmarcangolással.
               </p>
					<p>
                  A türelmetlen hang megszeppentette az augustát, aki ahhoz volt
                     szokva, hogy mindent ráhagyjanak. Egy kicsit elhallgatott, aztán gyerekesen
                     lepittyesztett szájjal kérdezte:
               </p>
					<p>
                  - Mért bántasz engem, Valeria?
               </p>
					<p>
                  - Én bántalak? Mivel bántottalak, anyám? Azzal, hogy türelemre
                     kértelek?
               </p>
					<p>
                  - Nem sajnálsz.
               </p>
					<p>
                  - Hát engem ki sajnál?
               </p>
					<p>
                  - Te még fiatal vagy, lányom.
               </p>
					<p>
                  - Az. Fiatal vagyok, császár lánya, caesar felesége, s nem ér
                     annyit az életem, mint egy halottmosogató rabnőnek.
               </p>
					<p>
                  - Mért haragszanak miránk az istenek? - nyögött a beteg. - Mért
                     vették el az én örömömet, mikor én soha senkit meg nem szomorítottam?
               </p>
					<p>
                  - Nem tudom, anyám! - kapta föl Valeria hevesen a kezét. - Az én
                     örömömet bizonyosan elvettétek, mikor Galeriushoz adtatok!
               </p>
					<p>
                  - Én nem, én nem! - sírt föl hangosan az anya. - Én nem is tudtam
                     magamról, mikor elvittek, lányom.
               </p>
					<p>
                  - Nem, mert mindig vak és süket voltál a magad fájdalmában. A
                     földön csúsztam előtted, térdedet átöleltem, de te csak a fiadért
                     jajgattál.
               </p>
					<p>
                  - Apollinaris! Apollinaris! - sikoltott az anya, és fölvetette
                     magát az ágyban.
               </p>
					<p>
                  Valeria visszanyomta a vánkosokra, és két tenyere közt maga felé
                     fordította az arcát.
               </p>
					<p>
                  - Mit siratsz azon, aki nincs? Lehet egy gyerek árnyát siratni,
                     akit Hádész magával vitt, mielőtt megtanult volna járni a földön? És meddig
                     fogsz még érte jajgatni? Démétér csak ősztől tavaszig gyászolta Perszephonét.
                     Neked, anyám, tizenhat esztendő se volt elég, hogy elállítsa a könnyedet.
               </p>
					<p>
                  A császárné jóanyás szeme fájdalmasan mélyedt a
                     fiatalasszonyéba.
               </p>
					<p>
                  - Ó, lányom, lányom, óvjanak meg az istenek attól, hogy valamikor
                     te is úgy tudd meg, mint én, mit tesz anyának lenni!
               </p>
					<p>
                  Valeria visítva kacagott.
               </p>
					<p>
                  - Én? Két kezemmel fojtanám meg azt a gyereket, akit az én méhem
                     szülne! De ne félj attól, augusta, hogy az unokád gyilkosa leszek! Hát nem
                     tudod, hogy a lányod, aki anya nélkül ment férjhez, sohase lesz anya? Nekem
                     nincs férjem, csak uram. Tudod, mit tett akkor, mikor regillába öltöztetve
                     fáklyafénynél, fuvolaszó mellett a házába vezettek a nyoszolyó lányok?
                     Fölvágatta egyik teherbe ejtett rabnője hasát, és maga vette ki belőle a
                     magzatot, hogy annak a beleiből mondasson jövendőt. És azokkal a véres kezekkel
                     akarta az én övemet megoldani! Anyám, anyám, azóta mindig vérszagát érzem
                     annak, akit ti fiatoknak fogadtatok.
               </p>
					<p>
                  Most már ő is sírt, rároskadva az anyjára. Az fél karjával magához
                     szorította, a másikkal simogatta.
               </p>
					<p>
                  - A császár... az apád...
               </p>
					<p>
                  - Nem apám, anyám, nem apám, mert ő csak császár. Ha az nem volna,
                     talán lánya volnék. Így csak császár, akinek birodalma van.
               </p>
					<p>
                  - A legbölcsebb ember a világon.
               </p>
					<p>
                  - Anyám, nekem nem bölcsesség kellene, hanem egy csöpp
                     szeretet.
               </p>
					<p>
                  - Szóljál neki. Vagy akarod, hogy én térdeljek elé?
               </p>
					<p>
                  - Félek tőle, anyám. Te nem tudod, hogy fordult el tőlem, mikor
                     nem akartam Galeriushoz menni. Egyszer láttam azóta, s akkor se volt egy nyájas
                     szava se hozzám.
               </p>
					<p>
                  - Azt hiszi, boldog vagy.
               </p>
					<p>
                  - Semmit sem hisz, anyám. Föláldozott, mint Agamemnón Iphigeneiát,
                     s többet nem gondolt velem.
               </p>
					<p>
                  Odakint ünnepélyes kürtszó harsant fel. A classicum, amellyel az
                     uralkodókat fogadni szokták. Valeria fölugrott, és kinézett az atriumba.
                     Vértelen arccal jött vissza.
               </p>
					<p>
                  - Galerius jön, anyám. Kérlek az istenekre, felejts el mindent.
                     Félek, látod.
               </p>
					<p>
                  Mutatta lúdbőrös karját, eligazította a beteget az ágyban,
                     könnyeit felitatta a takaróval, s fölemelte az érkező előtt az ajtó
                     függönyét.
               </p>
					<p>
                  A Kelet caesarja kíséret nélkül jött, lányával a balján. Kicsit
                     elhízott már, rengeteg teste alatt döngött a föld. De gömbölyű arca csattanó
                     piros volt, és göndör szakálla fekete. Kerek vadmacskaszemében még mindig
                     megvolt a hegyi pásztor szilajsága, akinek egyformán mestersége a nyájőrzés és
                     nyájrablás.
               </p>
					<p>
                  Valeria szótlan meghajlással köszöntötte. Nyers fejbólintással
                     viszonozta az üdvözlést, aztán fölemelte jobbját, és dörgő hangon szólalt
                     meg.
               </p>
					<p>
                  - Az istenek áldása rajtad és házadon, Domina augusta. Nem
                     haragszol, hogy nem hajtom meg a térdemet, de aztán nehéz volna kiegyenesíteni.
                     Vénülök, augusta, vénülök, de ez nem baj, csak az asszonyok fiatalok
                     maradjanak.
               </p>
					<p>
                  A császárné erőt vett magán. Reszkető szájszéllel, de nyájasan
                     kérdezte meg a caesart, hogy utazott.
               </p>
					<p>
                  - Jól, anyám. Csak egy kicsit soká tartott az út. Késleltettek az
                     istentelenek.
               </p>
					<p>
                  Dühösen fújt egyet. Mivel a matronák nem fűzték tovább a szót,
                     Titanilla okosnak hitte érdeklődést mutatni.
               </p>
					<p>
                  - A jazigok, ugye? Mi is hallottunk róluk. Maxentius nagyon
                     készült rájuk.
               </p>
					<p>
                  Galerius elnevette magát.
               </p>
					<p>
                  - Maxentius derék fiú, mi? De én nem a jazigokról beszéltem, hanem
                     az istentelenekről. A jazigok tisztességes rablók, nincs velük semmi baj.
                     Egyet-kettőt felköttet belőlük az ember a határon, s míg azoknak a bűzéből
                     tart, addig csönd van. De az istentelenek rosszabbak az ellenségnél.
               </p>
					<p>
                  - A keresztényekre gondolsz?
               </p>
					<p>
                  - Azok az istentelenek. A jazignak csak barom kell, meg menyecske
                     és rabszolga. De a keresztények az isteneket akarják kiverni a templomokból.
                     Három helyen is panaszt tettek útközben a papok, hogy ezek az elvetemedettek
                     összetörték az oltárokat. Összefogattam belőlük egy csordára valót, és istenük
                     sorsára juttattam őket. De a legdühítőbb az volt, hogy az egyik centurióm
                     eldobta a lándzsáját. Azt mondta, ő nem ont keresztény vért. No, én ontottam.
                     Saját lándzsájával szúrtam le az őrültet, pedig a bíbor is rajtam volt, úgy,
                     ahogy látjátok. Megálljatok, a vérét is megmutathatom, mert idefröccsent
                     valahova a tógámra.
               </p>
					<p>
                  A császárné és a caesarné egyszerre sikoltott fel. Ez a falnak
                     zuhant neki, amannak a feje csúszott le a vánkosról. Titanilla rémülten futott
                     egyiktől a másikhoz.
               </p>
					<p>
                  A caesar nagy szemet meresztett.
               </p>
					<p>
                  - Hát ezeket mi lelte?
               </p>
					<p>
                  - Megrémítetted őket, uram. A véres bíboroddal.
               </p>
					<p>
                  A caesar elkacagta magát.
               </p>
					<p>
                  - Nem a mi fajtánk, mi? Hova akarsz menni?
               </p>
					<p>
                  - Orvost hívok, ha megengeded, uram - futott ki a
                     nobilissima.
               </p>
					<p>
                  Az apja, vállán hátra vetve a bíbort, lomhán döngött utána. A
                     palotának ez a része elhagyatott volt, de a fasorok közt már találkozott
                     emberekkel. Nemcsak mezítlábas rabszolgákkal, hanem olyanokkal is, akik
                     ezüstfélholdas cipőt viseltek. Valamennyi térdgörbítéssel köszöntötte a bíbort,
                     a caesar azonban nem vett tudomást senkiről. Csak akkor fordult meg meglepődve,
                     mikor egy szőrcsuhás férfi meghajlással köszöntötte. A rabszolga, aki előtte
                     ment, fehér hajú öregember, arcára borult, és reszketve emelkedett fel, amint a
                     caesar továbbment.
               </p>
					<p>
                  - Uram - mondta ijedten -, ez a szentséges caesar volt.
               </p>
					<p>
                  - Tudom - mosolygott a szőrcsuhás -, mért figyelmeztetsz rá?
               </p>
					<p>
                  - Mert nem adtad meg neki a köszöntést.
               </p>
					<p>
                  - Megadtam, barátom, ami neki jár. Térdelni csak az Isten előtt
                     szabad.
               </p>
					<p>
                  Istent mondott, és nem isteneket. Az öreg rabszolga szeme
                     fölcsillant.
               </p>
					<p>
                  - Te is közénk tartozol, uram?
               </p>
					<p>
                  Hüvelykujjával a kereszt jelét tette a homlokára. A szőrcsuhás
                     viszonozta a jeladást.
               </p>
					<p>
                  - Pantaleonnak hívnak, orvos vagyok.
               </p>
					<p>
                  Az öregember megint arcra vágta magát, mint az előbb a caesar
                     előtt.
               </p>
					<p>
                  - Mit csinálsz? - szólt rá szigorúan a másik. - Hát nem vagy
                     keresztény?
               </p>
					<p>
                  - Az vagyok, uram, s most már emlékszem is rá, hogy láttalak a
                     gyülekezetben. Te vagy az, nagy mágus, aki halottakat támasztasz a mi istenünk
                     nevében. Boldog vagyok, hogy én mutathatom neked az utat.
               </p>
					<p>
                  Pantaleon csakugyan keresztény orvos volt, s Isten maga vezette őt
                     az igazság útjára. Már sok évig gyógyítgatta Antiochia gazdag betegeit, és nagy
                     vagyont szerzett, amikor egy haldokló ágyánál összeismerkedett Mnesterrel, a
                     püspökkel. Az orvos először kuruzslónak gondolta a püspököt, de aztán egy-két
                     elejtett szavából észrevette, hogy nemcsak jámbor, hanem tudós ember is, s
                     elcsodálkozott rajta, hogy mégis keresztény. Ezt meg is mondta a püspöknek, aki
                     azt felelte, ő meg azon csodálkozik, hogy az orvos nem keresztény. Minden
                     orvosnak kereszténynek kellene lenni, mert gyógyítani csak a Krisztus nevében
                     lehet. Ajánlotta is Pantaleonnak, mert azután többször is találkoztak, hogy
                     tegyen egyszer próbát. Azonban Pantaleon, noha tanulékony ember volt,
                     idegenkedett a keresztények orvosi tudományától. Akkoriban választották meg
                     archiaterré, vagyis az antiochiai orvosi kollégium fejévé, s nem akarta jó
                     hírnevét kockáztatni, és magát kollégái gúnyolódásainak kitenni. Sokat forgatta
                     azonban fejében a dolgot, s még séta közben is Krisztus csodatételein
                     töprengett, amelyekről a püspök minden találkozásuk alkalmával olyan lángoló
                     lelkesedéssel beszélt. Egyszer, amikor éppen hazafelé tartott sétájáról, a
                     szegénynegyed egyik viskójából nagy jajveszékelést hallott. Mivel csődület is
                     volt az udvaron, bement, és elmondatta magának, mi történt. A játszótéren, ahol
                     a serdülő fiúk gyakorolni szokták magukat a testedzésben, a legügyesebb
                     diszkoszdobót kereszténynek kezdték csúfolni a többiek. Ebből aztán verekedés
                     lett, ami azzal végződött, hogy a fiút a pajtásai agyonrugdosták. Most már fél
                     napja kiterítve feküdt az udvaron, s mivel az anyja, egy gyapjúszövő özvegye,
                     sirató-asszonyt nem bírt fogadni, maga jajveszékelte el a szokásos
                     gyászdalokat, közben az istenek minden átkát kérvén a keresztényekre.
               </p>
					<p>
                  - Hiszen nem a keresztények ölték meg gyermekedet - ütközött meg
                     Pantaleon az asszony kifakadásain.
               </p>
					<p>
                  - Igen, de azért ölték meg, mert azt hitték, keresztény.
               </p>
					<p>
                  Az orvos gondolkodóba esett, illetve folytatta azokat a
                     gondolatokat, amelyek már séta közben is foglalkoztatták. Íme ezen a szegény
                     halotton meg lehetne tenni azt a próbát, amire a püspök biztatta. Igaz, hogy a
                     fiú nem volt keresztény, de annál tiszteletreméltóbb lesz a keresztények
                     istene, ha mégis kimutatja rajta hatalmát. S ha a halott nem támad fel, akkor
                     csak a keresztények istene szégyenül meg, de ő maga nem, mert ez a
                     szedett-vedett nép nem tudja róla, hogy kicsoda.
               </p>
					<p>
                  Odalépett tehát a szövőszék-lécekből összetákolt, szegényes
                     ravatalhoz, keresztet vetett a gyerek homlokára, és kezét megfogván,
                     rákiáltott:
               </p>
					<p>
                  - A Krisztus nevében parancsolom neked, hogy állj fel!
               </p>
					<p>
                  A gyerek erre felnyitotta a szemét, körülnézett, és olyan elevenen
                     pattant fel, hogy a ravatal összedűlt alatta.
               </p>
					<p>
                  Így vezette rá Isten az igazság útjára Pantaleont, aki rögtön a
                     püspökhöz sietett, és felvette a katechumenek fehér ingét. Miután pedig
                     megkapta a keresztséget, szőrcsuhát vett fel vezeklésül hitetlen múltjáért.
                     Archiateri tisztjéről is lemondott, hogy annál több ideje legyen a szegényeket
                     gyógyítani, akik közt vagyonát elosztogatta.
               </p>
					<p>
                  S éppen azért, mert előkelő betegei már nem voltak, nagyon
                     elcsodálkozott azon, hogy most őt hívták a császárnéhoz.
               </p>
					<p>
                  - Biztosan énértem küldtek, leányom? - kérdezte a cselédet, aki a
                     parancsot vitte.
               </p>
					<p>
                  - Nekem úrnőm, a nobilissima azt parancsolta, hogy azonnal hívjam
                     az első orvost, akit találok. A piacon megszólítottam egy öregasszonyt, s az
                     ide utasított tehozzád, mert azt mondta, te az ő halott fiát is életre hoztad.
                     Kövess tehát engem!
               </p>
					<p>
                  Pantaleon az Isten kezét látta ebben a találkozásban, s megindult
                     a cseléd után. A forum tolongásában azonban valahogy elvesztette szem elől.
                     Azért a szent palotában az öreg rabszolgát kérte meg, aki éppen útjába
                     vetődött, hogy legyen kalauza.
               </p>
					<p>
                  - Innen az Isten legyen kalauzod, uram - állt meg a szolga a
                     peristylium első oszlopánál -, nekem tilos ide belépni.
               </p>
					<p>
                  Nem állta útját senki. Az ápolónők olyankor, amikor a lánya volt a
                     császárnőnél, elhúzódtak trécselni.
               </p>
					<p>
                  Az orvos megállt és hallgatózott. Halk sírás csordogált a fülébe,
                     az után indult.
               </p>
					<p>
                  Két egymásra borult asszonyt látott. Lépéseire fölriadtak.
               </p>
					<p>
                  - Ki vagy? - kérdezte a fiatalabb.
               </p>
					<p>
                  - Az orvos vagyok.
               </p>
					<p>
                  - Ki hívott?
               </p>
					<p>
                  - Az Isten küldött.
               </p>
					<p>
                  A másik asszony eljajdult.
               </p>
					<p>
                  - Van még olyan isten, aki énvelem törődik?
               </p>
					<p>
                  - Az én istenem mindenkivel törődik, aki szenved.
               </p>
					<p>
                  Valeria csak most nézte meg jobban a különös ruhájú orvost.
               </p>
					<p>
                  - Neked külön istened van?
               </p>
					<p>
                  - Mindenkinek istene, aki hisz benne. Higgyetek, és nektek is
                     istenetek lesz.
               </p>
					<p>
                  - Hogy hívják a te istenedet?
               </p>
					<p>
                  - Csak úgy, hogy Isten. Neki nem kell más név, mert ő egyedülvaló.
                     Egyszülött fia, aki meghalt értünk, a Jézus Krisztus.
               </p>
					<p>
                  A császárné felsírt.
               </p>
					<p>
                  - Én is szültem egy istent. Hova lett az, kiért halt meg?
               </p>
					<p>
                  Az orvos derült arccal fordult oda.
               </p>
					<p>
                  - Mária is így sírt a kereszt alatt.
               </p>
					<p>
                  - Kicsoda az a Mária?
               </p>
					<p>
                  - Az Úrkrisztus anyja. Az ő fia is meghalt, de visszatért. Ő
                     minden anyát meg tud gyógyítani.
               </p>
					<p>
                  A császárné pillantás nélkül meredt az orvos sugárzó arcára.
               </p>
					<p>
                  Most Valeria sírt fel.
               </p>
					<p>
                  - Hát engem ki gyógyít meg? Melyik isten?
               </p>
					<p>
                  - Az, aki engem ideküldött. A ti isteneitek nem tudnak
                     vigasztalni, mert nem tudnak szenvedni. Ők csak örülni tudnak, s mit adhat az
                     öröm azoknak, akik szomorúak? Az én istenem az egész világot meg tudja
                     vigasztalni, mert szenvedett az egész világért.
               </p>
					<p>
                  Hátranyúlt a szőrcsuha csuklyájába, és ujjnyi hosszú keresztet
                     húzott ki belőle.
               </p>
					<p>
                  - Ezt itt hagyom nektek, hogy vigyázzon rátok, és vigasztaljon
                     benneteket. Tegyétek a fejetek alá, mikor alusztok, és ő elűzi tőletek a gonosz
                     álmokat. Vegyétek elő, ha könnyes lesz a szemetek, és ő mosolygásba öltözteti a
                     szíveteket.
               </p>
					<p>
                  Mosolyogni még nem tudtak, de a könnyük már kezdett csöndesedni.
                     Ez az orvos nem úgy beszélt, mint a többiek.
               </p>
					<p>
                  - Hogy hívnak téged? - kérdezte a császárné, aki soha egy udvari
                     méltóságnak a nevét nem tudakolta még meg.
               </p>
					<p>
                  - Pantaleonnak hívnak, ebben a városban a szegények orvosának.
                     Legyen veletek az Isten, ti szegények.
               </p>
					<p>
                  A keresztet a takarón hagyta, Valeria a kezébe vette.
               </p>
					<p>
                  - Hiszen ez csak fa - mondta csalódva.
               </p>
					<p>
                  - Fa? - kérdezte a császárné nehezedő pillákkal. - Nem vagy álmos,
                     lányom?
               </p>
					<p>
                  - Elesett vagyok, anyám.
               </p>
					<p>
                  - Akarsz idebújni hozzám? Nézd, én olyan kis helyen megférek.
               </p>
					<p>
                  - Jó vagy, anyám - lágyult el Valeria, s végignyúlva az ágy
                     szélén, átölelte az anyját. - Ugye, most már megint a kislányod vagyok, s
                     ezután mindig az maradok?
               </p>
					<p>
                  - Kislányom, kislányom - simogatta a haját a császárné. -
                     Eltetted?
               </p>
					<p>
                  - A keresztet? A vánkos alá dugtam, anyám. Mind a kettőnknek a
                     feje alatt van.
               </p>
					<p>
                  Hamar elaludtak, s álmuk mély lehetett. Nem hallottak belőle
                     semmit, hogy Quintus, a kertész láncos álló-létrájával végigcsörömpöli az
                     atriumot. Az oszlopok virágdíszeit rendezgette, munkára fogva Quintiport is,
                     aki délután benézett hozzájuk.
               </p>
					<p>
                  - Gyere, ne mondhassa a gazdád, hogy ingyen eszed a kenyerét, mint
                     a többi léhűtő.
               </p>
					<p>
                  Neki adogatta le azokat a függő kosarakat, amelyekben cserélni
                     kellett a virágot.
               </p>
					<p>
                  - Ebbe a colchicumokat rakd bele - nyújtott le egy gömbölyű
                     kosárkát. - Azokat a tölcséres lilákat.
               </p>
					<p>
                  De nem vette el tőle senki a kosarat. Türelmetlenül kiáltott le,
                     anélkül hogy megfordult volna.
               </p>
					<p>
                  - No, nagyot hallasz, mióta nagy úr lettél?
               </p>
					<p>
                  Mivel a félszemére nem látott, egészen hátra kellett csavarni a
                     fejét. Úgyse találta a fiát sehol. Dörmögve cihelődött le a létráról.
               </p>
					<p>
                  Mire leért, már hallotta a magister lépteit.
               </p>
					<p>
                  Kívülről jött, hosszú narancsgallyakat lógatva a kezében,
                     amelyeken fehér virágcsillagok közt mosolyogtak az apró aranyalmák.
               </p>
					<p>
                  - Hát te holdas vagy? Hol jártál azokkal a gallyakkal? Majd ezt az
                     oszlopfejet fűzzük körül velük.
               </p>
					<p>
                  - Vizet akartam rájuk permetezni. Egy kicsit bágyadtak.
               </p>
					<p>
                  - Hol kerested a vizet?
               </p>
					<p>
                  - Láttam itt valahol egy kutat.
               </p>
					<p>
                  - Láttál? Azt nem veszed észre, hogy itt a víz az orrod előtt, az
                     udvar közepén az impluviumban? No már látom, hogy ha lánynézőbe mégy, nem
                     ereszthetlek magadat. Artemisz köldökére, hát ez melyik grácia?
               </p>
					<p>
                  Titanilla jött be a kapun. Egyenesen nekik tartott, s már
                     messziről nyújtotta mind a két kezét.
               </p>
					<p>
                  - Mért szaladtál vissza, Quintipor, a virággal? Nem nekem szántad?
                     Vagy nem láttál? Hiszen integettem is feléd. Varanesszel ültünk a lugasban.
                     Igazán nekem adod? Ó, milyen nehezek ezek a gallyak! Gyere hozd fel őket!
               </p>
					<p>
                  Quintus pattintott az ujjával.
               </p>
					<p>
                  - És én még lánynézőbe kínálkoztam ennek az alamuszinak! Jó
                     gusztusod van, fiú. De neked is, amatricula! Hát kellene, szép fiú, szép virág?
                     A fiút nem bánom, legyen a tied, szaladj vele. De a virágot csak tedd le
                     szépen, az nem ilyen fitos orr számára termett, ezzel eredj mentát
                     szagolni!
               </p>
					<p>
                  Meg akarta fricskázni a nobilissima orrát, de Quintipor, aki
                     hasztalan integetett neki a lány háta mögül, még idejében megkapta a
                     karját.
               </p>
					<p>
                  - Quintus, hát nem tudod, kivel beszélsz? A caesar lánya, a
                     nobilissima...
               </p>
					<p>
                  Quintus puttyantott a szájával.
               </p>
					<p>
                  - Kis úrnőm, látod, félszemű vagyok, a császárnak meg az öreg
                     Sapriciának így is jó voltam eddig. De most már te felelj nekik azért, hogy a
                     te szépséged a maradék szemem világát is elvette.
               </p>
					<p>
                  A nobilissima megsimogatta az öreg állát, és ránevetett a
                     fiúra.
               </p>
					<p>
                  - Látod, Quintipor? Mikor tudsz te így bánni a nőkkel?
               </p>
				</div>
				<div type="chapter">
					<head>
                  VII.
               </head>
					<p>
                  A császári gyorsposta Nikomédiából Antiochiába nem egészen tíz nap
                     alatt tette meg az ezerkilométeres utat. A császárnak, akit testőrgárdáján, a
                     joviusokon kívül udvara nagy része is kísért, majdnem ennyi hét kellett rá. A
                     tengeri út gyorsabb és kényelmesebb lett volna, de Diocletianusnak volt oka a
                     szárazföldet választani. A maga szemével akarta látni, mennyit hihet a
                     tartományi helytartók jelentéseinek. Igaz, hogy az új közigazgatási rendszer
                     alapjává a bizalmatlanságot tette, s ez nagyjában üdvösnek bizonyult. Minden
                     állami hivatalnok ellenőre volt a másiknak, a helytartóra a vicariusa
                     leselkedett, a legatusok és procuratorok egymást tartották szemmel, s a
                     legutolsó írnokról is föl lehetett tenni, hogy ő az udvar titkos levelezője. A
                     rendszeresített hivatalos kémszolgálatot a posta-ágensek végezték, akik a
                     birodalom minden részébe elvitték a hivatalos leveleket, s mindenütt
                     összeszedték a nem hivatalos szóbeszédet. Ők voltak a császár szemei és fülei,
                     s közülük a legelőkelőbbek, akiket
                     curiosusok
                  nak neveztek, nemcsak hatalmasok, hanem gazdagabbak is, mint
                     akárhány magas rangú tisztviselő. A tisztviselők nagy részét az állam
                     természetben fizette, a kisebbeket élelemmel és ruhával látván el, a
                     nagyobbakat hivatali tekintélyüknek megfelelően, ezüst asztalneművel és
                     ágyasokkal is. A curiosusok azonban jelentékeny fizetést is húztak, nem az
                     államtól, hanem a községektől. Minden község törvénnyel szabályozott díjat
                     tartozott nekik fizetni azért, ha örömhírt hirdettek ki benne. Valami
                     győzelemről, valami új ünnep elrendeléséről, az uralkodók családtagjainak
                     évfordulóiról vagy a császár jó egészségéről.
               </p>
					<p>
                  A curiosusok most is mindenütt előrenyargaltak a szentségesek
                     érkezésének örömhírével. Diocletianus meggyőződhetett róla, hogy a római
                     birodalomnak nem volt még olyan szeretett uralkodója, mint ő. Ahol csak
                     megjelent a városokban és falvakban, az udvarmesteri hivatal által előre
                     megállapított menetrend szerint, mindenütt úgy fogadták, mint a földre leszállt
                     Jupitert. Ugyanazokkal a szertartásokkal és ugyanazokkal a beszédekkel. A
                     forumon felállított szobra előtt ugyanazzal az áhítattal hódoltak a polgárok,
                     az iskolák s az egyletek és céhek küldöttségei. Ugyanazzal az alázattal
                     borultak elébe városokban a decemprimusok, élükön a praefectus urbisszal,
                     falukban pedig a decuriók. Mögöttük az ünneplőbe öltözött szabad parasztok és
                     kisbérlők, akik zsellér gyanánt művelték a császári birtokokat meg az óriási
                     latifundiumokat.
               </p>
					<p>
                  A császár némán hallgatta végig az egy kaptafára készült
                     üdvözlőbeszédeket, de arcán látszott a megelégedés. Ez abban is megnyilvánult,
                     hogy bőven osztogatta a kegyelem aprópénzeit, amelyek nem apasztják a
                     kincstárt, de egész életre boldoggá teszik azokat, akik kapják őket. Különösen,
                     ha nemcsak ellenségeiknek, de barátaiknak sem jut belőlük. Assessorokat és
                     praeseseket nevezett ki, sőt néhány comest is, ami a legmagasabb kitüntetés
                     volt. Az ilyen szerencsés embernek joga volt a császár kísérőjének nevezni
                     magát, bár kíséretét a császár soha nem vette igénybe. Viszont kötelessége volt
                     háláját azzal fejezni ki, hogy vagy nyilvános oszlopcsarnokot emeltetett, vagy
                     díszkutat építtetett valamelyik téren, vagy vállalta a legközelebbi cirkuszi
                     játékok rendezését.
               </p>
					<p>
                  Mindjárt az út kezdetén, Dorylaeumban egy kis kellemetlenség is
                     történt a kitüntetések miatt. Egynapi járóföldre a városon túl a császár arról
                     értesült a curiosusoktól, hogy a praetor a négy assessori címet nem azoknak
                     juttatta, akiket a legatus kinevezésre beterjesztett, hanem a kinevezési táblán
                     az üresen hagyott helyekre más neveket írt be. Olyanokét, akik megvesztegették.
                     Mivel a legszentebb akarat meghamisítása nyilvánvaló felségsértés volt, a
                     császár a törvényes eljárás mellőzésével maga mondott ítéletet. Elrendelte,
                     hogy az igazi kitüntetettek által rendezendő játékokon a megvesztegetett
                     főtisztviselőt is, a vesztegetőket is vadállatok elé vessék.
               </p>
					<p>
                  Más baj is történt, annál bosszantóbb, mert nem lehetett érte
                     felelőssé tenni senkit. A császár maga követte el a hibát. Senki se számított
                     rá, hogy alattvalói közül szóba áll valakivel, mert ez nem volt szokása.
                     Valahogy megszólított egy decuriót. Azt kérdezte meg tőle, hogy falujában
                     rendesen befolynak-e az adók. Az adókat ugyanis az új törvények szerint ők
                     tartoznak behajtani, mint a községi képviselőtestület leggazdagabbjai, s a
                     maguk vagyonával feleltek a be nem hajtott adókért. A decurio biztosította róla
                     a császárt, hogy alattvalói boldogan tesznek eleget kötelességüknek, s ezzel
                     nagy örömet szerzett neki.
               </p>
					<p>
                  Megveregette a földbirtokos vállát, és kegyesen megkérdezte tőle,
                     hogy mikor volt katona.
               </p>
					<p>
                  - Soha, szentséges úr - dadogott a decurio -, ez császári
                     tartomány, és mentes a katonáskodástól.
               </p>
					<p>
                  - Azt hittem, valamelyik csatában kaptad ezt a sebet az arcodon.
                     Nem az armeniai fronton?
               </p>
					<p>
                  A decuriót megzavarta, hogy a császár háta mögött összevissza
                     integettek az előkelőségek. Némelyek azt intették, hogy hagyja rá a dolgot a
                     szentséges úrra, mások azt akarták vele megértetni, hogy ha az nemet mondott,
                     akkor neki nem szabad igent mondani. Kínjában megvallotta, hogy akkor kapta a
                     sebeit, mikor a tartományi quaestorok mint adóbiztosok megparancsolták a
                     lictoroknak, hogy ólmos korbáccsal serkentsék az adók szigorúbb
                     behajtására.
               </p>
					<p>
                  A császár hátat fordított, és elhatározta, hogy útja további
                     részén senkit sem tüntet ki megszólításával. Egy másik faluban azonban úgy
                     történt, hogy mikor a hivatalos szónok befejezte előírt vallomását az
                     alattvalók boldogságáról, az egyik térdelő zsellér hason csúszva a császár elé
                     vonszolta magát, és megcsókolta poros úti saruit.
               </p>
					<p>
                  - Istenséged könyörüljön rajtam, mert a többi nem tud
                     segíteni.
               </p>
					<p>
                  A császár faarccal nézett rá.
               </p>
					<p>
                  - Ne káromold az isteneket. Beszélj!
               </p>
					<p>
                  A jobbágy elmondta, hogy ő, aki császári birtokon szolgál, elvette
                     egy szomszéd nagybirtokos parasztjának a lányát. De ez még húsz esztendővel
                     ezelőtt volt, amikor a zsellér gazdát változtathatott, ha a sorsa úgy kívánta.
                     Jött azonban az új törvény, amely eltörölte a szabad költözködés jogát. Addig
                     ugyanis, míg a háborúk állandóak voltak, olcsón lehetett rabszolgát venni, s a
                     nagybirtok el volt látva munkaerővel. Mióta a császár állandósította a békét, a
                     nagybirtok nem kapott rabszolgapótlást, s kénytelen volt kisbérlőkkel dolgozni.
                     Ezek addig túrták a földet, míg össze nem kapartak annyit, amiből legalább mint
                     szabad parasztok próbálhattak szerencsét. Így évről évre nagyobb területek
                     maradtak vetetlenül, s a nagybirtok megmentésére a császárnak kellett
                     közbelépnie. Elrendelte, hogy a zsellér nem válthatja meg magát, se ki nem
                     költözhet a bérletből, hanem minden ivadéka ugyanazt a földesurat és annak
                     ivadékait tartozik szolgálni.
               </p>
					<p>
                  - Mármost - panaszolta a jobbágy a császár lábainak - a feleségem
                     földesura a maga jussát követeli. A család felét, amennyi az asszony után jár.
                     Hát te jóváhagyod azt, szentséges úr, hogy a gyerekeimet is elfelezik velem,
                     mint a malacokat meg a borjúkat?
               </p>
					<p>
                  A császár egy pillanatra lehunyta a szemét.
               </p>
					<p>
                  - Hány gyereked van?
               </p>
					<p>
                  - Egy fiú meg egy lány. A fiút akarják tőlem elvenni. Most már
                     emberszámot tesz.
               </p>
					<p>
                  - Fölszabadítalak téged is, meg a feleséged is. Mehettek, ahová
                     akartok.
               </p>
					<p>
                  Nemcsak az emberek lassították az utat, hanem az istenek is.
                     Minduntalan megállította a menetet egy-egy régi istenszobor, egy-egy düledező
                     kápolna, egy különös alakú, útszéli szikla, amelynek tövébe mélyedés volt vágva
                     az italáldozat befogadására vagy egy odvas fa, amelynek ágairól tarka szalagok
                     lógtak. Ebben a korban majdnem annyi istene volt már a római birodalomnak,
                     amennyi polgára. A napfényes Olümposz befogadta magába a barbárok ködös, néha
                     komor isteneit, a régi halhatatlanok összekeveredtek az újakkal, és sorsuk
                     körülbelül az lett, ami halandó alattvalóiké. Róma népe már csak névben volt
                     meg. Évszázados polgárháborúkkal, proskripciókkal, uralkodók szabadjára
                     eresztett őrjöngésével kiirtotta a maga legjobbjait, s a selejtes maradék
                     beleveszett az imperium néptengerébe. Arra még elég erősen, hogy római színűre
                     fesse az elegy-belegy tömeget, de arra már képtelenül, hogy rómaivá tegye. Az
                     ős természetisteneket is így borították el misztikus déli és keleti kultuszok
                     buja folyondárai, amelyek ismeretlen mélységekből kúsztak zavaros magasságokba.
                     Zeusz ambroziás fejére, Apolló ezüst húrú nyilára, Aphrodité ágyékára esküdtek
                     még Hercules oszlopaitól a Paropamisusig, de csak szájjal és nem szívvel.
                     Templomaik fényesebbek voltak, mint valaha, de ők maguk kiköltöztek belőlük az
                     új igéket hozó, jövevény istenek elől, akiktől a halandók olyan titkok
                     megfejtését sóvárogták, amelyek meg se voltak addig, míg az olümposziak igazán
                     uralkodtak. A régi nagy istenek, akik olyan szép harmóniában bírták az eget és
                     a földet, elkeseredésükben széthullottak olyan apró törmelékekre, mint
                     amilyenekből összeépítették őket a dór harcosok, az attikai földművesek, az
                     ioniai halászok és a latin pásztorok. A csillagoktól a Tartaroszig mindenütt
                     démonok nyüzsögtek, jók és rosszak, egyformán örökös rettegésben tartván az
                     emberi nyájakat. Démonok laktak a fákban, a vizekben, a szelekben, a
                     sziklákban, az állatokban. Ha valaki megütötte a könyökét, vagy elvesztette a
                     lovát, vagy kincset talált szántás közben, az csakúgy a démonok műve volt, mint
                     az aszály vagy a jégeső, a döghalál vagy a bő termés. A rabszolgává aljasodott
                     világ, amelytől urát, a császárt udvara zárta el, az isteneket is császároknak
                     tette meg, s közéjük s maga közé rakta a démonok hatalmas táborát, akiknek még
                     jobban kedvében kell járni, mint azoknak, akik fölöttük vannak. Az istenek, ha
                     elefántcsont trónuson ülnek, ha kecskelábon bicegnek, nem törődnek vele, hogy
                     az emberek jók-e, rosszak-e, csalók-e, hazugok-e, paráznák-e vagy tiszták és
                     igazak. Még azzal se, hogy milyen viszonyban vannak a másik istennel. Ők csak
                     azt nézik, hogy nekik megadják-e az emberek a magukét áldozatok füstjében,
                     amelyeknek minden ceremóniája, és imádságokban, amelyeknek minden szava meg van
                     szabva. Köztük és a halandók közt szigorúan szabályozott üzleti viszony van.
                     Aki nekik kedvüket keresi, annak ők is kezére játszanak, támogatják
                     vállalkozásaiban, és segítik ellenségeivel szemben. Még akkor is, ha azok nem
                     emberek, hanem istenek. Aki őket elhanyagolja vagy megsérti, még ha véletlenül
                     is, azon irgalmatlan bosszút állnak. Trójának azért kellett elpusztulni, mert
                     Eriszt nem hívták meg Péleusz és Thetisz lakodalmára, s Diana Agamemnóntól
                     azért kívánta leánya életét, mert vadászás közben véletlenül az istennő
                     aranyszarvasát nyilazta meg.
               </p>
					<p>
                  A különböző filozófiai iskolák destrukciója ugyan nem kímélte az
                     isteneket sem, de sok kárt nem tett bennük, mert e filozófusok többnyire
                     szegény éhenkórászok voltak. S talán még ennél is kilátástalanabbá tette
                     küzdelmüket az, hogy ahelyett, amit el akartak pusztítani, nem tudtak olyan
                     tetőt emelni, amelyiknek minden ember aláfér. Mindössze annyit értek el, hogy
                     zavart világosságot nyújtottak néhány fejben, a mérhetetlen tömegekében
                     mozdulatlan maradt az a sötétség, amelyben biztos halhatatlanságra számítva
                     bújhattak meg a démonok. Az istenek annyira biztonságban érezhették magukat,
                     hogy még különös bosszúra se méltatták a filozófusokat. Volt ugyan, akivel
                     halálos bürökpoharat itattak, volt, akit megköveztettek, de voltak köztük
                     olyanok is, akiket csak azzal büntettek, hogy hosszú életet adtak neki.
               </p>
					<p>
                  Diocletianus azonban nem filozófus volt, s nem is igen tudta,
                     mifajta emberek űzik ezt a mesterséget. Larariumában ugyan ott tartotta Marcus
                     Aurelius szobrát is, de nem azért, mert ennek az a bogara volt, hogy írt és
                     olvasott, mikor nem tudott aludni. Mint nagy és szerencsés császárt választotta
                     mintaképének, akit követni akart, sőt felülmúlni uralkodói tökéletességben. Ez
                     az elődje készen kapott egy virágzó birodalmat, neki építeni kellett azt. Nem a
                     romokból, mert azzal tisztában volt, hogy a khaosz száz éve nemcsak széthányta
                     a régi római birodalmat, hanem meg is őrölte a romokat, mint szú a kivágott
                     erdőt. Ő a romok fölé akarta építeni imperiumát, új kövekből a régi mintájára.
                     És ha a kövek összeillesztése nem mindig úgy sikerült is, amint ő szerette
                     volna, az óriási mű mégiscsak elkészült, s Diocletianus joggal érezhette magát
                     Jupiter helyettesítőjének a földön. S ha volt a világbirodalomban valaki,
                     akinek hite őszinte volt az istenekben, maga a császár volt az. Természetüket
                     soha nem kutatta, mert nem merülhetett fel benne kétség azokkal szemben,
                     akiknek kegyét uralkodása kezdete óta minden tettében-vettében érezte. Nemcsak
                     cselekedeteiben, hanem szándékaiban is. Nem gondolhatott ki olyant, amire az
                     istenek jóváhagyásukat nem adták volna már első kézmozdulatánál. Igaz, hogy
                     sokáig késett az istenek kegyelme. A nyomorúság verméből ugyan, amelyben
                     született, hamar kiszabadították, de az egykori rabszolga fia, ha soha meg nem
                     állt is a sikerek útján, csak lassan jutott el az utolsó kapuig. S ott is
                     sokáig váratták az istenek, mintha maguk se volnának biztosak benne, ő-e az,
                     aki méltó arra, hogy befogadják örökkévalóságukba. Nem az a fájdalmas, ha az
                     embernek forrásvízen kell élnie, hanem az, ha ugyanakkor az ő szeme láttára
                     nála hitványabbak nektárt vedelnek. S neki sokáig kellett türtőztetnie magát,
                     míg az istenek, elfordulva a méltatlanoktól, őt ültették asztalukhoz,
                     megparancsolva pohárnokuknak, hogy kárpótlásul az átszomjazott esztendőkért,
                     serlegét egy pillanatra se hagyja üresen.
               </p>
					<p>
                  Pessinushoz közeledett a menet, Galateia gazdag városához, ahol az
                     útiterv szerint csatlakozni kellett Maximianusnak is, hogy aztán a két augustus
                     együtt érkezzen meg Antiochiába. Hírnökök már az északi kapunál jelentették,
                     hogy a nyugati imperátor még az este megérkezett. Diocletianus azonban nem ment
                     be a városba, hanem elkerült a déli oldalra, ott a Dyndimus-hegy lejtőin meleg
                     források kábító párája kavargott. Ahol meleg források voltak, amelyeknek gőze
                     extázisba szédítette a föléje hajlót, oda csak ügyes papok kellettek, s
                     valamelyik isten mindjárt jelentkezett állandó lakosul. Pessinust már az ősidők
                     homályában maga Cybele, a nagy istenanya választotta ki jósdájának. A Magna
                     Matert, aki anyja volt magának Jupiternek is, de gyermeket is szült neki, nagy
                     titokzatosság vette körül, Papnőitől nem követelt szüzességet, de csak herélt
                     papokat tűrt maga körül, s bikaáldozatokban lelte fő örömét. Valószínűleg éppen
                     különös misztériumainak köszönhette, hogy az olümposziak közül ő őrizte meg
                     legcsorbíthatatlanabbul népszerűségét a felkapott új istenekkel szemben. A
                     római állam neki szentelte az év legnagyobb ünnepeit, az egy hétig tartó
                     megalesiákat, s pessinusi templomához, amelyet papjai szerint még Midas király
                     építtetett, Hispaniából csakúgy sereglettek a zarándokok, mint Germania
                     széleiről.
               </p>
					<p>
                  A császár, amint a templomot elérték, kiszállott hordozó székéből,
                     s kíséret nélkül, egyszerű zarándok módjára lépkedett fel az elkoptatott
                     lépcsőkön, hogy bemutassa hódolatát a Nagy Anyának, aki erről a helyről
                     indította őt el azon az úton, amely a világ trónusához vezetett.
               </p>
					<p>
                  Fiatal tiszt volt még akkor Diocletianus, amikor először járt itt
                     minden sejtelme nélkül a jövőnek. Tiszta szívvel, de szerény zsoldjához mért
                     áldozattal lépett az oltárhoz. Vadászatról jött, s az illatos füstölőn kívül
                     csak a zsákmányul ejtett vadkant ajánlhatta fel égő áldozatul Cybelének, aki
                     márványból kifaragva oroszlánoktól húzott kocsiján mint méltóságos matróna
                     trónolt szentélyében. Az egyik papnő - a császár még most is látta lobogó
                     szemét az ősz haját borító rituális fátyol alatt, s jobb vállára vetve a kétágú
                     korbácsot mint az önsanyargatás eszközét - rákiáltott a fiatal katonára.
               </p>
					<p>
                  - Te centurio, tőled többet érdemelt volna a Magna Mater!
               </p>
					<p>
                  Ez már nem az oltárnál történt, hanem kint az előcsarnokban. Az
                     ifjú katona nem talált benne semmi tiszteletlenséget, ha mosolyogva, üres
                     tenyerét kifordítva válaszol.
               </p>
					<p>
                  - Most nincs miből, tisztelendő anya. Majd ha császár leszek,
                     kipótolom.
               </p>
					<p>
                  A papnő olyan pillantást nyilazott a centurióra, hogy annak be
                     kellett hunyni a szemét.
               </p>
					<p>
                  - Ha elejted az igazi vadkant, akkor császár leszel, és ha az
                     akarsz maradni, ne felejtkezzél el az istenekről!
               </p>
					<p>
                  Ettől fogva a dalmata zsoldos katona megváltozott. Azelőtt, ha
                     egyáltalán gondolt a jövőre, legmerészebb álmában is csak a diocleiai faluházán
                     látta magát, ahol mint szegődött éveit kiszolgált veterán katonát becsületből
                     beültetik a tanácsba. Ezentúl azonban állandóan foglalkoztatta a bíbor. Nem
                     álmodott róla, hanem számolt vele és készült rá. Világépítő forradalmát aztán
                     azért tudta megcsinálni alig másfél évtized alatt, mert terveit már kidolgozva
                     vitte a trónra. Nem tudta, mikor érik meg az aranyalma, de tudta, hogy le fogja
                     szakítani. Nem azért, mert előtte mások is megtették már, akiknél nem érezte
                     alacsonyabbnak magát. Pertinax egy szénégető fia volt, a thrák Maximianus
                     favágó, az arab Philippus pedig tevehajcsár és Septimius Severus átlyukasztott
                     fülű rabszolga. Diocletianus nem tartotta szükségesnek, hogy összemérje magát
                     velük. Neki császárrá kellett lenni, mert Pessinusban arra jelölték ki az
                     istenek. A kor olyan volt, hogy mindenre jeleket kértek a földiek az égiektől.
                     A hajós nem indult el azok nélkül útjára, a paraszt nem fogott az aratásba, a
                     hadvezér nem kezdte meg az ütközetet, és a férj nem lépett ágyasházába, hogy
                     nevének örököst támasszon. Diocletianus kéretlenül kapta a jóslatot, az istenek
                     halálos megsértése lett volna, ha szavukban kételkedik.
               </p>
					<p>
                  Természetesen senkinek sem szólt arról, hogy mire van kijelölve,
                     fecsegéssel az istenek bizalma ellen vétkezett volna. Maradt tovább is az a
                     kötelességtudó és lelkiismeretes katona, aki addig volt. Tiszttársai csak annyi
                     változást találtak benne, hogy vadászatokon ettől kezdve sohasem fogta
                     lándzsáját más vadra, csak vadkanra. Először csodálkoztak rajta és kinevették,
                     később megszokták, és nem beszéltek róla. Minden vadászembernek van valami
                     babonája, az övének ezt ismerték.
               </p>
					<p>
                  Az egyetlen, akit beavatott a jövő titkába, az az elszegényedett
                     patrícius-árva volt, akit feleségül vett. Állítólag a Scipiók ivadéka. Annak
                     nászajándékul merte adni az ígéretet:
               </p>
					<p>
                  - Császár anyjává foglak tenni.
               </p>
					<p>
                  Az évek azonban teltek-múltak, de Prisca csak egy leánygyermek
                     anyjává lett. S bár Diocletianus moesiai helytartóságra emelkedett, s a
                     consularisi rangot is megkapta, semmi jel nem mutatta, hogy közeledik a
                     trónhoz. Pedig tömérdek vadkant elejtett, s a bíbor majd minden évben gazdát
                     cserélt.
               </p>
					<p>
                  Prisca néhányszor kötődött is vele.
               </p>
					<p>
                  - Mindig elejted a vadkant, és mindig más lakik jól a
                     húsával.
               </p>
					<p>
                  Diocletianus hitét nem lehetett megingatni.
               </p>
					<p>
                  - Lehet, hogy nem lesz fogam, mire az igazi vadkant elejtem. De az
                     istenek előbb-utóbb meg fogják adni, amit ígértek.
               </p>
					<p>
                  Mint a testőrgárda parancsnoka kapta a hírt a perzsa frontra, hogy
                     Priscának házasságuk tizedik évében fia született. Ösztöne azt súgta neki, hogy
                     ezzel az örömhírrel az istenek az ígért óra közeledtét tudatják vele.
               </p>
					<p>
                  Az ösztön nem is csalta meg. Amint a frontról visszavonulóban
                     voltak - a légiók rossz ómenek miatt nem akartak tovább harcolni -, rejtélyes
                     körülmények között meghalt Numerianus, az ifjú császár. Azt rebesgették, hogy
                     tulajdon apósa és vezérkari főnöke, Aper mérgezte meg, nem lehetett tudni, mi
                     okból. A légiók vizsgálatot rendeltek el, s a haditörvényszék Chalcedonnál az
                     egész hadsereg színe előtt összeült. A vizsgálatot Diocletianusnak kellett
                     volna vezetni, mint a gyanúsított után legtekintélyesebb tábornoknak.
               </p>
					<p>
                  - Aper! - kezdte meg a kihallgatást, s amint a nevet kimondta,
                     sugallata támadt.
               </p>
					<p>
                  - Aper! Vadkan! - súgta fülébe egy másnak hallhatatlan hang. -
                     Végzeted vadkanja!
               </p>
					<p>
                  Eddig soha nem gondolt rá, hogy a fővezér azt a fatális nevet
                     viseli, amelyhez a pessinusi jóslat az ő sorsát kötötte. Most ráeszmélt, hogy
                     az istenek elhozták az ő óráját. Kirántotta a kardját, és átszúrta vele Apert,
                     mielőtt az csak a száját is kinyithatta volna védelmére.
               </p>
					<p>
                  - Esküszöm - emelte magasra a vértől csepegő fegyvert -, hogy ez
                     volt császárunk gyilkosa!
               </p>
					<p>
                  A katonák a pillanat igézete alatt jóváhagyták a váratlan
                     ítéletet. Valaki elkiáltotta magát:
                     Ave, imperator!
                   a körülállók utána harsogták, s pár pillanat múlva ötvenezer
                     torokból visszhangzott az új császár neve.
               </p>
					<p>
                  Az istenek beváltották ígéretüket, s természetes, hogy az a hit,
                     amelyet így jutalmaztak, ezentúl még kevésbé rendülhetett meg. Nemcsak most,
                     hanem néhány hónappal később is, mikor Numerianus testvérét, a nyugati légiókra
                     támaszkodó hitvány Carinust kellett eltaposni, érezte Diocletianus, hogy az
                     istenek oltalma alatt áll. S ha eddig pártfogóit remélte bennök, ezentúl
                     szövetségeseinek tudta őket, akiknek hálával és kötelességgel tartozott. Ezért
                     nem mulasztott el soha semmi szertartást, s ezért találta minden
                     levélrezdülésben, minden váratlanul megszólalt madárhangban, minden
                     csillagsugárban, amely fényesebbnek vagy halványabbnak látszott a rendesnél, az
                     ő akaratuk megnyilvánulását. S tudósait azért tartotta, hogy megmagyarázzák
                     neki ezeket a jeleket.
               </p>
					<p>
                  A fényes gyülekezetben, amely a város tanácsházában várta a
                     császárt, senki se sejtette, milyen belső meghatottság vett azon erőt.
                     Legkevésbé Maximianus, a vénasszony-képű, puffadt, öreg katona, akinek peckes
                     tartása meg akarta hazudtolni ráncait. A társcsászár lóháton tette meg a hosszú
                     utat Mediolanumtól Ázsiáig, testőrei, a herculeusok élén. Gyaloghintót ugyan
                     kettőt is hozott magával, de azok egyikéből egy lefejeztetett római szenátor
                     fiatal özvegye kukucskált ki, a másikból egy vörös hajú kvád királylány.
               </p>
					<p>
                  A két szentséges úr megölelte, megcsókolta egymást. A vöröshajú
                     királylány nem tudta idejében visszakapni a fejét, Maximianus észrevette, hogy
                     a császár szeme megakadt rajta.
               </p>
					<p>
                  - Állami érdek - magyarázta kacsintva. - A túszt szem előtt kell
                     tartani. Emennek az ura után meg én örököltem. Illő, hogy én ruházzam szegény
                     özvegyet.
               </p>
					<p>
                  Diocletianus mindig tiszta életű ember volt. Törvényeket is adott
                     ki a családi élet védelmére, s azokat uralkodótársai is aláírták. Máskor
                     nyilván eszébe juttatta volna ezt a kollégájának, mostani hangulatában
                     igyekezett érdeklődő arcot vágni az öreg bajtárs léha fecsegéséhez.
               </p>
					<p>
                  Az előkelőségek, akik a császár fogadására összegyülekeztek, illő
                     távolban tiszteletteljes hódolattal várták, míg a világ urai kifejtik első
                     eszmecseréjüket a birodalom helyzetéről. Minden alattvalót megnyugtathatott az
                     az elégedett derű, amely a szentséges arcokról sugárzott.
               </p>
					<p>
                  A hódolók gyűrűje azonban hirtelen kettévált. Utat kellett engedni
                     Tagesnek, az udvari főpapnak, aki augurjai és haruspexei élén közeledett. A
                     drágaköves mitrát és arannyal szőtt szalagokat viselő, pohos ember egy
                     bíborkendővel letakart, ezüst csészét tartott a két tenyerén.
               </p>
					<p>
                  - Legszentebb imperatorok - térdelt az augustusok elé - a Magna
                     Mater szent városában ezzel a csodával üdvözölnek benneteket az istenek.
               </p>
					<p>
                  Az egyik augur leemelte a kendőt a csészéről. Egy bíborszínű
                     lúdtojás volt benne. A Jupiter Capitolinus templomában tartott szent ludak
                     egyike tojta aznap reggelre.
               </p>
					<p>
                  - Mit jelent ez, Tages? - nézte a császár tisztelettel a
                     tojást.
               </p>
					<p>
                  - Azt, hogy az isteneknek öröme telik bíborotokban - emelte a
                     főpap behízott szemeit a császárra.
               </p>
					<p>
                  - Milyen könnyű! - kapta fel Maximianus a tojást.
               </p>
					<p>
                  Tages elkomorodva, de méltóságos arccal adta meg a
                     magyarázatot.
               </p>
					<p>
                  - Mint ahogy az istenek kegyelméből ti is könnyen viselitek
                     bíborotok nehéz terhét.
               </p>
					<p>
                  Az egyik gyaloghintó felől halk köhécselés hallatszott. A túsz
                     királylány szerette volna közelebbről megnézni a csodát.
               </p>
					<p>
                  - Viszem! - mosolyodott oda a szerelmes öreggyerek.
               </p>
					<p>
                  El is indult, de erre a másik gyaloghintóból hallatszott
                     sziszegés. Az özvegy gyűrűs, karpereces fehér karja kinyúlt a könnyű
                     selyemfüggönyök mögül, és türelmetlen mozdulatot tett. Az asszony előbb akarta
                     látni a csodát, mint a másik, aki csak lány, ha királylány is.
               </p>
					<p>
                  - Viszem! - fordult oda is Maximianus, s legyintett is a
                     kezével.
               </p>
					<p>
                  A legyintő kézből kicsúszott a tojás, s mire Tages odaugrott, már
                     szét is zúzódott a mozaikon.
               </p>
					<p>
                  - Rossz jel! - futott végig az ijedt mormogás az egész
                     társaságon.
               </p>
					<p>
                  Maximianus csodálkozva fordult Diocletianushoz.
               </p>
					<p>
                  - A tojás üres volt!
               </p>
					<p>
                  Tages nagy gonddal szedegetett bele a csészébe minden héjdarabkát.
                     Közben megtalálta a lélekjelenlétét.
               </p>
					<p>
                  - A csoda ezzel teljes. A bíborhéj magába szívta a tojás belsejét.
                     Az istenek akarata az, hogy az egész birodalom a ti bíborotok szolgálatára
                     legyen.
               </p>
					<p>
                  A magyarázat megnyugtató volt, de azért Diocletianus gondolkodóba
                     esett. A bíbornak vérszíne van, s a bíbortojás háborút is jelenthetett. Nem
                     szerette volna pedig, ha uralkodása vérben áldozik le. Élete nagyobb része a
                     harctereken telt el, s mint császár se irtózott a vértől. Meggyőződése volt,
                     hogy a hatalomnak az a legjobb ragasztószere, és soha egy pillanatnyi kétség se
                     akasztotta meg a kezét, ha halálos ítéletet kellett aláírni. Most valami
                     magának is megmagyarázhatatlan változást érzett magában. Ma az alkonyati
                     pirosságot se szerette nézni, mert a vérre emlékeztette.
               </p>
					<p>
                  Futárt küldött vissza Dorylaeumba. Megkegyelmezett az arénára
                     szánt bűnösöknek. A praetort bányamunkára, a vesztegetőket számkivetésre
                     ítélte. Mikor a rendeletet aláírta, arra gondolt, hogy életében ez az első
                     kegyelmi ténye. Azután rájött, hogy volt már egy, az is ezen az úton. Mikor a
                     zsellért felszabadította. Ha az apától engedte volna elvenni a fiát, az fölért
                     volna egy halálos ítélettel. Maga is elcsodálkozott rajta, honnan támadt ilyen
                     gondolata. Nem mintha rossz embernek tudta volna magát, de eddig sohase érezte,
                     mintha köze volna más emberhez. Császár volt, ura a világnak, s mint ahogy
                     Zeusz sohase olvasta még meg a fűszálakat, ő se vetett ügyet az emberi
                     fűszálakra, amelyeken lába taposott. Úgy látszik, az öregség hozza magával
                     ezeket a változásokat. Az ember lefelé megy a dombról, a szemhatára
                     összeszűkül, s míg a messziségek homályba vesznek, a közel apróságok megnőnek.
                     Diocletianus, amennyire utána tudott számítani az életének, amelynek kezdetét
                     senki se tartotta nyilván, ötvenhetedik évében járt.
               </p>
					<p>
                  Amikor a világ egyik ura hirtelen csömört kezdett érezni a vérnek
                     még a gondolatától is, a másik patakokban zuhogtatta azt eléje. Maximianus
                     szóbeszéd közben azt kérdezte tőle, ismeri-e a thébai légió hiteles történetét.
                     Mint mondta, az juttatta az eszébe a dolgot, hogy az út egy helyen égő erdő
                     mellett vezetett el. Forgószél szaladt végig a kavargó szikrákkal a száraz
                     mezők felett, s amerre elhaladt, mindenütt tűzszalagok lobogtak. Nem,
                     Diocletianus nem emlékezett rá, hogy hallott volna az esetről A nyugati
                     augustus elmondta neki bőbeszédűen, dicsekedően, a maga gyönyörűségére, mint
                     egy régi vadászkalandot, amelynek emléke mindig jólesik.
               </p>
					<p>
                  A dolog Helvetiában történt, mikor a gall parasztok lázadását
                     kellett leverni. A rongy népben sok volt a krisztushivő istentelen, s a
                     gyalogság főparancsnoka azt jelentette Maximianusnak, hogy a thébai légió
                     összeszűri velük a levet. Valami titkos jelük lehet, amiről megismerik egymást,
                     mert ha szembekerülnek, a levegőbe nyilaznak; ha pedig üldözésre kerül a sor, a
                     thébaiak sohase hoznak levágott fejeket, holott azokat beváltja a hadikincstár.
                     Maximianus hitte is, nem is a dolgot, de hogy minden kétségét kivesse, próbára
                     tette a gyanús légiót. Octodurumnál körülzáratta a többi légióval, s
                     elrendelte, hogy minden thébai Mars oltára előtt újítsa meg az engedelmességi
                     esküt. Secundus, a légió parancsnoka erre előlépett, s nyíltan megvallotta,
                     hogy ők keresztény vért nem ontanak. A lázadó kínpadon vérzett el, Mauricius,
                     akit helyébe léptetett az imperator, szintén. Miután a többi tiszteket is
                     kivégezték, fölszólította a közkatonákat, ki hajlandó átvenni a parancsnoki
                     botot, engedelmességet fogadva és engedelmességre kényszerítve a többit is.
                     Előállt egy öreg katona, és valamennyiük nevében ezt mondta:
               </p>
					<p>
                  - Mi a zsoldért életünket ígértük, az a tiétek, elvehetitek
                     tőlünk. De arra egyikünket se lehet kényszeríteni, hogy mi vegyük el
                     testvéreinktől az istenajándékozta életet.
               </p>
					<p>
                  Maximianus erre kiadta a parancsot a lázadó légió megtizedelésére.
                     Hatezerhatszáz ember halálos csöndben olvasott ki maga közül hatszázhatvanat,
                     azokat egy csoportba terelve agyonnyilazták.
               </p>
					<p>
                  Az augustus még most is el volt ragadtatva a nagyszerű
                     látványtól.
               </p>
					<p>
                  - Herculesre mondom, érdekesebb volt akármilyen cirkusznál. Még
                     most is látom az öreg szószólót, akit csodálatosan elkerültek a nyilak, úgyhogy
                     külön kellett kivégeztetni, szöget verettem a halántékába. Akkor kiabálta azt,
                     hogy mentől jobban szétverik a szikrát, annál több tűz lesz belőle.
               </p>
					<p>
                  Aztán mesélte tovább, hogy a megtizedelt légiót szétszórták a
                     többiek közt, s addig tizedelték őket tovább, míg egy ember se maradt a
                     hatezerhatszázból. Diocletianus ezt már nem nagyon hallotta. Tudta, hogy
                     uralkodótársa azt tette, ami kötelessége volt, ő is azt cselekedte volna a
                     helyében, mégis úgy érezte, nem bírja tovább hallgatni. Hátrahúzódott a
                     gyaloghintóban, és aludni próbált.
               </p>
					<p>
                  Már közel jártak Antiochiához, valami Apate nevű falucskán mentek
                     keresztül. A curiosusok, akik itt is előrenyargaltak, hogy a kiválasztottak
                     szájába adják a szót, zavarodottan tértek vissza, és félrehívatták az
                     udvarmesteri hivatal vezetőjét. Arra kérték, ezt a falut kerülje el, van
                     Antiochiának más útja is. Őkegyelmessége megbotránkozva tiltakozott. A
                     leghatározottabban kijelentette, hogy az előre megállapított útirány
                     megváltoztatásáról szó sem lehet. Ez beleütközne a legszentebb rendtartásba. A
                     császárnak se alkalmatlankodjanak a kéréssel, mert az tudja, hogy rend az
                     alapja mindennek, s csak felingerelnék vele, ha a felforgató szándékot
                     előterjesztenék.
               </p>
					<p>
                  Így aztán bementek a faluba. Már a községházát is elhaladták, de
                     se emberrel, se semmiféle lelkes állattal nem találkoztak. A császárnak feltűnt
                     a dolog, de senki se tudott neki magyarázatot adni.
               </p>
					<p>
                  Mikor elérték a falu déli szélét, a legszegényesebb vályogházakat,
                     az egyikből kutyaugatást hallottak. A császár parancsot adott, hogy kutassák ki
                     a viskót. A testőrök vagy húsz rongyos embert, férfit, asszonyt hajtottak ki
                     belőle. Reszketve hulltak porba a fényes urak előtt, de nyilván tudták róluk,
                     kicsodák. Egy hajlott hátú, kopasz öregember, akinek fehér szakálla több helyen
                     le volt perzselve, megszólalt.
               </p>
					<p>
                  - Bocsásd meg, szentséges úr, hogy elbújtunk előled. Nincs
                     tisztességes ruhánk, nem mertünk szemed elé kerülni.
               </p>
					<p>
                  - Ki vagy te? - nézett rá csodálkozva a császár. - Nem Quintusnak
                     hívnak? Nagyon hasonlítasz a kertészemhez.
               </p>
					<p>
                  - Az a bátyám, szentséges úr. Én Anthimus vagyok, az olajütő. Ezek
                     meg a rokonaim. Testvéreim a Krisztusban. Én pásztoruk vagyok.
               </p>
					<p>
                  Maximianus ráförmedt.
               </p>
					<p>
                  - Tehát istentelen vagy? Meg a többiek is?
               </p>
					<p>
                  Az öregember alázatosan, de határozottan válaszolt.
               </p>
					<p>
                  - Bocsáss meg, szentséges úr, csak most tudtam meg haragos
                     szavadról, hogy te vagy a császár. De nem vagyunk istentelenek. Egyebünk sincs,
                     mint az istenünk.
               </p>
					<p>
                  - Hogy égett meg a szakállad? - kérdezte Diocletianus.
               </p>
					<p>
                  - Az adószedéskor égették le, szentséges úr. Először elvitték az
                     olajütőmet, azután leszedték rólam a ruhát, aztán a szakállamat próbálták, hogy
                     elég kemény volna-e kefének. De csak tréfából tették, szentséges úr.
               </p>
					<p>
                  - Hát a többiek hol vannak a faluból?
               </p>
					<p>
                  - Mindnyájan elszökdöstek az adók elől. Elmentek koldusnak a
                     városba. Azt mondták, ott nem kínozzák őket, és ingyen gabonát kapnak. Nem
                     tudom, igaz-e, de abban bíznak, hogy húst is kapnak az oltárokról.
               </p>
					<p>
                  - És hová lettek az elöljáróitok? A decuriók?
               </p>
					<p>
                  - Féltek, hogy őket az állami adószedők kínozzák meg úgy, mint ők
                     minket. Úgy beszélték, hogy a barbárokhoz szöknek át.
               </p>
					<p>
                  - És ti? - húzta össze a szemöldökét a császár. - Ti mért nem
                     szöktetek el?
               </p>
					<p>
                  - Mert mi megadjuk a császárnak, ami a császáré.
               </p>
					<p>
                  - Azt mondtátok, semmitek sincs, csak az istenetek.
               </p>
					<p>
                  - Őhozzá imádkozunk a császárért.
               </p>
					<p>
                  Maximianus megsuhogtatta a vesszejét.
               </p>
					<p>
                  - Nekem azt beszélték, hogy a keresztényeknek mindenütt vannak
                     kincseik, mert nekik az istenük nem kerül semmibe.
               </p>
					<p>
                  Az öregember hátrakiabált valamit egy rendesebben öltözött,
                     fiatalos asszonynak. Annak halk utasítására két rongyos asszony meg három
                     rongyos ember, akik az utolsó sorban térdeltek, előbbre kúszott. Fölemelték az
                     arcukat. Gyulladt, keléses szemhéjuk alól világtalan, merev szemgolyók néztek a
                     császárokra.
               </p>
					<p>
                  - Ezek a vakok a mi kincseink - mutatott rájuk Anthimus. - Isten
                     ránk bízta őket, hogy viseljük gondjukat, s mi megosztjuk velük
                     gyökérkenyerünket, hogy Isten részeltessen bennünket az örök élet
                     kenyerében.
               </p>
					<p>
                  - Nem rossz üzlet - nevette el magát Maximianus.
               </p>
					<p>
                  Diocletianus hátrafordult a kamarások csoportjához.
               </p>
					<p>
                  - Dorotheus, Gorgonius! Lássátok el ezeket ennivalóval és
                     ruhával!
               </p>
					<p>
                  Aztán indulást parancsolt a kocsihordóknak. Maximianus
                     körülnézett, asszonyainak kocsiját keresve. Aztán meglepetve fordult a
                     császárhoz.
               </p>
					<p>
                  - A te két kamarásod is istentelen?
               </p>
					<p>
                  - Hogyhogy?
               </p>
					<p>
                  - A kopasz keresztet vetett rájuk, ők meg a kopaszra.
               </p>
					<p>
                  Diocletianus vállat vont.
               </p>
					<p>
                  - Lehet, az ő dolguk. Leghívebb szolgáim.
               </p>
				</div>
				<div type="chapter">
					<head>
                  VIII.
               </head>
					<p>
                  Az antiochiai medicusok céhét nagyon fölkavarta Sincellusnak, az
                     udvari orvosnak az a bejelentése, hogy Pantaleon kuruzslással gyógyítja a
                     császárnét. Annak mindenki örült titokban, hogy Sincellusnak kitelt a
                     becsülete. Kapzsi és erőszakos ember volt, amilyen más is lett volna az ő
                     helyében. Sógora volt Tagesnek, a fő-augurnak, s természetes, hogy az istenek
                     tekintettel voltak erre a rokoni összeköttetésre. Ha az előkelő betegek a főpap
                     útján tanácsot kértek tőlük, ők mindig Sincellust jelölték meg mint Aesculapius
                     különös kegyeltjét. Ideje volt, hogy az istenek most már mást karoljanak fel.
                     Viszont minden szakember képtelenségnek tartotta, hogy a szent palotát a
                     keresztény varázslat ejtse hatalmába. Az ellen senki se zúgolódott, hogy
                     Pantaleon az ő külön istene nevében gyógyítsa a szegényeket, akik úgyis az
                     istenekre bízták a fizetést. Annak azonban nyilvánvaló volt a veszedelme, hogy
                     a Domina a szegények orvosára bízta magát. Előre lehetett látni, hogy az udvar
                     előkelőségei mind kötelességüknek fogják tartani e példa követését, s a város
                     polgári gazdagjai is sietve fognak alkalmazkodni az udvari méltóságok
                     divatjához.
               </p>
					<p>
                  Egyelőre azonban semmit se lehet tenni az istentelenekhez
                     szegődött orvos ellen. A Domina augustához se felvilágosítással, se
                     megfélemlítéssel nem lehet közeledni. Várakozó álláspontra kellett helyezkedni.
                     Ha Pantaleon kudarcot vall, akkor istene se menti meg attól, hogy az ő sorsára
                     ne jusson. Ha azonban a varázslat sikerül, akkor megfontolás tárgyává kell
                     tenni a dolgot. Esetleg tekintélyesebb orvosokból kiküldendő bizottságnak
                     kellene eldönteni, nem volna-e érdemes Pantaleon istenét befogadni a többi
                     gyógyító istenek közé. Más idegen istenek is azért nyertek behonosítást nemcsak
                     a társadalom, hanem az állam részéről is, mert nem lehetett tagadni, hogy a
                     régi istenek egyben-másban eltehetetlenedtek, s kétségtelen jeleit mutatták az
                     aggkori gyöngeségnek.
               </p>
					<p>
                  Hamarosan kiderült, hogy Pantaleon valóban nagy mágus, s olyan
                     hatalmas istennel van összeköttetésben, aki erősebbnek látszott még a császárné
                     démonánál is. Szájról szájra jártak a városban a meglepő hírek. A Domina
                     elhagyta betegágyát, sőt hálószobáját is. A Domina kiült az atriumba, és
                     elbeszélgetett Quintusszal, az öreg kertésszel, aki a császár fiatal koráról
                     fecsegett neki. Hallották, hogy a császárné egyszer hangosan nevetett. Pár nap
                     múlva már azt is hírlelték, hogy a Domina egy óra hosszáig sétált a szent
                     palota kertjében a nobilissimákra támaszkodva, Valeriára és Titanillára. Egy
                     Quintipor nevű titkár engedelmet kért tőle, hogy elvezethesse a hosszú őszben
                     másodszor virágzó gránátalmafához. A virágok dúsak, tömöttek voltak, de nem
                     vérvörösek, hanem halványrózsaszínűek. A császárné megsimogatta őket, és azt
                     mondta, olyan színük van, mint a kisgyermek szájának. A magisternek
                     megparancsolta, hogy míg a virágban tart, minden reggel vigyen neki néhány
                     gallyat, hogy felkeléskor áldozatul mutathassa be őket Vesta oltárán.
               </p>
					<p>
                  Hogy ezek a mendemondák igazak lehettek, arról mindenki
                     meggyőződhetett az augustusok bevonulása napján. A fórum nyugati oldalát bezáró
                     praefectura lapos tetejére már délelőtt bíborponyva-mennyezetet feszítettek, s
                     az alá üléseket készítettek. Alkonyat előtt egy órával ezeken helyezkedett el a
                     császári család. Középen a Domina kis alakja, beleveszve a díszruhákba,
                     körülötte a két caesar a princepsekkel és nobilissimákkal. Hátul a magister
                     állt, karján vállra való leplekkel és lábtartókkal. Az őszi alkonyat meleg volt
                     ugyan, de számítani kellett rá, hogy a fogadtatás esetleg a hűvös estébe is
                     belenyúlik.
               </p>
					<p>
                  Csakugyan az ég peremére szállott már a nap, mikor a tubák
                     harsogása és a tympanumok pörgése jelentette a menet közeledését. Aedilisek
                     jelentek meg a lictorok élén, a forum oszlopcsarnokai alá szorítani a tömeget,
                     és praecok hirdették ki, hogy a hivatalos tisztelgések után mindenkinek szabad
                     a szentségek lába elé borulni, addig azonban az áhítat csöndjével
                     tisztelendők.
               </p>
					<p>
                  A menet háromezer joviusnak és háromezer herculiusnak, az
                     augustusok díszruhás testőreinek felvonulásával kezdődött. Pajzsaikon halálos
                     biztosságú parittyák ólomgolyóit csörgetve meneteltek át a forumon. Utánuk
                     ötszáz cataphractarius következett, pikkelyes páncélú lovasok, körülzárva
                     Diocletianus gyaloghintaját és a lovon ülő Maximianust. Mire félkörben
                     felsorakoztak a forum közepén felépített lépcsőzetes emelvény mögött, akkorára
                     már ráborult a térre az este. A nappali világosságnak mégse volt híja, mert a
                     főtérre torkolló utcák tűzfolyókat öntöttek magukból, a fáklyások légióit.
               </p>
					<p>
                  - A császár megöregedett!
               </p>
					<p>
                  Galerius száján szaladt ki a szó, amint a fáklyák fénye elöntötte
                     az uralkodóknak már akkor az emelvény elefántcsont-selláin ülő alakját. Nem
                     kérdezte senki, melyiket értette a két főuralkodó közül. Maximianus peckesen
                     kifeszítette magát, s igyekezett istent mutatni a tábori ruhában is.
                     Diocletianus megroskadva, előregörnyedt vállal ült székében, fel se pillantva.
                     Nem lehetett tudni, alszik-e, vagy csak nem tartja érdemesnek ébrenlétét
                     mutatni az előtte csúszómászó halandók tiszteletére. Egymás után mutatták be
                     adorációikat a papok, az állami és városi hatóságok, a főrangúak és polgárok s
                     végül a kereskedők és iparosok céhei. Hódolatuk néma volt, mindnyájuk érzésének
                     tolmácsául Lactantius szolgált, az ékesszólás hivatalos mestere.
               </p>
					<p>
                  A császár csak akkor kapta föl fejét, mikor a rhetor hangja
                     fölcsendült az emelvénnyel szemben álló, de sokkal alacsonyabb pódiumon.
               </p>
					<p>
                  - Szentséges urak, testvérei az istennek és atyái a birodalomnak!
                     - kezdte az üdvözlést, és karját fölemelve, fejét pár pillanatra eltakarta
                     tógájával, mintha az istenek oltára előtt állana.
               </p>
					<p>
                  A telihold a keleti oldal palotái fölé emelkedett, és elöntötte
                     fényével a praefectura tetejét. Titanilla összeborzongott.
               </p>
					<p>
                  - Takarót! - szólt hátra halkan.
               </p>
					<p>
                  Quintipor előrelépett, és könnyű leplet eresztett a nobilissima
                     vállára.
               </p>
					<p>
                  - Gránátvirág! - súgta a lány, és szeme sarkával nézte a fiúnak a
                     lepellel babráló kezét.
               </p>
					<p>
                  Válla fölött egy pillanatra megjelent a fiú feje.
               </p>
					<p>
                  - Parancsolsz, nobilissima? - suttogta.
               </p>
					<p>
                  - A nevedet mondtam. Rátaláltam. Gránátvirág!
               </p>
					<p>
                  Senki se figyelte őket. A rhetor már fölfedte arcát, és szívére
                     szorította mind a két kezét, művészetének hagyományos törvényei szerint. Ezzel
                     jelezte, hogy megindultsága majdnem elfojtja szavát.
               </p>
					<p>
                  A császár épp abban a pillanatban nézett föl a praefectura
                     tetejére. Csak most vette észre a családot. Szája szétnyílt a meglepetéstől,
                     arca megmerevedett.
               </p>
					<p>
                  - Anyám, látod? Idenéz. - Valeria megszorította az anyja
                     kezét.
               </p>
					<p>
                  A feleség szeme többet is látott.
               </p>
					<p>
                  - Idemosolyog - mondta boldogan. És apró kezét meglibbentette a
                     császár felé.
               </p>
					<p>
                  Az azonban már akkor a szónokot figyelte, aki megkezdte a
                     megszólítás részletezését. A rhetoriskola igazgatója kötelességének tartotta
                     szigorúan követni a szabályokat, amelyeket ifjan tanult, és öregen tanított. A
                     szabályok nemcsak a hanghordozást, a homlokráncolást, a kezek tördelését és
                     előrelendítését, a lábaknak a körülmények szerint módosuló tartását írták elő,
                     hanem a beszéd szerkezetét is. A császár azonban sokat hallotta már, hogy ő
                     oszlop és sarokkő, kard és pajzs, oroszlán és sas, minden okosság arzenálja és
                     minden erény tárháza. Mindent tudott, ami következni fog, s kicsit unottan
                     nézte a rhetort.
               </p>
					<p>
                  - Ezelőtt a világ hányatott hajó volt a viharkorbácsolta tengeren,
                     kormányos nélkül, a véletlen hullámainak kitéve. Róma lett a horgony, amely
                     szilárdan tartja a világot a béke kikötőjében. S a világ napról napra szebb és
                     pompásabb lesz. Nincs már hozzáférhetetlen zuga, útjaink mindenhová elvezetnek,
                     s mindenütt színhelye van az emberi tevékenységnek. A sivatagok vetéseinktől
                     zöldülnek, az erdő hátrál a mezők, a vad, a nyájak elől, a sziklákat
                     szétrepesztettük, a mocsarakból kertet csináltunk. Ki félne már valamely
                     szigettől, ki tántorodnék vissza valamely szirttől? Mindenütt otthon
                     vagyunk.
               </p>
					<p>
                  A császár figyelni kezdett.
               </p>
					<p>
                  - Az Euphratész nem mer többet kilépni medréből, mióta Te
                     átlépted, Világ ura, és a Rhenust kiszárították az istenek, mert birodalmad
                     északi határának nincs már szüksége erre a védelemre. A kaledonok
                     hajítódárdája, a dákok kardja csakúgy lábaid elé dobva könyörög, hogy taposs
                     rá, mint a szarmaták pányvája, a perzsák pajzsa, a parthusok nyila...
               </p>
					<p>
                  A császár erre a szóra hátrahajtotta a fejét. Az ég bársonyán
                     szikrázó csillagképeket nézegette, amelyek annyiszor sugározták be tábori
                     ágyát, hol a germán erdők fenyérein, hol az örmény kősivatagokban, a Duna
                     forrásainál és a Nílus partjain. A Sagittariust kereste köztük, az egek
                     Nyilasát, aki november havában feszíti meg íját a hallgatag égi mezőkön.
               </p>
					<p>
                  A telihold ragyogásában elvesztek a halványabb csillagok, s a
                     fáklyák lobogása is zavarta a látást. A császár homlokára tett kezefeje alól
                     keresgélt az égen. A rhetor, aki észrevette, hogy legszebb mondatai megint úgy
                     szállnak el, mintha a taraxacum termésének bóbitáit fújdogálná tenyeréből a
                     levegőbe, idegesen és kétségbeesetten kísérte szemével a császár mozdulatait.
                     Vele együtt ő is feltekintett az égre, s vele egyszerre látta meg azt, amitől
                     nekik kettejüknek előbb megállt a szívük verése, mint körös-körül a mérhetetlen
                     sokaságnak.
               </p>
					<p>
                  Az ekliptikának azon a táján, ahol a szem inkább képzelte, mint
                     látta a Nyilas halvány csillagait, mintha az ég meghasadt kárpitja alól pattant
                     volna ki, feltűnt egy tűzvörös meteor, nem kisebb a holdkorongnál. Egy
                     pillanatra olyan volt, mintha állna, aztán elkezdett siklani nyugat felé. Nem
                     futott hullócsillag módjára, hanem csöndesen haladt, mintha egy láthatatlan
                     tenyér gördítené maga alatt. Vérszíne aranysárgára enyhült, s ezt megtartotta
                     mindaddig, míg a praefectura teteje felett bele nem veszett az ég aljáról
                     felkapaszkodó borulatba, hosszú csóváját mint nyílvesszőt húzván maga
                     után.
               </p>
					<p>
                  A forumon nyugtalanság morajlott át, még a cataphractariusok lovai
                     is idegesen kapáltak. Egy pillanatig úgy volt, hogy felbomlik a rend. De a
                     rhetornak, aki karját még mindig felemelve tartotta, mint mikor a szava elállt,
                     újra sikerült hangjára találni.
               </p>
					<p>
                  - Íme a csillag, mely jelül adatott, hogy megszületett a gyermek
                     és vele a dolgok új rendje.
               </p>
					<p>
                  Reggel a püspökkel vitatkozott, aki Vergilius eclogájával
                     bizonyította neki, hogy a messiás nem váratlanul szállott le a földre a
                     betlehemi éjszakán. Az önkívület lázában idézte most ezt a jóslatot, fölizgatva
                     a császár figyelmetlenségétől és a csillag megjelenésétől. Hirtelen észre tért
                     azonban, és ha beszédje fonalát nem tudta is megtalálni többé, elég gyakorlott
                     ember volt ahhoz, hogy balkarjára tekerve a tógát, ami az extázis előírt
                     mozdulata volt, ki tudja magyarázni magát.
               </p>
					<p>
                  - A világ új rendje született meg a ti uralkodásotokkal, a rend,
                     ez a halhatatlan gyermek, aki már bölcsőjében megfojtotta az anarchia kígyóit.
                     Amíg titeket nem küldtek az istenek, maguknak a császároknak az élete se volt
                     biztosabb, mint a hangyáké, amelyek az elefánt lába alá kerülnek. Mióta ti a
                     rendet ültettétek trónra, hogy arany sceptrumával igazgassa a világot, azóta az
                     istenek atyja nem meri leengedni a halhatatlanokat a földre, mert attól fél,
                     hogy a ti birodalmatokból nem fognak visszakívánkozni az Olümposzra.
               </p>
					<p>
                  Most már nem is kereste a rhetor a betanult beszédet. A császár
                     arcán észrevette a tetszést, s erre valóban extázisba jött. Fantáziáját, amely
                     eddig a tradíciók cövekjéhez kötve az útszélen legeltetett, szabadon engedte.
                     Beszáguldotta az eljövendő századokat, amelyekben az aranykor állandósul a
                     földön. Nem lesz szükség büntetésre, mert nem lesznek bűnök, nem lesz szükség
                     erőszakra, mert nem lesz, aki ellenkezzék az erénnyel. A rend, az isteni
                     gyermek, akit Diocletianus nemzett, harmóniává fog növekedni, s annak boldogan
                     veti alá magát az egész világ.
               </p>
					<p>
                  - Róma zavartalanul fog uralkodni mindenütt, s a föld kerekségén
                     nem kovácsolnak többé fegyvert, s nem a hadseregért fognak aratni; a bikák az
                     eke számára tartatnak, a ló a béke ügyeire születik a világra. Hadikürt nem
                     hangzik többé, a fegyveresek végtelen száma a béke dolgaival foglalkozik,
                     művészetet és ipart tanul, és senki se leli halálát a háborúban.
               </p>
					<p>
                  A császár ragyogó arccal fordult Maximianushoz. Szerette volna, ha
                     elragadtatását az is osztja. De a nyugati augustus lekókadt fejjel bóbiskolt. Ő
                     már átengedte magát a harmóniának. Csak olyankor horkantott, fejét felkapva,
                     amikor a rhetor megállt lélegzetet venni.
               </p>
					<p>
                  Quintilianus szabályai szerint a szónok azzal fejezi ki beszéde
                     végének közeledését, hogy tógáját szenvedélyes izgés-mozgással, rendetlenül
                     hátracsúsztatja. Lactantius szétvetette két karját a csillagok felé.
               </p>
					<p>
                  - Mi mondanivalója lehetne ott halandó embernek, ahol maguk az
                     istenek nyilazzák el a sötétséget aranynyilukkal kegyeltjeik megérkezésének
                     örömére?
               </p>
					<p>
                  A császár fölemelkedett trónjáról. A tér megreszketett az
                     örömkiáltásoktól. A tömeg, amely eddig parancs értelmében türtőztette magát,
                     egyszerre elöntötte a forumot, s ruhák lengetésével, zűrzavaros akklamációkkal
                     ünnepelte a világ urait.
               </p>
					<p>
                  A rhetort, aki várta, hogy a császár magához intse, elsöpörték a
                     podiumáról. Maga a nagy emelvény is veszélyben forgott. A lovasok szorosan
                     körülzárták, csak akkora nyílást hagyva, amelyen egy-egy meglódult emberhullám
                     felláthatott a szentséges urakra. A tolongás, az ordítozás, a sikoltozás és
                     kacagás akkor szűnt egy kicsit, mikor a lovas hírnökök utat törtek maguknak a
                     városi hatóságok üzenetével. A Dioscurok temploma előtt, a vásártéren
                     megkezdődött az áldozati pecsenyék szétosztása, és hét kút bugyogtatja a bort a
                     márványmedencékbe és vályúkba.
               </p>
					<p>
                  A cataphractariusok kíméletesen, barátságosan utat szabadítottak a
                     császároknak a szent palota irányában. A császári család is felszedelőzött a
                     praefectura tetején. Meg akarták előzni az augustusokat, hogy a kapuban
                     fogadhassák őket. A császárné azonban, aki tizenhat év óta nem járt kint az
                     emberek között, még egyszer visszafordult s vele a többiek is.
               </p>
					<p>
                  A forum déli szélén, a Singon utca betorkollásánál nagy
                     embercsoport állt gátul a lovasok elé. Látni akarták a császárt, legalábbis
                     csak a Diocletianus nevét kiáltozták. Amint a fáklyások rájuk világítottak,
                     látni lehetett, hogy ezeken az embereken nincs ünnepi díszruha. Nagyobbrészt
                     szegényesen öltözött férfiak, nők, gyerekek voltak. Kikötőmunkások,
                     napszámosok, szolgaformák hadonásztak az első sorban, de mögöttük is sokan
                     feketéllettek. Egy görbe, kopasz, falusinak látszó ember volt a szószólójuk,
                     aki pálmaágat lengetett. Ő kezdett tárgyalást a lovasok centuriójával, aki
                     jelentést tett a császárnak. A császár intett, s kilépett a katonák elé. A
                     falusi ember térdre ereszkedett, és a császár elé fektetve a pálmaágat,
                     elkiáltotta magát:
               </p>
					<p>
                  - Dicsőség Dávid fiának!
               </p>
					<p>
                  A többiek felsőruháikat terítgetve a földre, azt kiabálták:
               </p>
					<p>
                  - Áldott, ki az Úr nevében jő!
               </p>
					<p>
                  A császár a ruhákra lépve barátságos arccal haladt el a rongyosok
                     sorfala közt. Fönt a tetőn Constantius szeme összevillant Constantinuséval. De
                     Galerius is megszorította Maxentius karját.
               </p>
					<p>
                  - Látod? Az istentelenek.
               </p>
					<p>
                  A princeps fölszisszent, Titanilla rácsodálkozott.
               </p>
					<p>
                  - Hát téged mi lelt?
               </p>
					<p>
                  - Visszaadom, amit az apádtól kaptam - csípett bele a lány
                     karjába.
               </p>
					<p>
                  A lány lopva Quintiporra nézett. Látta, hogy a magister elsápadt.
                     Mosolyogva öltötte karját a princepsébe.
               </p>
				</div>
				<div type="chapter">
					<head>
                  IX.
               </head>
					<p>
                  Sapricia egész délután küldte az urát császárt nézni a forumra, de
                     a kertész nem fogadott szót.
               </p>
					<p>
                  - Nem állok be a csordába, míg a gazdám nem hív. Ismerhetnéd már a
                     természetem, vénasszony.
               </p>
					<p>
                  - Ismerem, vénember - nevetett Sapricia. - Megvárod, míg a Dominus
                     neked saját kezűleg írt meghívót küld. A kertész úrnak és becses
                     családjának.
               </p>
					<p>
                  - No, majd meglátod, hogy úgy lesz, vénasszony. Még a vacsora se
                     esik jól a császárnak, ha én nem kívánok neki jó étvágyat.
               </p>
					<p>
                  - Te? Hát én? Engem nem kíván?
               </p>
					<p>
                  - Teveled beéri vacsora után is.
               </p>
					<p>
                  Így évődött egymással a két öreg egész addig, míg a szent palota
                     kapujából a kertészházig behallatszott a kürtösök classicuma. A szentségeseket
                     üdvözölték vele házuk küszöbén. Sapricia kiszólt a konyhából.
               </p>
					<p>
                  - No, most már bizonyosan nem küld érted futárt a gazdád. Hasogass
                     nekem egy kis aprófát.
               </p>
					<p>
                  - Nekem ne parancsolgass! - feleselt vissza a kertész, régi hadi
                     bakancsba bujtatva a lábát. - Látod, hogy én most már katona vagyok. Különben
                     is már reggel bekészítettem az aprófát, ott van a sarokban. Te kutya, te, hát
                     nem tudod már, mi nap van ma?
               </p>
					<p>
                  Ez a duruzsolás már a bakancsnak szólt. November nonája volt,
                     évfordulója annak a napnak, mikor Quintusnak kiadta a császár a
                     szabaduló-levelet. Ilyenkor a kertész mindig beöltözött a régi katonaruhájába.
                     Fölvette a gyapjú-sagumot, a bőrsisakot s a mindennapi fapapucs helyett a
                     calceust, a fűzős bakancsot. A sagummal nem volt semmi baj, abba kétszer is
                     belecsavarhatta volna magát a sovány, öreg test, hanem az összeszáradt
                     katonabakancs egyre nehezebben fogadta be az elterpedő kertészlábat.
               </p>
					<p>
                  - Mercuriusra! - topogott Quintus - ebben is könnyebb volna már
                     gótok elől szaladni, mint asszonyok után.
               </p>
					<p>
                  Az asszony a szemét törülgetve állt ki az ajtóba.
               </p>
					<p>
                  - Micsoda fát vágtál te nekem, Quintus? Olyan füstöt vet, majd
                     kimarta a szemem.
               </p>
					<p>
                  Quintus dühösen kotorászott a ládában.
               </p>
					<p>
                  - Tudhattam volna, hogy a vén semmirevaló már a tűzre se lesz
                     jó.
               </p>
					<p>
                  - Magadról beszélsz, agg harcos?
               </p>
					<p>
                  - Ez még nálam is keshedtebb vitéz volt, anyó.
               </p>
					<p>
                  - Kicsoda, te?
               </p>
					<p>
                  - Priapus.
               </p>
					<p>
                  - Az isten? - csapta össze Sapricia a kezét.
               </p>
					<p>
                  - Éppen azért vágtam föl, mert istennek már öregellettem.
               </p>
					<p>
                  - Quintus! Quintus!
               </p>
					<p>
                  - No, mit jajgatsz? Minálunk már úgyse volt egyéb dolga, csak a
                     seregélyeket kellett volna elijesztgetnie a tőkékről. Hát reggel látom, hogy
                     mind megcsipdesték azt a szép fekete szőlőt, amit a császárnak tartogattam.
                     Erre fogtam aztán rá a fejszémet a vén tehetetlenre. No, mondom, eredj,
                     Priapus, legalább a konyhán teljen benned öröme a vénasszonynak. Te, hallod,
                     nem találom a bőrsisakom, csak nem lopattad már el azt is?
               </p>
					<p>
                  Sapricia jobbnak látta behúzódni a gyakorlati célokra föláldozott
                     isten füstölgő teteméhez. Tudván, hogy a férfiakban soha sincs belátás, férji
                     beleegyezés nélkül alakította át a dicsőséges múltú sisakot tojástartóvá.
               </p>
					<p>
                  Futólépések dobogtak a buxusokkal szegett úton.
               </p>
					<p>
                  - Quintus, a Dominus hívat! - kiáltott lihegve Quintipor.
               </p>
					<p>
                  - No, vénasszony, mit mondtam? Hamar a fonott tálcára a fekete
                     szőlő szépeit. Beszélt veled a császár?
               </p>
					<p>
                  - Hogy gondolod azt, Quintus? A praepositus küldött a paranccsal.
                     A császár nem is látott. Mit nézett volna rajtam?
               </p>
					<p>
                  - No, majd meglát mindjárt. Jössz velem. Tudom én, mit beszélek.
                     Te hozod a szőlőt, hadd lássa a császár, hogy azért lehet neked hasznodat
                     venni, ha urat neveltetett is belőled.
               </p>
					<p>
                  A császárt a gynaeceumban találták. Nem ment Maximianusék
                     szállására a családdal, átöltözött kényelmes dalmaticába, s a császárnéhoz
                     vitette a maga vacsoráját is. Sokfogású coenát tálaltak, az étvágygerjesztőktől
                     a tésztákig és gyümölcsökig, de úgy látszott, még nem nyúltak semmihez. A
                     pamlag elé állított berakásos asztal mellett parancsot várva térdelt piros
                     selyem ünnepi díszben az angustator, az előkóstoló rabszolga, Balsas nevezetű
                     hispaniai. Az angustatornak jelen kellett lennie még a császár legegyszerűbb
                     magános étkezésénél is, s ételekből az első falatot, italokból az első kortyot
                     kipróbálni magán. A durva katonák nyíltan szoktak császárt gyilkolni, a finom,
                     csiszolt udvari emberek szívesebben dolgoztak méreggel, amely nem ontott vért,
                     de kevesebb lármával és kockázattal is biztosabb sikert ígért. Az angustatorok
                     szerepe olyan fontos volt, hogy ennek az udvari főméltóságnak a megszüntetésére
                     Diocletianus se gondolt. Sőt, ha addig ismeretlen lett volna, ő találta volna
                     ki ezt a nagy tisztességet, amely azonban nem volt egészen veszély nélkül való,
                     első napján pedig határozottan kellemetlen volt. A hivatalba iktatás ugyanis
                     nemcsak eskütétellel, hanem megsüketítéssel is járt. Asztal fölött, családi
                     körben a legistenibb császárral is megesik, hogy nem vigyáz, és eljár a szája.
                     Ezért nem szabad volt az angustatornak fülének lenni, s ezért kellett
                     megtanulnia a szemével hallani.
               </p>
					<p>
                  Balsas tíz éve kóstolgatta már a császár ételét, meg is hízott
                     hivatalában - nem éppen a császár kosztján, mert ez legtöbbször egyszerű volt
                     és szűkös -, de még egyszer se volt alkalma ura életét megmenteni. A süketséget
                     hamar megszokta, s mint nem szemlélődő természetű ember, talán a vakságot is
                     könnyen viselte volna. Azokon a mozdulatokon kívül, amelyekkel hivatalát
                     viselte, nem érdekelte semmi, s az ételt, italt már vakon is tökéletes ízléssel
                     tudta volna a szájához emelni. Egyetlen szomorúsága azé a kötelességtudó
                     hivatalnoké volt, akinek akkor nem adnak módot kötelessége teljesítésére, mikor
                     legtöbb tehetséget érez magában.
               </p>
					<p>
                  Ez az este olyannak ígérkezett, amelyre az angustator az utolsó
                     órák párnáin is keserűséggel és sértődöttséggel fog visszagondolni. Vaddisznó,
                     nyúl, malac, kacsák, rigók, császármadarak, fácánok és tengeri halak
                     legingerlőbb részei kínálkoztak az asztalon minden siker nélkül. A császárné
                     elkezdett sírni. A császár addig cirógatta, kérlelte, míg neki is megeredtek a
                     könnyei. Balsas mint ételkóstoló, ha nem hallott is semmit, világosan látta a
                     helyzetet. A császárné nem akart enni, a császár erőltette, kérte, azzal
                     fenyegette, hogy akkor ő se eszik egy falatot se, erre aztán mind a ketten
                     sírva fakadtak mérgükben. Balsas, akit ifjabb éveiben néha elkeserített az,
                     hogy őt hivatala a házasélet lehetőségétől is megfosztotta, noha süketsége
                     minősítette volna rá, most szívből hálát adott az isteneknek, hogy neki nem
                     kell asszonyt etetni.
               </p>
					<p>
                  Az ételkóstoló fantáziája nem jó nyomon járt.
               </p>
					<p>
                  - Diocles - fogta meg a császárné az ura kezét, amikor magukra
                     maradtak -, tudod, mi van ma?
               </p>
					<p>
                  - Örömnap van - simította meg a császár a fáradt, vérehagyott kis
                     arcot -, frissnek és szépnek találtalak, anyácska. Nem akartam hinni a
                     szememnek, mikor a forumon megláttalak. Kimondhatatlan idők óta nem volt ekkora
                     örömem.
               </p>
					<p>
                  - Diocles, ma november kilencedik napja van.
               </p>
					<p>
                  A pár halk szóban több fájdalom volt, mint halottsirató asszonyok
                     egész éjszakai jajveszékeléseiben.
               </p>
					<p>
                  - Igazán? Nem is gondoltam rá, anyácska.
               </p>
					<p>
                  Diocletianust sok esztendő uralkodói kötelességtudása szoktatta rá
                     a színlelésre. Soha hazugság ilyen nehezére nem esett neki, mint ez. Napok óta
                     másra se tudott gondolni, mint november nonájára.
               </p>
					<p>
                  - Jó neked, Diocles, hogy apa vagy. Csak az anyák tudnak belehalni
                     az emlékezésbe.
               </p>
					<p>
                  A császár a felesége vállára hajtotta a fejét, hogy ne kelljen a
                     szemébe nézni.
               </p>
					<p>
                  - A fiunk, tudom.
               </p>
					<p>
                  - A fiunk ma tizennyolc éve született. S ma tizenhat éve nem
                     tudjuk, hova lett a fiunk.
               </p>
					<p>
                  A császár egész teste megrándult.
               </p>
					<p>
                  - Ne beszéljünk erről, Prisca. Születésük napján nem szabad a
                     halottakat emlegetni. Hádész ilyenkor szabadságot ad nekik az
                     asphodelos-mezőkőn, s ha haza hívják őket, hazaszállnak. Gyereksírást akarsz
                     egész éjszaka a vánkosodon?
               </p>
					<p>
                  - Ó, csak egyszer hallhatnám még, Diocles!
               </p>
					<p>
                  - Enni kérne, és nem tudnád megetetni, mert csak árnyék. Nyújtaná
                     feléd a kis száját, és nem tudnád megcsókolni, mert csak árnyék. Kérdeznéd
                     tőle, mi fáj, s nem tudna felelni, mert csak árnyék. És mikor hajnalban
                     hazamenne az árnyakhoz, akikkel tud beszélni, elmondaná nekik, hogy az anyjánál
                     járt, de az nem adott neki enni, nem csókolta meg, még csak azt se kérdezte
                     tőle, mi fáj. Ezt akarod, Prisca? Ugye nem beszélünk róla többet, anyácska,
                     ugye nem?
               </p>
					<p>
                  Az augusta nem tudott mindjárt felelni. Rázta a hangtalan zokogás.
                     Szorította magához az urát.
               </p>
					<p>
                  - Nem beszélünk - nyöszörögte. - Csak azt mondd meg, Diocles,
                     bizonyos vagy te benne, hogy meghalt?
               </p>
					<p>
                  Diocletianusnak nem mindig sikerült elkerülni az évfordulón a
                     feleségével való találkozást. Ismerte már ezt a kérdést, és gondolkodás nélkül
                     tudta rá a választ. Nem lehet benne kétség, hiszen ő a maga szemével
                     látta.
               </p>
					<p>
                  - Mondd el, Diocles, mondd el!
               </p>
					<p>
                  - Hiszen már olyan sokszor elmondtam, anyácska!
               </p>
					<p>
                  - Csak még egyszer, Diocles. Ki tudja, nem utoljára mondod-e
                     el.
               </p>
					<p>
                  A császár elmondta, csöndesen, szelíd szomorúsággal, ahogy
                     gyereknek szokás a halálról mesélni. Pessinus körül táboroztak akkor, a család
                     is ott volt a táborban, a bíbor felvételének második évfordulóját akarták
                     megünnepelni. Erről jutott eszébe a pessinusi jósnő; gondolta, aki olyan
                     tisztán látta az ő jövőjét, megmondja a gyerekét is. Reggel volt, még akkor a
                     császárné aludt, ő lóra ült, köpenyegébe takarta a gyereket, s arra számított,
                     hogy mire az anya fölébred, vissza is érnek. De nem jutottak el Pessinusig se,
                     a ló megbokrosodott, patakparton jártak, megijeszthette valami, levetette őket.
                     Neki nem lett semmi baja, de Apollinaris szeme láttára gördült le a szakadékos
                     parton a mély patakba. Mire ő kiszabadította magát a ló alól, akkorra már el is
                     vitte a bújó patak az istenek szeszélyének kis áldozatát a föld alá, csak egyik
                     kis szandálkája kavargott még egy örvényben.
               </p>
					<p>
                  A császárné máskor mindig ájulásba esett a történet végére. Most
                     megkapta az ura fejét, és maga felé fordította az arcát.
               </p>
					<p>
                  - Diocles, sohase gondoltál még arra, hogy hátha valamelyik nimfa
                     a karjába vette és felnevelte?
               </p>
					<p>
                  A császár zavartan nézett rá.
               </p>
					<p>
                  - Hogy jutott az eszedbe, anyácska? Sohase támadt eddig ilyen
                     gondolatod.
               </p>
					<p>
                  - Pantaleon azt mondta, még visszakaphatom. Az ő istene
                     visszaadhatja. Csak így képzelhette valahogy. Egy nimfa fölnevelte
                     folyamistennek. De nem lehet az. Pantaleon nem hisz a nimfákban meg a vízi
                     istenekben. Nem, semmi istenben az övén kívül.
               </p>
					<p>
                  Kétségbeesetten csüggesztette le a fejét.
               </p>
					<p>
                  - Ki az a Pantaleon?
               </p>
					<p>
                  - A keresztények nagy mágusa. Orvos. Ő állított engem lábra. Nem
                     bánod, hogy ő lett az orvosom Sincellus helyett? Ő Valeriát is meg tudja
                     gyógyítani.
               </p>
					<p>
                  - Valeriát? Mi baja Valeriának?
               </p>
					<p>
                  - Pantaleon azt mondja, nagy bűnös.
               </p>
					<p>
                  - A mi lányunk? - hökkent meg a császár. - És te tudod a
                     bűnét?
               </p>
					<p>
                  - Gyűlölködő. És Pantaleon azt mondja, a gyűlölet a legnagyobb
                     bűn.
               </p>
					<p>
                  A császár arcán értetlenség látszott. Bűn az, ami a törvény ellen
                     van. Ő tizennyolc év alatt több törvényt hozott, mint elődei száz év alatt, de
                     a gyűlöletet egyikben se tiltotta meg. Nem is lehet, az benne van az emberi
                     természetben. Az övében nincs, ő sohase gyűlölt senkit, de azért az nem lehet,
                     hogy a gyűlölet bűn volna. Hiszen az istenek is gyűlölködnek. Egymást is
                     gyűlölik, meg az embereket is, akik megbántják őket.
               </p>
					<p>
                  - És kit gyűlöl Valeria? - mosolyodott el.
               </p>
					<p>
                  - Az urát, Galeriust.
               </p>
					<p>
                  - Miért gyűlöli? Rossz hozzá? Én derék embernek ismerem.
               </p>
					<p>
                  A császárné szerette volna azt mondani, hogy Galerius vérszagú, de
                     nem merte. A császárnak nem volt szokása országos dolgokról beszélni, de azt
                     többször hallotta tőle, hogy az uralkodás vérontással jár. A bíborért is vért
                     kellett ontani. Mióta Pantaleon beszélt neki a szelíd új istenről, azóta nem
                     szeretett Aperra gondolni, akinek holtteste szolgált lépcsőül a trónhoz. És
                     csak azóta gondolt rá, azelőtt soha. Ebben a pillanatban pedig az a gondolata
                     támadt, nem a vérben fogant hatalom büntetése-e az ő szülői
                     boldogtalanságuk?
               </p>
					<p>
                  Elnézte a sovány, kicsit előrehajló, korán öreg ember körte
                     formájú, hatalmas fejét. Gyér, ősz haja, ráncos homloka, mély árnyékba bújt,
                     fáradt szeme, összeszorított, keskeny szája nem arra vallottak, hogy ez az
                     ember az istenek dédelgetett kegyeltje, akinek minden sikerült. Mindig szerette
                     az urát, de nem mindig keserűség nélkül. Irigyelte az erejét, a gőgjét, a
                     nyugodtságát, igen, egy kicsit még a szívtelenségét is. Most először életében
                     szánta, bár nem tudta volna megmondani, miért. Úgy érezte, hogy a világ
                     összeszorított szájú, se örömet, se bánatot soha nem mutató ura csak olyan
                     csüggedt és boldogtalan ember, mint ő maga.
               </p>
					<p>
                  Belesírt egyetlenegy nagy, forró könnyet a császár tenyerébe. Az
                     anya könnyét az apa kezére.
               </p>
					<p>
                  - Fiatalok még, édes uram, összeszokhatnak - mondta simogatóan.
                     Most már ő érezte szükségét annak, hogy vigasztalja az urát.
               </p>
					<p>
                  A nomenclator kopogott, és bemondta Quintus kertész és Quintipor
                     nevét. Úgy mondják, a szentséges úr parancsolta ide őket.
               </p>
					<p>
                  - Kicsoda a másik? - kiáltott fel a császár, és izgatottság érzett
                     a hangjában.
               </p>
					<p>
                  A császárné félt, hogy a nyers, nyakas, öreg veterán parancs ellen
                     akarja becipelni a fiát. Csöndesíteni kívánta a császárt.
               </p>
					<p>
                  - Quintipor, a kertész fia. Akarod látni őt is? Hiszen a te
                     rabszolgád, én már ismerem, kedves, szelíd fiúcska, nem az apja fajtája. Vagy
                     fáradt vagy, Diocles?
               </p>
					<p>
                  - Dehogy, dehogy! - ugrott fel a császár, s egy-két lépést tett az
                     ajtó felé. - Gyere, öreg bajtárs. Ejnye, nem szégyenled magad?
               </p>
					<p>
                  Quintus a küszöbhöz koccantotta a térdét. Erősködött, hogy nem kel
                     fel addig, míg az ő gazdája lábát meg nem csókolhatja.
               </p>
					<p>
                  - Még csak az kellene - nyújtott neki kezet a császár. - Szőlőt
                     hoztál nekünk, Quintus? - Lehajolt a kosárral eléje térdelő Quintiporhoz, de
                     gyorsan felegyenesedett, és a császárnéhoz fordult.
               </p>
					<p>
                  - Vacsorázol velem szőlőt, anyácska?
               </p>
					<p>
                  - Nem kívánsz előbb mást, uram?
               </p>
					<p>
                  - Nem, nem, semmit se kívánok - s intett a térdeplésbe merevedett
                     előkóstolónak, aki megsemmisülten csúszott ki a szobából. - Abban aztán biztos
                     vagyok, hogy amit az én Quintusom hozott nekünk, abban nincs méreg.
               </p>
					<p>
                  Leült az ágy szélére, és tenyeréből kínálta egy fej szőlővel az
                     augustát.
               </p>
					<p>
                  - Nem is tudtam, hogy testvéred van, Quintus.
               </p>
					<p>
                  - Nincsen, uram. Kitagadtam, mióta olyan szégyenbe hozott.
               </p>
					<p>
                  - Milyenbe?
               </p>
					<p>
                  - Vendégségben volt nálam. Gyönyörű hathetes malacot áldoztam
                     Silvanusnak, kiadtam belőle a részt istennek, papnak, a többit hazavittem,
                     vendégeket is hívtam rá, hát ez a tökéletlen azok előtt kimondja, hogy ő a
                     malacból nem eszik. Ne te, ne, mondom, tán zsidónak álltál be? Nem ő, azt
                     mondja, hanem kereszténynek. Először azt hittük, részeg, de aztán rájöttünk,
                     hogy bolond biz az, szegény, nemhiába hogy másodszor is megházasodott. Azóta
                     aztán nem ettünk egy tálból vele.
               </p>
					<p>
                  A császár rakta a felesége szájába a szőlőszemeket, és meg se
                     fordulva kérdezte:
               </p>
					<p>
                  - Hát ez a fiad, Quintus?
               </p>
					<p>
                  - Szerencséjére nem az - csóválta a kertész a fejét. - A te
                     rabszolgád, uram. Láthatod a ruháján, milyen nagy úr lett belőle.
               </p>
					<p>
                  Most már megfordult a császár, és végignézte Quintiport.
               </p>
					<p>
                  - Mi a szolgálatod? Állj fel, fiú.
               </p>
					<p>
                  - Nem tudom, szentséges úr - egyenesedett föl Quintipor elpirulva.
                     - Azt mondta a praepositus, majd később kapok beosztást.
               </p>
					<p>
                  - Titkár vagy? - fiam!
               </p>
					<p>
                  Az utolsó szót egy kicsit vontatottan és halkabban mondta, mint a
                     többit.
               </p>
					<p>
                  - Az vagyok, szentséges úr. Magister sacrae memoriae.
               </p>
					<p>
                  - Szeretnél katona lenni? - fiam.
               </p>
					<p>
                  - Ha szentséged parancsolja.
               </p>
					<p>
                  - Azt kérdeztem, szeretnél-e katona lenni, fiam.
               </p>
					<p>
                  - Nem, szentséges úr.
               </p>
					<p>
                  Quintus sietett mentegetőzni.
               </p>
					<p>
                  - Nem arra való ez, uram. Tizennyolc esztendős, de még egy rendes
                     verekedése nem volt. Korán kivetted az én apai nevelésem alól. Megrontotta az a
                     vén égbekacsintó.
               </p>
					<p>
                  - Biont gondolod? - nevetett a császár. - No majd én helyrehozom,
                     amit ő elrontott.
               </p>
					<p>
                  Odaállt a fiú elé, és most először nézett a szemébe. Quintiport
                     meglepte, hogy a császár bennülő, hideg, szürke szeme - mindenkitől ilyennek
                     hallotta - közelről milyen meleg, szelíd, kék tud lenni. - Egy pillanatra egy
                     másik változó szempár jutott az eszébe. Az is feltűnt neki, hogy a császár
                     vézna két keze milyen erővel tudta megszorítani a vállát.
               </p>
					<p>
                  - Ezután majd az én titkárom leszel. Mindjárt dolgot is adok.
                     Megkeresed Biont, és megmondod neki, hogy egy óra múlva legyen a
                     dolgozószobámban veled együtt.
               </p>
					<p>
                  Quintiporral forogni kezdett a világ. Nem tudott megszólalni,
                     némán esett térdre. A császár a szőke hajba mélyesztette a kezét.
               </p>
					<p>
                  - Sokat leszünk együtt, fiam. Fölmentelek az adoratio alól. Csak
                     az augustának kell térdet hajtanod.
               </p>
					<p>
                  Csókra nyújtotta neki a kezét, nem hálát váró méltósággal, hanem
                     simogató-puhán. A fiú mikor megcsókolta, nem tudta, az ő szája nagyon forró-e,
                     vagy a császár keze nagyon hideg. Aztán az augusta elé térdelt. Az elfordította
                     a fejét, és bágyadtan intett a kezével.
               </p>
					<p>
                  - Eredj, fiú! Diocles!
               </p>
					<p>
                  A hang sírós volt. A császár odaugrott, és föléhajolt a Dominának.
                     Quintus megvakarta a fejét. Őt se nem küldték, se nem marasztalták. Még azt se
                     tudta meg, mért hívatta a gazdája. Az is lehet, hogy éppen csak látni akarta.
                     Egy kicsit még várt, aztán hogy azok suttogóra vették a szót, kisompolygott a
                     fia után.
               </p>
					<p>
                  - Diocles - fogta át a császárné az ura nyakát. - Én nem bánom,
                     hogy te úgy szereted azt a fiút. Eddig én is szíveltem. De az apja azt mondta,
                     hogy tizennyolc esztendős. Nem hallottad? Az jutott eszembe... ő is... a mi
                     fiunk is tizennyolc esztendős volna... Ezért voltam olyan hozzá.
               </p>
					<p>
                  A császár két tenyerébe vette a szenvedő arcot.
               </p>
					<p>
                  - Gyűlölködsz? - mosolygott rá. - Mit szól majd hozzá az a te
                     Pantaleonod?
               </p>
				</div>
				<div type="chapter">
					<head>
                  X.
               </head>
					<p>
                  A császár dolgozószobája otthon, Nikomédiában inkább egy notarius
                     irodájának tetszett, mint annak a műhelynek, ahol a világ ura százmillió ember
                     sorsát formálja. Ott a világ ura a maga ura is volt, itt, ahová vendégül jött a
                     saját palotájába is, ő is ki volt szolgáltatva az udvarmesteri hivatalnak.
                     Dolgozószobáját nála nélkül rendezték be azzal a császári pompával, amelyben
                     egy pillanatra mindig a szegénysoron született ember kényelmetlenségét érezte,
                     ha négyszemközt volt önmagával.
               </p>
					<p>
                  Talán a környezet szokatlansága tette, hogy a matematikus alig
                     ismert rá a császárra, mikor Quintiporral elébe bocsátották. Mindig
                     fegyelmezettnek és hidegnek látta, már első találkozásuk alkalmával is,
                     Alexandria ostrománál, hideg izzása volt még a dühének is. Most úgy fogadta
                     Biont, mint ahogy Traianus fogadhatta valamikor Pliniust, a filozófust.
                     Nyájasságában nemcsak hogy gőg nem bujkált, de leereszkedése is inkább
                     barátságnak tetszett. Mintha valami ismeretlen tűz melegítette volna át, mint
                     mikor a drágakő-csiszoló keze alatt a rubintban alvó fény egyszerre
                     felébred.
               </p>
					<p>
                  - Érezzétek magatokat jobban ebben a szobában, mint ahogy én
                     érzem, Bionom - mondotta derűvel, amely meghazudtolta szavait.
               </p>
					<p>
                  - Az egész világ a te szobád, uram - hajlongott a matematikus -,
                     és ha te azt is be tudod tölteni szellemeddel, ezt csak szűk és szegényes
                     kalitkának találhatod.
               </p>
					<p>
                  - Hagyd el, Bion, nem vagy te rhetor - mosolyodott el a császár. -
                     Igaz, ugye, minek is hívják csak a barátodat? Nem olyan unalmas, mint a
                     többiek, vezesd majd be hozzám, ha a consistoriumi napok elmúlnak. Tudod, most
                     mért hívattalak?
               </p>
					<p>
                  - Tudom, Dominus. November nonája van. Elhoztam Apollinaris
                     horoscopiumát.
               </p>
					<p>
                  A császár Quintiporra tekintett, aki néma várakozással éppen egy
                     Antinous-szobor előtt állt.
               </p>
					<p>
                  - Hogy hasonlít hozzá! - lepődött meg a császár.
               </p>
					<p>
                  Az ő tekintetét követve Bion is ránézett a fiúra.
               </p>
					<p>
                  - Titkárod előtt parancsolod, uram, hogy szolgálatodra
                     legyek?
               </p>
					<p>
                  - Ó, nem, ez a dolog nem érdekli őt - rázta hevesen a fejét
                     Diocletianus.
               </p>
					<p>
                  Mikor azonban a fiú távozásra készen meghajolt, megragadta a
                     karját.
               </p>
					<p>
                  - Minek mennél el? Várj csak, azt hiszem, az udvarmester nem
                     felejtett el valami heverőt rakatni az erkélyre.
               </p>
					<p>
                  Az óriás terem szobányi erkélyben végződött. A császár
                     odakaroltatta ki a fiút. Az erkéllyel szemben Maximianus szállásának
                     ablakfülkéi világítottak. Olyan távolságból, hogy az arcok nem voltak
                     kivehetők, de az alakot ki lehetett találni. Akkora tömeg, mint Galerius,
                     tisztán felismerszett.
               </p>
					<p>
                  - Itt megvárod, míg szólítalak.
               </p>
					<p>
                  A matematikus már kitette viasztábláját az asztalra. Keskeny
                     kettős kör volt belerajzolva a zodiacus tizenkét csillagjegyével, a belső
                     körben háromszög, amelynek egyik csúcsa a Nyilast, a másik a Szüzet, harmadik a
                     Kost érintette. A háromszög és a belső kör között a bolygók jegyei
                     látszottak.
               </p>
					<p>
                  A császár mind a két könyökével az asztalra dőlt, és leplezetlen
                     izgalommal kérdezte:
               </p>
					<p>
                  - Van változás tavaly óta?
               </p>
					<p>
                  - Emlékszel a múlt évi képre, uram?
               </p>
					<p>
                  - Igen, a Saturnus és a Jupiter együtt álltak. Azt mondtad, a
                     legszerencsésebb konstelláció. Előkeressem? Mind a tíz megvan, amit eddig
                     csináltál.
               </p>
					<p>
                  Még fel se bontott úti málháira mutatott.
               </p>
					<p>
                  - Nem szükséges, uram. Akinek sorsát kutatod, az az Apollinaris
                     most is a szerencseadó istenek oltalma alatt, mint eddig. Az ég szívéből indul
                     ki az ascendens, s az aspectusok olyanok, amilyenek halandónak tán még sohase
                     adattak.
               </p>
					<p>
                  - Tehát semmi változás sincs?
               </p>
					<p>
                  - Van, uram. A Hold kijött a házából, és a Venus oppositióba
                     lépett a Jupiterrel.
               </p>
					<p>
                  - Ezt nem értem - kapta föl a császár a fejét. - Én nem vagyok
                     tudós, beszélj az én nyelvemen. A Venus eddig nem szerepelt.
               </p>
					<p>
                  - Uram, Apollinaris most lett tizennyolc éves.
               </p>
					<p>
                  - És a Hold?
               </p>
					<p>
                  - A Hold nem őrá tartozik. Az a Venusszal kapcsolódik.
               </p>
					<p>
                  - Azt mondtad, a Venus szemben áll a Jupiterrel. Erősíti vagy
                     gyöngíti?
               </p>
					<p>
                  A matematikus habozott.
               </p>
					<p>
                  - A Venus erősít is, gyöngít is. Most jelentkezett, még nem tudok
                     tisztán látni.
               </p>
					<p>
                  - És ki az a Venus? Az is meg van írva a csillagokban?
               </p>
					<p>
                  - Bizonyosan, uram, mert ott minden meg van írva, de halandó szem
                     abból keveset tud elolvasni.
               </p>
					<p>
                  - Tehát nem lehet tudni, ki a Venus?
               </p>
					<p>
                  - Tizennyolc éves férfinak minden nő Venus. Egyet azonban látok. A
                     Venus itt a Szűz házában lakik. Apollinaris egy szűzben fog a maga Venusára
                     találni.
               </p>
					<p>
                  - És eddig még nem volt szerelmes?
               </p>
					<p>
                  - Kicsoda?
               </p>
					<p>
                  - Apollinaris. Neked azt tudnod kell.
               </p>
					<p>
                  - Hogy tudhatnám én azt, uram? Én csak a jövőt vizsgálom, nem a
                     múltat.
               </p>
					<p>
                  A császár felugrott, és kikiáltott az erkélyre:
               </p>
					<p>
                  - Apollinaris! Apollinaris!
               </p>
					<p>
                  A matematikus tágra meredt szemmel figyelt. A császár elsápadt, és
                     a fejéhez kapott mind a két kezével. A terem egyik sarkában fehérlett Jupiter
                     házi-oltára. Odatámolygott, fejét betakarta az oltárra rejtett fehér gyolccsal,
                     és jobb karját felemelve imádkozott pár percig.
               </p>
					<p>
                  Aztán leterítve az oltárt, megnyugodott hangon szólt ki.
               </p>
					<p>
                  - Quintipor!
               </p>
					<p>
                  A fiú nem hallotta a hívást. Hátravetett fejjel nézte a
                     csillagokat. Ó, ha Bion tudománya az övé lehetett volna! Vagy legalább lett
                     volna egy szív, amelyre ráhajthatta volna zakatoló fejét. Sapricia? Milyen
                     furcsa, hogy nem annak a jó öregasszonynak reszelős kezét kívánta a homlokára!
                     Az apja is mit mondhatna neki? A vándorévek nagyon messze elvitték tőlük.
                     Milyen jó volt azelőtt anyjához bújni az ágyban, micsoda öröm volt az, mikor
                     Quintus ővele tapostatta ki a derekából a csömört! Biontól is elidegenedett itt
                     egy kicsit. Mi van ővele? A császár kegye? Nem az, bizonyosan nem az. Tudja,
                     hogy az minden órában véget érhet. Mért bízik mégis a Dominus meleg szemében,
                     és mért fél az augusta hideg arcától?
               </p>
					<p>
                  Az egyik ablaknyílás vele szemben elsötétedett. Csak most jött rá,
                     hogy már rég nem a csillagokat nézi. Titanilla az? Kinek jutna eszébe másnak
                     otthagyni az asztalt, és a csillagokhoz menekülni? Melyik csillagot nézheti? Jó
                     volna eltalálni, hogy ő is azt nézhetné. Tudja Titanilla is, hogy az a nagy
                     arany solidus a Jupiter, és az a legezüstebb sestertius a Venus? Amaz
                     nyugvóban, emez kelőben. Kiáltani szeretett volna örömében. Titanilla kelet
                     felé fordította a szemét.
               </p>
					<p>
                  - Quintipor!
               </p>
					<p>
                  Összerázkódott. Csak a császár hangja volt.
               </p>
					<p>
                  - Parancsolsz, szentséges úr?
               </p>
					<p>
                  - Mondj csak uramnak, fiam. Álmos vagy?
               </p>
					<p>
                  - Nem, uram.
               </p>
					<p>
                  - Most mégis menj haza, aludd ki magad, talán kifárasztott ez a
                     nap - veregette meg az arcát. - Hol a szállásod?
               </p>
					<p>
                  - Itt közel, uram, Bion szobája mellett.
               </p>
					<p>
                  - Bioné mellett? - a császár arca elkomolyodott. - Jó mestered
                     volt Bion?
               </p>
					<p>
                  - Az apám sem volt hozzám olyan, uram.
               </p>
					<p>
                  - Úgy? No menj, Quintipor. Majd hívatni foglak, amikor kellesz. -
                     A hangja hirtelen fátyolozott lett. - Mondd, apádat, anyádat hogy szoktad
                     hívni?
               </p>
					<p>
                  - Rendesen a nevükön, uram. Quintusnak és Sapriciának. Ők
                     szoktattak úgy.
               </p>
					<p>
                  Ezt egy kicsit mentegetőzve mondta. A császár újra földerült
                     arccal nyújtotta csókra a kezét.
               </p>
					<p>
                  - Aludj jól, fiam.
               </p>
					<p>
                  Bion csak úgy ültéből intett neki búcsút. A fiúnak úgy tűnt föl,
                     mintha a matematikus sápadtabb és komolyabb volna, mint idejövet volt.
               </p>
					<p>
                  A császár észrevette a tudós színeváltozását. Nemcsak ingerültség,
                     hanem gúny is volt a hangjában, mikor megszólította.
               </p>
					<p>
                  - Nagyon ragaszkodsz az életedhez, Bion?
               </p>
					<p>
                  - Nem jobban, szentséges úr, mint más öregember.
               </p>
					<p>
                  - Tudod, hogy meg kell halnod?
               </p>
					<p>
                  - Sohase tartottam magam halhatatlannak.
               </p>
					<p>
                  - Többet tudsz, mint amennyit szabad volna tudnod, hogy életben
                     maradhass.
               </p>
					<p>
                  - Kevesebbet tudsz, szentséges úr, mint amennyit tudnod kellene,
                     hogy ne fenyegethess.
               </p>
					<p>
                  A matematikus tökéletesen visszanyerte önuralmát. A császár
                     kezdett habozó lenni.
               </p>
					<p>
                  - Tudsz te titkot tartani, Bion?
               </p>
					<p>
                  - Meggyőztelek róla, uram, hogy még teelőtted is.
               </p>
					<p>
                  - Mért emlékeztetsz rá? - csattant föl a császár. - Azt hiszed,
                     megbékítesz vele, ha eszembe juttatod, hogy az én csillagaim megkérdezése elől
                     kitértél?
               </p>
					<p>
                  - Mondtam már neked, uram, hogy a csillagokban csak a halandók
                     sorsa van megírva. A bíborviselők nem földi emberek többé, az istenek fölöttük
                     állnak a csillagoknak.
               </p>
					<p>
                  A császár nem volt tisztában a matematikussal. Arcában nem
                     olvasott tiszteletnél egyebet, de hangjában mintha gúny lett volna. Tudja talán
                     róla, hogy sohase volt annyira ember, mint ebben az órában? Máris visszaél a
                     titokkal, amelyhez az ő szerencsétlen elszólása juttatta? Elhallgattassa
                     rögtön, mielőtt jóvátehetetlen bűnt követne el? Vért ontson mégis, éppen ezen a
                     napon? Annak a vérét, akiről Quintipor azt mondta az imént, hogy jobb volt
                     hozzá, mint az apja?
               </p>
					<p>
                  - Én nem haragszom rád, Bion - mondta bizonytalanul -, de azért
                     félek, mégis meg kell halnod. Megtudtál egy titkot, amelyről az istenek azt
                     akarták, hogy csak az én titkom legyen.
               </p>
					<p>
                  Bion megadással hajtott fejet.
               </p>
					<p>
                  - Én nem lestem a titkod után, uram. Úgy látszik, azt is az
                     istenek akarták, hogy közöld velem.
               </p>
					<p>
                  A császár mohón kapott rajta, hogy a matematikus az istenekre
                     hárította a felelősséget azért a vigyázatlanságért, amit ő követett el.
               </p>
					<p>
                  - Tehát bölcshöz illően megnyugszol az istenek akaratában?
               </p>
					<p>
                  - Meg foglak siratni, uram, de nem foghatom meg Atroposz kezét, ha
                     ollóját életed fonalára fogja.
               </p>
					<p>
                  - A félelem mégis elvette az eszedet - hökkent meg a császár.
               </p>
					<p>
                  - Nem, uram - mosolygott a matematikus -, csak bebizonyítottam
                     neked, hogy tudok titkot tartani. Mindeddig hallgattam róla, hogy az istenek
                     akaratából én leszek az, aki halotti máglyádat meggyújtom, és kísérem szemmel a
                     sast, amely szent hamvaidból kiröppenve lelkedet fölviszi az istenek közé.
               </p>
					<p>
                  A császár okos szeme fölvillant.
               </p>
					<p>
                  - Hát most már a császárok sorsa is meg van írva a csillagokban,
                     Bion? Mihelyst az életedet kell védeni, mindjárt ismered a jövendőmet?
               </p>
					<p>
                  - Ez nem a te jövendőd, uram, hanem az enyém, amellyel a tiéd
                     érintkezik.
               </p>
					<p>
                  - És azt akarod, hogy én ezt elhiggyem neked?
               </p>
					<p>
                  Bion vállat vont.
               </p>
					<p>
                  - Az a te dolgod, uram. De ha hittél a pessinusi jósnőnek akkor,
                     mikor a te fiad jövőjét jósolta meg, hidd el neki azt is, amit a maga fiának
                     jósolt. Az a pessinusi jósnő, uram, nekem anyám volt. Nem ismersz rám?
               </p>
					<p>
                  A császár mint a szélütött bámult a matematikusra. Szólni nem
                     tudott, csak a fejével intett nemet.
               </p>
					<p>
                  - Pedig te láttál engem, csak nem néztél meg. Én ott álltam az
                     anyám mellett, mikor ő neked mint fiatal centuriónak megjósolta, hogy a világ
                     ura lész. Te huszonhárom éves voltál akkor, én harminchárom.
               </p>
					<p>
                  - Pap voltál? - kérdezte a császár, ocsúdva a bénító
                     meglepetésből.
               </p>
					<p>
                  - Nem. Anyám, a papnő gyűlölte a papokat, akik etetővályút
                     csináltak az oltárból, és az istenek lesoványításából kövérednek meg. A papok
                     is gyűlölték őt, de nem tehettek ellene semmit, mert belőle éltek. Ő volt a
                     megszállott, akinek szájából az istenség beszélt.
               </p>
					<p>
                  - Téged is megtanított a misztériumokra?
               </p>
					<p>
                  - A természet titkaira, amelyek emberi ésszel megfoghatók, igen. A
                     legnagyobbra, a láthatatlanok meglátására, nem. Azt ő se tudta, hogy csinálja.
                     Nem úrnője, hanem szolgálóleánya volt azoknak az ismeretlen erőknek, amelyek
                     talán a föld mélyében, talán a csillagok sugaraiban laknak. De az is lehet,
                     hogy az emberszív a tanyájuk. Plutarchosz azt mondja, a meleg párák a jövendő
                     képei számára megnyitnak a lélekben bizonyos likacsokat, mint a bor is, ha gőze
                     fölfelé száll, sok mozgást idéz elő a lélekben, és kitárja titkait.
               </p>
					<p>
                  - Bánom is én, ne erről fecsegj - vágott közbe izgatottan a
                     császár. - Én halva hagytam ágyában a jósnőt.
               </p>
					<p>
                  - Már rég haldoklott, uram, s csak téged várt még, mert tudta,
                     hogy vissza fogsz jönni. Látott elindulni a sátorból karodon a gyermekkel,
                     látott lóra szállni, megmondta, mikor kiértél a hegyek közül, s bár én semmit
                     se hallottam, ő megérezte, mikor celláját kerested a templom udvarán. Forró,
                     száraz kezével eltolt magától az ágykárpitok közé: “menj - suttogta -, itt a
                     bíboros ember.” Én láttalak és hallottalak, amikor a gyermeket elébe tartva,
                     kérted a Magna Mater nevére, mondja meg, fog-e az bíbort viselni, és megéred-e
                     te még azt? És én még most is látom, amint homályos tekintete megfényesedik, és
                     hallom, amint vértelen ajkai suttognak.
               </p>
					<p>
                  - Mit suttogtak, Bion? Ezt?
                     “Ha fel tudod nevelni a gyermeket úgy, hogy senki ne tudja,
                        kicsoda, még ő maga se, akkor húszéves korára a legdrágább bíborba öltözik a
                        te akaratod szerint.”
                   Te is így hallottad?
               </p>
					<p>
                  - Én a jóslat második felét is hallottam. Mikor te már elrohantál
                     a gyermekkel, és a haldokló szemében utoljára felfénylett a válni készülő
                     lélek.
               </p>
					<p>
                  - Mondjad, Bion! - kiáltott rekedten a császár.
               </p>
					<p>
                  - Már mondtam, uram. Az nem a gyermekre vonatkozott, csak miránk
                     kettőnkre. Hogy én temetlek el téged, olyan aranykoporsóban, amilyen nem lesz
                     több a világon.
               </p>
					<p>
                  - Ez nem érdekel - ugrott fel a császár -, a gyermekről
                     beszélj!
               </p>
					<p>
                  - Mindent elmondtam, amit tudtam, uram.
               </p>
					<p>
                  - Most arról beszélj, milyen szép, milyen okos, milyen jó! Hiszen
                     neked tudnod kell, te vele élhettél! Nem vetted észre, hogy olyan, mintha
                     Antinoust keltették volna életre benne az istenek az emberi nem vigasztalására?
                     Beszélj hát, Bion! Nem érted, mit akarok? Tizenhat év óta te vagy az első
                     ember, akivel a fiamról beszélhetek. Ember, érted, mit tesz ez? Nem érted. Ha
                     értenéd, akkor már százszor a fülembe ordítottad volna, hogy nekem fiam van,
                     fiam van, fiam van! Tizennyolc éves, ragyogó szemű, bíborra méltó, trónra
                     érett! Tudod te, mi az, mikor egy apának el kell tagadnia a fiát a világtól, az
                     anyjától és magamagától is? Amikor álmában se mondhatja ki a nevét, álmában se
                     simogathatja meg az arcát, mert a császárnak az álmát is kilesik. Ó, Bion,
                     milyen kegyetlenek tudnak lenni az istenek!
               </p>
					<p>
                  A matematikus elcsodálkozva látta, hogy a császár szeme teleszalad
                     könnyel. Tudta, hogy ilyent még senki se látott a római birodalomban. S bár
                     különben nem volt szokása pártját fogni az isteneknek, akiket nem becsült
                     nagyon sokra, most mégis jónak látta megjegyezni, hogy az istenek néha
                     irgalmatlansággal gyakorolják a jót. A császár is beismerte ezt. Bevallotta,
                     hogy néha elkeseredésében felesége betegágya mellett megátkozta ugyan a
                     jóslatot, de aztán nagy áldozatokkal engesztelte meg az isteneket. A jóslat
                     nélkül talán már rég elvéreztek volna összeesküvők és lázadók tőrétől - ezt
                     gondolta olykor -, de vérük egy patakba folyt volna, s rövidebb életükben is
                     több lehetett volna a napfény. Nem veszett volna el az apa és anya számára a
                     pillangókergető évek sok boldog kacagása s a gyorsan kicsorduló és gyorsan
                     fölszáradó gyerekkönnyek édessége. Ó, sokat fel kellett áldozni a jóslatért; de
                     sok gyümölcsöt is hozott! Alapja lett a birodalom újjáépítésének. A bizonytalan
                     jövőért talán nem ölte volna bele a pihenésnek semmi örömét nem ismerő munkába
                     a férfikor derekát és korai alkonyát. Ha nem tudta volna, hogy kiért dolgozik,
                     nyilván nem tartja érdemesnek Atlasz gyanánt vállára venni százmilliók
                     gondját-baját. Úgy dolgozott, mint egy ácsmester, aki jól berendezett műhelyt,
                     vagy egy paraszt, aki szép tanyát és jól kezelt birtokot akar hagyni a fiára.
                     Igen, Bion előtt nem csinált belőle titkot a császár, hogy a jóslat vételének
                     órájától kezdve minden harcával és minden törvényével ezt a célt szolgálta. A
                     római birodalom annak köszönhette megerősödését és nyugalmát, hogy valahol egy
                     dalmatiai faluban élt egy Quintipor nevű fiú, akinek húszéves korára bíbort
                     ígértek az istenek.
               </p>
					<p>
                  - Még két év, Bion! - tárta ki karjait a császár -, és akkor
                     belefektethetsz az aranykoporsódba. Úgyis fáradt vagyok, csak ez a reménység
                     tart még talpon.
               </p>
					<p>
                  Bion - mint mosolyogva mondta, már csak a maga érdekében is -
                     hosszú életet kívánt a császárnak. A fiú nagyszerű ígéret, de egy kertész
                     káposztaágyai és egy tudós könyvei közt nőtt fel. Dolgos és emberséges uralkodó
                     lesz, de félős, hogy ügyesebben írna eposzt egy háborúról, mint amilyen ügyesen
                     vezetne egy háborút ahhoz, hogy eposzt lehetne róla írni.
               </p>
					<p>
                  A császár azt felelte, hogy ha az öreg katonák, ő és Maximianus
                     elmennek is dinnyét ültetni, két nagyszerű hadvezér marad az új augustus
                     mellett, a két caesar. Constantius és Galerius karjára és szívére mindig
                     számíthat.
               </p>
					<p>
                  - Ha ugyan lesz még szükség rájuk - folytatta álmodozó derűvel. -
                     Talán meglep, Bion, hogy én, a katonacsászár el tudom képzelni a világot
                     olyannak, amilyennek rhetor barátod, Lactantius, igen? Mi szüksége volna új
                     hódításokra a római birodalomnak, és hol az a hódító, aki a római birodalomra
                     merne szemet vetni? Örülök neki, Bion, hogy a fiamat a könyvek emberének
                     mondod. Nekem tudatlan, vén katonának kellett maradnom, hogy ő békét arathasson
                     ott, ahol én vért vetettem. Szegény anyja talán megsejtette a jövőt, mikor
                     Apollinaris nevet adott a fiának, mert mielőtt megszülte volna, már látta
                     álmában a napkoronggal a feje körül. Ő már szolgálhatja a világosság istenét,
                     aki a múzsákat vezeti, nekem Marsot kellett uralnom, a hadvezetőt.
               </p>
					<p>
                  Végül megkérdezte a császár Biont, volna-e valami kívánsága.
                     Szeretné neki meghálálni, amit a fiúért tett, és amivel őt szolgálta, a
                     császárt és az apát. Akar-e valamelyik tartomány kormányzója lenni, vagy aminek
                     ő jobban örülne, inkább marad-e őmellette, akár eddigi állásában, akár más
                     udvari tisztségben?
               </p>
					<p>
                  Bion azt felelte, hogy nem született kormányzásra, de nem kívánja
                     az udvar levegőjét sem. Arra kérte a császárt, engedje meg neki, hogy
                     elvonulhasson az alexandriai könyvtárba. Az öregember szeret visszatérni
                     ifjúsága örömeinek színterére.
               </p>
					<p>
                  A császár rábólintott, bár messzellette Alexandriát.
               </p>
					<p>
                  - Kivel fogok én a fiamról beszélgetni, ha te elhagysz?
               </p>
					<p>
                  - És Quintus, uram?
               </p>
					<p>
                  A császár azt felelte, hogy a kertész semmit se tud. Akkoriban,
                     uralkodása kezdetén, ez az altiszt volt az egyetlen embere, akiben
                     megbízhatott. Aki az ő életét megmentette, arra a fiát is rábízhatta. Quintus
                     akkor Pessinusban állomásozott, egyenesen hozzájuk vitte a gyereket, s rögtön
                     útnak indította őket Diocleiába, közös szülőfalujokba, hogy ott neveljék addig,
                     míg érte küld. Mire szóbeszéd lett belőle, hogy a császár fiát szerencsétlenség
                     érte, ők már rég tengeren voltak, útban Illíria felé, s talán el se jutott
                     hozzájuk a hír, amely különben se soká tartott. A nagy háborúk éveiben hamar
                     feledésbe ment a dolog. Ő óvatosságból annyit mondott nekik, hogy egy elesett
                     katonája fiát bízza rájuk mint becsületes emberekre, s azt a magukénak kell
                     vallani. A titkot meg kell őrizni a fiú előtt is, mások előtt is. Akinek a
                     szája eljár, az meghal. Biztos benne, hogy megőrizték a titkot, s nem is
                     kutakodtak utána. Egyszerű, derék emberek, akik csak arra gondoltak, hogy nekik
                     teljesíteni kell egy parancsot.
               </p>
					<p>
                  - És a gyermek anyja, uram? Az augusta? - kérdezte Bion. - Vele se
                     közölted a titkot?
               </p>
					<p>
                  A császár hevesen tiltakozott. Ezt a titkot éppen az anyjára nem
                     lehetett bízni. A szenvedést elbírhatta az anyaszív, abba belepusztult volna,
                     hogy idegen legyen az élő fiához.
               </p>
					<p>
                  - És te, uram, az apa?
               </p>
					<p>
                  - Magamtól is féltettem a fiam. Tizenhat évig nem néztem meg, hogy
                     árulója ne legyek.
               </p>
					<p>
                  - És most?
               </p>
					<p>
                  - Magamhoz keltett vennem, hogy most már én vigyázhassak rá.
                     Közeleg az idő, mikor fölveheti a bíbort, magam akarom vele simogatni, hogy
                     megszokja, mire az övé lesz.
               </p>
					<p>
                  - Éppen ettől a simogatástól féltem, uram - vallotta Bion.
               </p>
					<p>
                  A császár rázta a fejét. A fiút nem azért vette magához, hogy
                     áruló gyöngédséggel vesztére legyen, hanem hogy előkészítse az uralkodásra.
                     Lehet, hogy ezen az estén, amikor tizenhat év után először érezhette a fiú
                     mellett, hogy apa, gyöngébb volt, mint szabad lett volna. De ha részeg táncot
                     járt volna, és a szent palota tetejéről a csillagokra kurjongatott volna
                     örömében, az se lett volna sok. Ám ezt az apát nem fogja többet látni a kertész
                     fia. Holnaptól kezdve már a császár parancsol a rabszolgának.
               </p>
					<p>
                  - Hanem Quintusékat - mondta egy kis elgondolkodás után - mégis
                     jobb lesz eltávolítani a fiú közeléből. Salonába fogja őket küldeni, hogy
                     rendezzék be az új palota kertjét a földrengés által ledöntött szülőfalu
                     omladékai fölött.
               </p>
					<p>
                  Ezt már a császár jelentette ki Bionnak. A matematikus
                     térdhajtással vett búcsút, s örült neki, hogy jól választott. Ha a semmit nem
                     tudó Quintusékat is elteszi a Dominus az útból, akkor ő okosan teszi, hogy
                     önszántából félreáll.
               </p>
				</div>
				<div type="chapter">
					<head>
                  XI.
               </head>
					<p>
                  Maximianus szállásának nagy tricliniumában, amelyben közös
                     vacsorára terítettek a császári családnak, még tovább égtek a lámpák, mint a
                     császár dolgozószobájában. Pedig amikor összeültek a szentségesek, úgy
                     látszott, hogy mire az almára kerül a sor, nem lesz, aki megegye.
               </p>
					<p>
                  A lakoma szokás szerint libatióval kezdődött, amelyet a család
                     nevében Maximianus mutatott be az imádkozófülke márványoltárán. Bort, vizet,
                     mézet, tejet és olajat öntött az oldalán kifolyóval ellátott oltárra, amelynek
                     homlokfalán aranyozott J O M betűk mutatták, hogy a legjobb és legnagyobb
                     Jupiternek van szentelve.
               </p>
					<p>
                  A lakoma fölött azonban nem az idézett Jupiter, hanem a hívatlan
                     Discordia istenasszony lebegett, egyelőre láthatatlanul. A szentségesek
                     udvariasan, de hidegen köszöntötték egymást, és csöndben fogyasztották el a
                     vacsorát bevezető tojásételeket. Mindenki némán emelte meg poharát, amikor az
                     augustus köszöntőre vette fel az övét, néhány csöppet a mozaik-padlóra
                     löttyentve belőle.
               </p>
					<p>
                  - Az istenek áldása családunkra!
               </p>
					<p>
                  Visszhangot csak Maxentius adott, aki apjával szemben, az asztal
                     végén ült Titanilla mellett.
               </p>
					<p>
                  - Azokra is, akik itt nincsenek!
               </p>
					<p>
                  Hogy legalább Titanilla félre ne értse, meglökte térdét az asztal
                     alatt.
               </p>
					<p>
                  - Az új mamáimra értettem. Csak már legalább tudnám, melyik lesz
                     az igazi. Ha az öreg énrám hallgatna, a kvád lányt választanám, az kevesebb
                     festékbe kerülne, mert úgyis vörös.
               </p>
					<p>
                  Maximianus jobbján Valeriával, balján Theodorával római
                     pletykákkal próbált kedveskedni az asszonyoknak. A koisi átlátszó ruhákat most
                     már nemcsak a szabadéletű nők viselik, hanem a szenátorok feleségei is. Egy
                     Nigrina nevű matrónáról azt beszélik, hogy rövidre vágatta a haját, és
                     fiúruhában jár. A forumon a nép diadalmenetben vonultatott fel egy házaspárt, a
                     férjnek az asszony huszonötödik felesége volt és az asszonynak a férfi
                     negyvenhatodik ura. Ez az utolsó újság keltett is némi érdeklődést. Az asztal
                     végén hangos kitöréssel fogadták, ellenben Valeriának, aki második felesége
                     volt Galeriusnak, lángba borult az arca. Theodora pedig lesütötte a szemét, és
                     csak lopva mert Constantiusra nézni. Látta, hogy egy pillanatra megvonaglott a
                     szája sarka, és tudta, hogy neki is eszébe jutott Helena.
               </p>
					<p>
                  Az augustus fölhagyott az asszonyok mulattatásával, és államfői
                     tapasztalataival hozakodott elő. Nem elég, hogy a dögvész egész tartományokat
                     tizedelt meg, az öngyilkosság is járványos lett a nyugati birodalomban. Egy
                     testőrtisztje azzal dicsekedett előtte, hogy Afrikában olyan vadat lőtt,
                     amelynek az apja párduc volt, az anyja teve, s mivel ő ezt nem hitte el, a
                     tiszt szeme láttára szíven szúrta magát. Ezt ugyan még meg lehet érteni, de azt
                     már nem, hogy erre a tiszt szolgája is beleugrott a Padusba. Öreg emberek,
                     fiatal gyerekek, asszonyok és férfiak minden ok nélkül eldobják maguktól az
                     életet.
               </p>
					<p>
                  - De istentelen egy sincs köztük! - ütött az asztalra Galerius. -
                     Maholnap egyéb se marad a birodalomban, mint keresztény.
               </p>
					<p>
                  Maximianus mindjárt bizonyságot is tudott rá. Az apatei rongyosok
                     esetét, akik nem hagyták el a falut a többivel.
               </p>
					<p>
                  - És a Dominus nem húzatta fel őket? - acsargott Galerius.
               </p>
					<p>
                  - Nem. A Dominus ruhát és kenyeret adatott nekik. Ma este már itt
                     hadonásztak, mikor bevonultunk. A kolomposukra ráismertem.
               </p>
					<p>
                  - Érthetetlen - rázta a fejét Galerius. - A Dominus a legbölcsebb
                     ember a világon, és mégis vannak, akik be tudják a szemét kötni.
               </p>
					<p>
                  Maxentius elmondta az udvari orvos elcsapatása történetét.
                     Galerius mohón kapott rajta, mikor meghallotta, hogy Sincellus a Tages
                     sógora.
               </p>
					<p>
                  - Akkor nincs semmi baj! Ahogy én Tagest ismerem, az befűti a
                     kemencét az istenteleneknek. A papra a Dominus is hallgat.
               </p>
					<p>
                  - Az a baj, hogy a Dominus már öreg, ti pedig gyávák vagytok -
                     kiáltotta Maxentius az öklét emelgetve. - Kérdezne meg csak engem!
               </p>
					<p>
                  Constantius eddig nem szólt. Kerülni akarta Galeriusszal a
                     veszedelmet. De a tacskó az asztal végén felbőszítette.
               </p>
					<p>
                  - Te lekéstél a politikáddal, öcsém. A születéseddel is elkéstél
                     száz esztendőt - mondta élesen. - Száz évvel ezelőtt még nagy hasznodat vette
                     volna az imperium. Akkor még közérdek volt az asztal alá inni a barbár
                     törzsfőnököket.
               </p>
					<p>
                  Maxentius elvörösödve nézett az apjára. Az hallgatást parancsolt
                     neki a szemöldökével. Ő védte meg a fiát.
               </p>
					<p>
                  - Az ököl sohase megy ki a divatból, caesarom, s én nagyon örülök
                     neki, hogy a fiam tudja, mire való az ököl, s kinek kell mutogatni.
               </p>
					<p>
                  Galerius pirosan és keményen közbeharsogott.
               </p>
					<p>
                  - Én se féltelek, fiú. Lehet belőled még gladiátor is.
               </p>
					<p>
                  - Énbelőlem? - horkant föl Maxentius, aki nem sértegetést várt
                     erről az oldalról.
               </p>
					<p>
                  - Ne ugrálj, öcsém! Nemcsak tebelőled, énbelőlem is,
                     mindnyájunkból. Mihelyst a Dominus akarja. A tenyerén tart bennünket, igaz. De
                     akkor fordítja lefelé a tenyerét, mikor neki tetszik. Hátha egyszer azt jut
                     eszébe, hogy neki csupán csak keresztény caesarok kellenek? Nem igaz,
                     Constantiusom? Én már készülök is más pályára. Van egy miliarius kocsivezetőm.
                     Ezer pályadíjat nyert már a hippodromban. Ha hazamegyek, órákat veszek tőle.
                     Mit szólsz hozzá, Constantiusom?
               </p>
					<p>
                  - Úgy látom, máris megkedveltétek a versenyt, Galeriusom - vont
                     vállat Constantius. - Jégbehűtött szmirnaival futtattok.
               </p>
					<p>
                  Discordia istenasszony kezdett valósággá sűrűsödni. Titanilla már
                     menekült előle. Otthagyta az asztalt, és az egyik ablakfülkébe húzódott. Arccal
                     az égnek, háttal a társaságnak.
               </p>
					<p>
                  Az ajtónálló egy ijedt arcú nőcselédet vezetett be, aki először
                     arcra borult Theodora előtt, aztán súgva jelentett neki valamit. Theodora
                     zavarodottan állt föl a helyéről.
               </p>
					<p>
                  - Mi történt? - nézett rá egy percre az apja is, az ura is.
               </p>
					<p>
                  - Minervina eltűnt. Nem találják sehol.
               </p>
					<p>
                  - Ki az a Minervina? - figyelt föl az augustus a női névre.
               </p>
					<p>
                  - A kis Faustának a dajkája.
               </p>
					<p>
                  Constantius a fiára nézett, aki lesütötte a fejét. Maximianus
                     pedig Maxentiusra nevetett rá, és megfenyegette az ujjával.
               </p>
					<p>
                  - Dajka? Te-e!
               </p>
					<p>
                  A princepset elfutotta a méreg. Megtaszította az asztalt.
               </p>
					<p>
                  - Én a te fiad vagyok! Mi nem vagyunk rászorulva arra, hogy
                     cselédszobákból meg pincernariákból szedegessük föl a babáinkat!
               </p>
					<p>
                  Olyan csönd támadt, hogy meg lehetett hallani Constantius caesar
                     mély lélegzetvételét. De egyéb nem történt. Constantinus is csak a poharát
                     lökte fel.
               </p>
					<p>
                  Maximianus sietett véget vetni a döbbenetes csöndnek. Magasra
                     emelte a poharát.
               </p>
					<p>
                  - A haza üdvére!
               </p>
					<p>
                  Aztán odafordult az asszonyokhoz.
               </p>
					<p>
                  - Eh, a ti dolgotok, csináljátok. Mi nem vagyunk
                     szoptatósdadák.
               </p>
					<p>
                  Theodora tétován nézett az urára.
               </p>
					<p>
                  - Elkísérlek - ugrott fel Constantius.
               </p>
					<p>
                  Constantinus is felállt, Valeria is.
               </p>
					<p>
                  - Te nem jössz, Caesar? - kérdezte az urát.
               </p>
					<p>
                  Galerius értetlenül nézett rá. Mi történhetett ezzel az
                     asszonnyal? Mióta ideérkezett, először szólt hozzá maga jószántából.
               </p>
					<p>
                  - Nem - felelte mogorván. - Majd Titanilla elmegy veled.
               </p>
					<p>
                  A caesarnénak azonban be kellett érni Constaniusék kíséretével.
                     Titanillát nem eresztette Maxentius. Belekapaszkodott, mint a makrancos
                     gyerek.
               </p>
					<p>
                  - Kottaboszt akarok veled játszani!
               </p>
					<p>
                  Titanilla kedvetlen volt, és álmosnak mondta magát.
               </p>
					<p>
                  - Én meg nem akarok.
               </p>
					<p>
                  - De érdemes lesz! - biztatta Maxentius. - Venus övére mondom,
                     érdemes lesz. Ennyit még sohase nyertél, amennyit most nyerhetsz.
               </p>
					<p>
                  Galeriushoz fordult.
               </p>
					<p>
                  - Caesar, a lányodat meg kell verni. Nem akar velem kottaboszt
                     játszani. Persze, ha Varanes itt volna, akkor nem kéretné magát.
               </p>
					<p>
                  A caesar ránézett a lányára.
               </p>
					<p>
                  - Teljesíted a kívánságát. Érted?
               </p>
					<p>
                  Titanilla csak azt értette, hogy az apja parancsol. Az egyetlen
                     akarat volt, amelynek a vad nobilissima mindig szót fogadott. A
                     csordás-szemekkel nem lehetett ellenkezni.
               </p>
					<p>
                  A szolgák felállították a padlón a kottaboszt. Ősi játék volt ez,
                     valamikor a pásztorok együgyű időtöltése; ezidőben, tökéletesített formában az
                     előkelő társaságok is fölkapták. A tivornyázók ezzel ellenőrizték magukat és
                     egymást, hogy kin mennyire vett erőt Bacchus hatalma. Egész józanon senki se
                     játszott kottaboszt, egész részegen meg nem lehetett játszani. Biztos tartás és
                     jó szemmérték kell hozzá. Alacsony emelvényen nagy, lapos tálcára bronzpálcát
                     erősítettek, amely végén mozgatható keresztpálcát tartott karos-mérleghez
                     hasonlóan a két serpenyő helyett két ivó-csészével; a csészék egy-egy kis
                     ércszobor felett lebegtek, amelyek nimfát és szatírt vagy Eroszt és Pszükhét
                     ábrázoltak. A játék abban állt, hogy a játékosok televették borral a szájukat,
                     s azt hátraszegett nyakkal úgy köpték a magasba, hogy az egyik csészébe hullott
                     vissza, s azt úgy süllyesztette az alatta álló szobrocskára, hogy
                     visszapattanásától a másik csésze a másik szobrot üsse meg.
               </p>
					<p>
                  Maxentius a szokott szobrocskák helyett Eroszt és Anteroszt
                     tartotta Titanilla elé.
               </p>
					<p>
                  A Szerelem felhúzott íjat tartott a kezében, a Viszontszerelem
                     repesőn tárta szét két karját.
               </p>
					<p>
                  - Melyiket választod?
               </p>
					<p>
                  - Amelyik el akar szállni - mondta a lány durcásan, s Anteroszt
                     állította a jobboldali csésze alá.
               </p>
					<p>
                  - Én is azt szántam neked - csípett Maxentius a nobilissima
                     karjába. - Nem is kérdezed, mibe játszunk?
               </p>
					<p>
                  - Bánom is én - rántotta el a lány a karját. - Ismerhetsz már,
                     hogy én úgyse fizetek.
               </p>
					<p>
                  - Ha te nyersz, engem nyersz meg. Ha én nyerek, apád fizeti a
                     veszteséget.
               </p>
					<p>
                  - Minerva öröklámpására mondom, fiú, fizetek! - kapta föl a szót a
                     caesar. - Galerius mindenkinek megfizet!
               </p>
					<p>
                  A hang már jócskán italos volt, Titanilla az apjára tekintett. Az
                     óriás egészen odahúzta székét az augustusé mellé, s mélyen bekönyökölve az
                     asztalra, úgy eltakarta az öreget, hogy csak kisütött parókájának felső bodrai
                     látszottak. A lánynak nem volt idegen ez a kép. Kiskorában a tábori canabaek
                     mocskos asztalainál látott ilyen borba könyökölő, öreg katonákat összebújni. Az
                     apja rendesen közéjük szokta vágni a botját, mert azt tartotta róluk, hogy vagy
                     rablásra készülnek, vagy összeesküvést forralnak.
               </p>
					<p>
                  - Kezdhetem? - nyúlt Maxentius a pohara után. - Akinek a csészéje
                     előbb megtelik, az a győztes.
               </p>
					<p>
                  - Majd én kezdem! - kötözködött a lány. - Te úgyis előbb készen
                     leszel, mert a te szádba több bor fér.
               </p>
					<p>
                  - De én többet is lenyelek belőle - nevetett Maxentius. - Hanem
                     azért tessék, kezdjed! Szeretnélek már egyszer téged is készen látni,
                     gyönyörűm!
               </p>
					<p>
                  A lány dühösen nézett a princepsre, hirtelen kikapta kezéből a
                     poharat, kortyantott belőle, és szándékos ügyetlenséggel fecskendezte a bort a
                     magasba. Nem a csészébe hullott vissza, hanem a Maxentius fejére és
                     vállára.
               </p>
					<p>
                  - Ezután a számat tartom elé - rázta le magáról Maxentius a
                     borgyöngyöket, és most már a lány is elnevette magát.
               </p>
					<p>
                  Lassanként megjött a kedve a játékhoz, különösen mikor néhányszor
                     sikerült betalálnia a csészébe. Közben azonban oda-odapillantott az apjához is.
                     Halkan beszéltek, de egy-egy izgatottabb hangot elfogott a füle. Különösen az
                     apjáét.
               </p>
					<p>
                  Az istentelenek... A haza ellenségei... Semmi se szent nekik...
                     Constantiust az első fára... De fiastól... Kiirtani... A birodalom előbbrevaló,
                     mint a császár... A polgár mind csőcselék... háborút, háborút, háborút!... Csak
                     akié a hadsereg... Tagesre kell bízni... csak a régi erkölcsök... ha mi
                     összetartunk...
               </p>
					<p>
                  Nagyon összetartottak már. A félrecsúszott parókájú fej
                     rábicsaklott az óriás vállára. A caesar megölelte az augustust. Az augustus
                     nagyokat cuppantott a caesar csattanó-piros arcára. Titanillát rázta a nevetés,
                     ahogy rájuk nézett. Most úgy érezte, hogy ő se fél az apjától. Csókot dobott
                     neki, de a caesar nem nézett oda. Kiáltani akart neki valami kedveset, de nem
                     fordult a nyelve. Megindult felé, megmondani neki, hogy ő azért büszke rá,
                     nagy, erős apjára. Meg akarta kérni, hogy kapja a karjára, és emelje fel olyan
                     magasra, ahonnan már eléri a holdat, ő majd letépi, és hazaszalad vele Romula
                     nagyanyához, és beledobja a kútba, hogy ne ijesztgesse többet.
               </p>
					<p>
                  A második lépésnél mintha kibicsaklott volna alóla a lába.
                     Nekitántorodott Maxentiusnak.
               </p>
					<p>
                  - Te vagy, fiú? - dadogta. - Mutasd a kezed. Most is olyan puha?
                     Nézem a hajad?
               </p>
					<p>
                  Maxentius széket tolt alá.
               </p>
					<p>
                  - Hát mégiscsak elkészültél, kislány? - kacagta el magát. - No
                     most ide nézz!
               </p>
					<p>
                  Fenékig ürítette a tele poharat, mind a két képe kiduzzadt a
                     bortól. Aztán fölfelé fordította az arcát, hosszú sugárban lövellte fölfelé a
                     bort, olyan ügyesen, hogy egy csöppig a csészébe hullott vissza. A színig telt
                     csésze lerántotta a mérlegkart, rázuhant a szobrocska fejére, Erosz kezéből
                     kiröppent a nyíl, és csengve ütődött bele az Anterosz-szoborba. A szívnek
                     megfelelő helyen kis gödröcskébe fúródott a nyíl hegye, s a szobor összecsapta
                     két karját, mintha halálos sebet kapott volna, s még mélyebbre akarná
                     beletaszítani a szerelemisten gyilkos fegyverét.
               </p>
					<p>
                  - Jól van, fiú! - tekintett oda Galerius a csendülésre, és
                     fölemelt poharával intett Maxentiusnak.
               </p>
					<p>
                  - Fizetsz, caesar? - lépett oda Maxentius a nobilissimához.
                     Átfogta a derekát, s inkább vitte, mint vezette az apja elé. Kicsit fújtatott,
                     mire odaért vele.
               </p>
					<p>
                  Galerius nevetve fordult oda a bóbiskoló Maximianushoz.
               </p>
					<p>
                  - A fiad nem egészen Parisz, de nézd meg ezt a lányt, hát nem
                     érdemelné ez meg, hogy még egyszer fölgyújtsák érte Tróját? Csókoljátok meg
                     egymást, gyerekek!
               </p>
					<p>
                  - Előbb majd én - heherészett az augustus nyiladozó szemmel, és
                     megcsókolta a lányt jobb és bal arcán. - Ez az apa csókja. Ez a szövetséges
                     csókja.
               </p>
					<p>
                  A lány bambán nézett, aztán lehunyta a szemét. Mire rászorította
                     pióca-száját a princeps, akkorára már aludt. Maxentius hordozószékért tapsolt a
                     rabszolgáknak, de Galerius ledörmögte.
               </p>
					<p>
                  - Neked ilyen kis madárhoz is segítség kell?
               </p>
					<p>
                  Bíborköpönyegébe takargatva ő vitte haza a karján a nobilissimát.
                     Az ég bíborfüggönyei alatt már elveszegettek a csillagok, csak a Venus ezüst
                     mosolya nevetett a világra.
               </p>
				</div>
				<div type="chapter">
					<head>
                  XII.
               </head>
					<p>
                  Valeriát a császárné gynaeceumáig kísérték Constantiusék.
                     Constantinus princeps fölhasználta azt a pillanatot, amikor mostohája
                     elbúcsúzott a császár lányától. Odasúgott az apjának:
               </p>
					<p>
                  - Üzensz valamit, apám? Anyám már Apatéban van. Hajnalra mi is ott
                     leszünk.
               </p>
					<p>
                  A fehér caesar csöndes szomorúsággal felelt:
               </p>
					<p>
                  - Mondd meg neki, hogy Theodora nekem jó feleségem, és én jó ura
                     vagyok a második feleségemnek. De a sírban az első feleségemmel szeretnék
                     együtt aludni.
               </p>
					<p>
                  Pár perc múlva a princeps már úti köpönyegben lépett ki a szent
                     palota oldalkapuján. Minervianus várta ott lóval, maga is lóháton.
               </p>
					<p>
                  - Minervina?
               </p>
					<p>
                  - A gyülekezetben vár ránk, uram. Imával erősíti magát a nehéz
                     útra.
               </p>
					<p>
                  A lány is lóháton várakozott már a Singon utcai bazilika
                     árnyékában. A ló kantárát egy szolgaféle, görbe derekú öregember fogta.
               </p>
					<p>
                  - Ülj a hátam mögé, atyám - nyújtotta neki a kezét
                     Minervianus.
               </p>
					<p>
                  - Ki az? - kérdezte a princeps.
               </p>
					<p>
                  - Anthimus, az apatei presbiter. Anyád az ő házában várakozik, s ő
                     azért jött elébünk, hogy rövidebb úton vezessen. Nyílt a kapu, fekete
                     köpönyeges, lovas embert eresztettek ki rajta. A csuklya az arcára volt húzva,
                     csak a szakállal összefolyó bajusz fehérlett ki alóla. Látszott a tartásán is,
                     hogy se nem fiatalember, se nem katonaember.
               </p>
					<p>
                  - Ő is hozzánk tartozik - nyugtatta meg Minervianus a
                     princepset.
               </p>
					<p>
                  Ő előre lovagolt az útmutatóval, a csuklyás utolsónak maradt,
                     közrevették a szorosan egymás mellett lovagló két fiatalt. A város határán túl
                     megeresztették a kantárt, de azért már világosodott az ég eresze, mire beértek
                     az elhagyott faluba. A rongyosok háza előtt leugrott az öregember Minervianus
                     mögül, és kétfelé taszította a rossz kaput.
               </p>
					<p>
                  - Isten angyalai járjanak előttetek! - hajtotta meg magát a
                     fiatalok előtt. - Jobbra tartsatok.
               </p>
					<p>
                  Egy fészerszerű épületbe léptek be a fiatalok. Egyik sarkában
                     fenekére állított hordó, azon égő gyertya és koponya közt a falnak támasztott
                     fakereszt. Előtte fehér hajú asszony térdelt hófehér ruhában.
               </p>
					<p>
                  - Anyám! - kiáltotta el magát a princeps.
               </p>
					<p>
                  A fehér hajú asszony meg se rezzent. Nézte a keresztet sugárzó
                     szemmel, aztán háromszor a mellére ütött, és lehajtotta a fejét, két kezét
                     pedig összekulcsolta.
               </p>
					<p>
                  - Imádkozik - súgta Minervina, és ő is letérdelt. Úgy imádkozott,
                     hogy Constantinus jobbját a két keze közé kulcsolta.
               </p>
					<p>
                  A princeps türelmesen várt. Ő maga ugyan, mint afféle fiatalember,
                     nem volt nagyon ájtatoskodó, de tudta, hogy az imádságnak szabályai vannak, s
                     aki azokat nem tiszteli, magára veszi az istenek haragját.
               </p>
					<p>
                  Nem kellett sokáig várakoznia. A fehér asszony keresztet vetett,
                     aztán fölemelkedett méltóságosan, de könnyedén, kezébe vette a gyertyát, és
                     rávilágított vele a princepsre. A gyertya őt magát is megvilágította. Magas,
                     karcsú asszony volt Constantius caesar eltaszított felesége, a fekete fátyollal
                     letakart, fehér haj üde arcot vett körül, amelyen nem hagyott nyomot az idő.
                     Szokatlanul domború homloka volt, s parancsoláshoz szokott hang mondott ellent
                     szeme szomorú jóságának. Semmi se vallott benne az egykori csárdáslányra, úrnő
                     volt, aki uralkodásra született.
               </p>
					<p>
                  - Te vagy a caesar fia? - kérdezte, s nem sok melegség volt a
                     hangjában. Csak amint a homlokán kezdve elkezdte leltározni szemével és
                     szájával, engedett föl a fagyossága.
               </p>
					<p>
                  - A homlokod az övé, de a hajad meg a szemöldököd az enyém. Hát ez
                     a nagy kerek szem? Ez is olyan könnyen teleszalad könnyel? Nézem az orrodat? Ó,
                     milyen ráncok vannak itt! Szeretsz nevetni te is, mint az apád? Nem vagy
                     kegyetlen, látom, de vigyázz, hirtelen haragú vagy, én is az voltam valamikor!
                     Nagy bűn! Hát a szád? Nem olyan keskeny, mint az apádé, ez az én szám, ez nem
                     hitszegő száj! Nézz csak rám, úgy! Milyen nagy vagy, milyen szép vagy! Ölelj
                     meg! No, ne sírj hát, édes, drága, kicsi kis fiam, te!
               </p>
					<p>
                  Most már nem kellett neki a gyertya, odanyújtotta Minervinának.
                     Most már a kigyulladt anyaszív nézte a princepset, hol sírva, hol nevetve.
               </p>
					<p>
                  - Anyám - bontakozott ki karjaiból a princeps, és átölelte a lány
                     vállát -, nézd, nemcsak fiad van neked.
               </p>
					<p>
                  Helena odafordult a lányhoz, aki a vizsgálódó tekintet előtt
                     akaratlanul meghajlította a térdét. A fehér asszony nem mondta neki, hogy
                     keljen fel.
               </p>
					<p>
                  - Azt látom, hogy szép vagy - szólította meg. - De meg tudtál
                     tisztának maradni a császár udvarában? El tudtál fordulni az undok örömöktől,
                     amikkel a Sátán megkísértett?
               </p>
					<p>
                  Minervina bátran nézett a vallató szemekbe.
               </p>
					<p>
                  - Kérdezd meg a fiadat, úrnőm.
               </p>
					<p>
                  - Szereted a fiamat?
               </p>
					<p>
                  A hangban annyi gyöngédség volt, hogy a lány át merte ölelni a
                     fehér asszony térdeit, és arcát az ölébe rejteni.
               </p>
					<p>
                  - Anyám! - tört föl belőle a sírás.
               </p>
					<p>
                  Most Helena ereszkedett térdre, és fölemelte a lány állát, úgy
                     beszélt hozzá.
               </p>
					<p>
                  - Mindig fogod szeretni? Akkor is, ha ő nem szeret már? Hű leszel
                     hozzá? Akkor is, ha eltaszít magától? Megtartod a hitet? Akkor is, ha ő
                     hitszegő lesz?
               </p>
					<p>
                  Fölugrott, és megragadta a princeps karját.
               </p>
					<p>
                  - Neked nem szabad hitszegőnek lenned! Gondolj az anyádra, ha
                     ingadozol! Akár hóhérpallossal ijesztget a Sátán, akár a világ minden hatalmát
                     és dicsőségét ígéri neked a Nebo hegyéről! Gondolj arra, amit az anyád
                     szenvedett!
               </p>
					<p>
                  Kibuggyant a könnye, letörölte, aztán felemelte Minervinát.
               </p>
					<p>
                  - Ne félj, lányom! Engem azért hagyott el az Isten, mert az
                     ördögök előtt esküdtem. Engem Juno Domiduca oltalma alá helyeztek, és malacepét
                     áldoztak értem, és förtelmes babonákkal avattak asszonnyá. Téged az igaz Isten
                     fog megoltalmazni. Az én istenem a te istened! Mindnyájunk istene, a tied is,
                     fiam!
               </p>
					<p>
                  Constantinus zavarodottan vonogatta a vállát. Nem sokat törte
                     magát a régi istenek után, de nem epekedett az újért se. Szeretett Tükhére
                     bízni mindent, a Sorsra, akinek szobrocskája most is a nyakában lógott.
               </p>
					<p>
                  - Én türelmes vagyok, fiam - mondta Helena méltósággal. - A mi
                     istenünk is türelmes. De amikor itt lesz az ideje, meg fogja világítani
                     szívedet és elmédet. Áldása addig is legyen veled!
               </p>
					<p>
                  Kinyitotta az ajtót, és kikiáltott az udvarra.
               </p>
					<p>
                  - Mnester!
               </p>
					<p>
                  Antiochia püspöke lépett be, fehér fejéről hátravetvén a csuklyát.
                     Derült arcú, tiszta szemű öregember volt. Constantinus akaratlan tisztelettel,
                     de nyugtalanul is nézte. Több barátja esküvőjén részt vett már, s tudta, milyen
                     sok cerimonián kell addig keresztülesni, míg a vőlegény átemeli a menyasszonyt
                     háza küszöbén, és ráállítja a frissen nyúzott báránybőrre. Ő, amikor idejött,
                     nem gondolt esküvőre, csak menyasszonyát akarta anyja oltalmába adni, hogy
                     rejtse el magánál. Félve nézett az ajtóra, hogy kik jönnek még segítségére a
                     különös papnak, akit püspöknek neveznek, s akinek nincsen semmi papi
                     cifrasága.
               </p>
					<p>
                  A papot csak a görbe hátú követte egy nála fiatalabb némberrel.
                     Nem csinált semmi hókuszpókuszt, amitől a princeps félt. Jobb kezével megfogta
                     az ő kezét, baljával a lányét, s megkérdezte Constantinust:
               </p>
					<p>
                  - Szereted ezt a lányt, akit Minervinának hívnak?
               </p>
					<p>
                  Aztán a lánytól kérdezte meg, hogy szereti-e azt a férfit, akit
                     Constantinusnak hívnak. S mikor mindkettő igent mondott, akkor egymásba tette a
                     kezüket, s az összekulcsolt kezek fölé ezzel vetett keresztet:
               </p>
					<p>
                  - Akkor áldjon meg benneteket az egy igaz Isten és az ő egyszülött
                     fia, a mi Urunk Jézus Krisztus!
               </p>
					<p>
                  Mire a nap fölkelt, a princeps felesége és anyja már útban voltak
                     azon a nem sokat járt úton, amely Antiochia megkerülésével vezetett a tenger
                     felé. Addig öszvérháton utaztak, s mint egyszerű zarándoknők szándékoztak olyan
                     hajóra szállni, amelynek egész személyzete keresztény volt. Anthimus, a görbe
                     presbiter kísérte őket.
               </p>
					<p>
                  A princeps visszalovagolt a szent palotába, többet gondolva az új
                     asszonyra, akit lányfejjel engedett útnak, mint az új Istenre, akivel most
                     találkozott először közelről.
               </p>
					<p>
                  Mnester és Minervianus azonban kellő távolról ragyogó arccal
                     kísérték Helena fiát. Mind a kettőnek mozgott az ajka, de nem egymással
                     beszéltek. Az egy igaz Istennek adtak hálát, aki a császári családból
                     támasztott oltalmat az ő népének.
               </p>
				</div>
				<div type="chapter">
					<head>
                  XIII.
               </head>
					<p>
                  Titanilla zúgó fejjel ébredt másnap déltájban. Kelletlenül
                     utasította el Trulla frissítőit, s fürdő után újra visszabújt vánkosai közé.
                     Maga se tudta, mi bántja. Máskor is megesett már vele, hogy a bor gőze
                     megszédítette, de szégyent vagy lelkiismeretfurdalást sohase érzett miatta.
                     Szerette a könnyű mámort, a mosolygó arcokat, a gondtalan nevetéseket, azokat
                     az órákat, amelyek nem patát, hanem szárnyakat viseltek, s nem hagytak törést
                     se az arcon, se a szívben.
               </p>
					<p>
                  Nézte magát a kerek tükörben, és nem találta a tivornyának semmi
                     nyomát az arcán. A bőre fehér volt és friss, a szeme fényes és kipihent. A
                     szívét is üresnek érezte, és ennek örült. Szerette alvó, mély kútnak érezni a
                     szívét, amelybe csak a nap süt be, s úgy megtölti fénnyel, hogy másra nem marad
                     benne hely. Mióta Varanes itt volt az udvarnál, néha azon kapta magát, hogy
                     szíve kútjában annak a komoly képét látja. De mostanában csak olyankor jutott
                     eszébe a perzsa, ha látta. Mikor is látta utoljára? Igen, mikor Quintiportól a
                     virágot kapta. Quintipor. Gránátvirág. Merne fogadni, hogy a sötétben is
                     elvörösödött az este a rabszolga, amikor odasúgta neki, hogy ezután ez lesz a
                     neve. De csakugyan olyan halvány rózsaszín a szája. Ártatlan száj. A szeme is
                     olyan tiszta gyerekszem. Megint elővette a tükrét, és egy kicsit fanyarul
                     nevetett önmagára. Neki már többet tud szeme, szája.
               </p>
					<p>
                  Nehéz lépések döngtek a folyosón. Galerius csapta szét az
                     ajtófüggönyöket. Nagy, piros arca, fekete csordás-szeme tüzelt a
                     megelégedettségtől.
               </p>
					<p>
                  - Légy üdvöz, augustella - harsogott rá a lányára. - Hát elbántunk
                     Maxentiussal, mi?
               </p>
					<p>
                  Titanillának elállt a lélegzete. Egyszerre eszébe jutott a
                     kottabosz, és megelevenedtek előtte a vacsora hangjai, színei, illatai. Mindent
                     tudott, egész addig, míg nekitántorodott a princepsnek. A többire nem
                     emlékezett, de Galerius szavaitól hamar eltakarodott a köd.
               </p>
					<p>
                  - Nemhiába titán az apád, kis tücsök. Tebelőled nem augusta lesz,
                     hanem augustus! Azt hiszem, nem is sok idő telik bele. Ohó, Galerius
                     megfizet!
               </p>
					<p>
                  Titanilla előtt megképzett az esti kép. Az összebújó két öreg
                     katona, aki nagy rablásra készül, vagy összeesküvésre. Hallotta a suttogásokat,
                     a fenyegetőzéseket és fogadkozásokat.
               </p>
					<p>
                  - Apám - szólalt meg hirtelen -, mért gyűlölöd te a Dominust?
               </p>
					<p>
                  Ezelőtt soha nem mert volna ilyent kérdezni az apjától. Most, hogy
                     eldöntötték a sorsát, a dac és kétségbeesés vakmerővé tette.
               </p>
					<p>
                  Galerius rámeresztette a szemét a lányra.
               </p>
					<p>
                  - Hogy jut ilyen az eszedbe? A Dominus öreg lett és tehetetlen.
                     Dühös vagyok rá, az lehet. Sajnálom is, kár érte, hogy a Flaviusok
                     megrontották. De nem gyűlölöm. Őt nem. Menjen haza Salonába káposztát ültetni,
                     és éljen száz esztendeig, azt nem bánom. De a főistentelent minden ivadékostul
                     az öklömmel verem agyon.
               </p>
					<p>
                  A takarón hevert a súlyos ezüstkorong, Titanilla tükre. Fölkapta,
                     és két hüvelykujjával szétreccsentette, mint egy mandulapogácsát. A lány most
                     már elhitte, amit Romula nagyanyjától hallott az apja erejéről. Csordáskorában
                     a legbőszebb bikát is megszelídítette. Úgy, hogy megkapta a két szarvát, és
                     kicsavarta a nyakát. Lovak patáját a két ujjával feszítette le dühében. Ő ugyan
                     eddig mindig azt hitte, hogy a szemével csinált mindent.
               </p>
					<p>
                  Látta, hogy az óriás szenved, és sejtette, hogy nem az istenekért
                     szenved. Így csak magáért gyűlölhet az ember, nem olyan távoli dolgokért.
                     Megsimogatta a kezét.
               </p>
					<p>
                  - Bántottak apám?
               </p>
					<p>
                  A vállát kapta meg a lánynak. Ha az ujjait szorítja úgy meg,
                     kicsordul belőlük a vér. A hangja üvöltés volt.
               </p>
					<p>
                  - Bántottak? Hát elfelejtetted már Carrhaet? Hiszen te is ott
                     voltál.
               </p>
					<p>
                  - Kicsi lehettem, apám. Nem emlékszem.
               </p>
					<p>
                  Tudta, hogy volt valami csata egy ilyen nevű helyen, s most már az
                     is eszébe jutott, hogy a dajkája azt mondta egyszer, annak kivágják a nyelvét,
                     aki arról beszél. Azt hitte, tréfa, de a csaták nem érdekelték, nem
                     kérdezősködött tovább.
               </p>
					<p>
                  - Tudom, mindenki úgy tesz, mintha nem emlékezne. De a hátam
                     mögött mindenki azon röhög. A legutolsó katonám is leköp érte. Nem emlékszel,
                     mi?
               </p>
					<p>
                  A lány torkára tette a kezét. Az érezte a rettentő ujjak hegyében
                     a megveszekedett vér lüktetését. De volt annyira apja lánya, hogy a pillája se
                     rebbent.
               </p>
					<p>
                  - Inkább a te fojtogatásod, mint a Maxentius ölelése - mondta
                     fagyosan.
               </p>
					<p>
                  - Eh - kapta el a kezét dühösen -, hát nem érted, hogy nem
                     Maxentiusról van itt szó, hanem Maximianusról. A fián keresztül akarom a
                     markomba tartani. Vagy azt akarod, hogy az öreggel vetesselek el? Biztosra
                     veszem, hogy a te kedvedért mind a két latriunkuláját belefojtatja az
                     Orontészba.
               </p>
					<p>
                  A lány szemét lefogta az utálat. A caesar lecsillapodva járkált le
                     s fel a szobában.
               </p>
					<p>
                  - Ide hallgass. Majd eszedbe juttatom, mi történt Carrhaenál.
               </p>
					<p>
                  Caesarsága második esztendejében történt. Négy fronton lángolt a
                     háború, neki a perzsa hadszíntér jutott. Saporral állt szemben, Varanes
                     nagyapjával, akitől legtöbb félnivalója volt az imperiumnak. Nem sokkal
                     azelőtt, még a nagy anarchia idején, tönkreverte a római légiókat, elfogta
                     magát Valerius császárt, elevenen megnyúzatta, és pirosra festett bőrét
                     kitömetve hordoztatta meg Perzsia városaiban. Nemcsak hadi érdek, de a római
                     büszkeség is követelte a gyalázatos tett megtorlását. A döntő csata előtt való
                     este megérkezett a táborba Diocletianus, aki akkor verte le az egyiptomi
                     lázadást, és Constantius, aki Britanniát kényszerítette meghódolásra.
                     Megbeszélést tartottak, Constantius kevesellte a római haderőt, s azt
                     tanácsolta Galeriusnak, hogy várja meg az erősítéseket, ne vigye mészárszékre a
                     rendelkezésére álló légiókat. Ő tiltakozott a beavatkozás ellen, s mivel
                     Diocletianus nem mondott véleményt, másnap reggel nekivágott hadaival a
                     sivatagnak. A győzelem biztos is lett volna, diadalhoz szokott, edzett légiókat
                     vezetett, de a bennszülött útmutatók a sah zsoldjában álltak, félrevezették a
                     légiókat, a perzsák kelepcéjébe vitték, s a rómaiak kegyetlen vereséget
                     szenvedtek azon az átkozott helyen, ahol évszázadokkal azelőtt Crassus, a
                     triumvir életét vesztette. A csatavesztés azonban csak emberveszteséget
                     jelentett, a sah nem ment át támadásba, sőt belső villongások miatt sietett
                     elvonulni diadala színhelyéről. Diocletianus azonban irtózatos haragra gerjedt,
                     s olyan megszégyenítést talált ki, amely kegyetlenebb volt, mint az ellenség
                     kezére került császár meggyalázása.
               </p>
					<p>
                  - Ő díszkocsiján ült, oldalán Constantiusszal, s nekem, a római
                     birodalom caesarának kétezer lépést kellett futnom a kocsi után, mint egy
                     rabszolgának! Bíborcipőben, bíborpalástban, fejemen a caesari koszorúval! A
                     megmaradt légiók szeme láttára!
               </p>
					<p>
                  Nyugodtan kezdte, de most már megint ordítva beszélt, homlokán
                     kidagadtak az erek, ami az útjába került, szék, vánkos, ruha, azt bőszülten
                     rugdosta szét.
               </p>
					<p>
                  - Tudod már most, mit jelent az apádnak Carrhae?
               </p>
					<p>
                  Kiszaladt a szobából, s egy elfakult bíborszandállal tért
                     vissza.
               </p>
					<p>
                  - Látod, ez a carrhaei cipő! - vágta földhöz az összeszáradt
                     szandált. - Ezt én azóta mindig mindenütt magammal hurcolom, s minden este
                     megesküszöm rá az isteneknek, hogy lesz még ennek friss bíborszíne! Mindenkinek
                     a vérébe gázolok vele, aki részes a gyalázatomban! Constantiuséba, aki a
                     tanácsot adta Dioclesnek. A fattyakéba, mert azokban is az ő aljas vére folyik!
                     Az istentelenekébe, akikkel ki akarja magát császárnak kiáltatni, mihelyst az
                     öreg Diocles befogja a szemét. De azt nem éri meg! Akkorára a magját is
                     kiirtjuk az istenteleneknek, s az utolsó a sápadt pofájú lesz. Ezzel az öt
                     ujjammal szorítom ki belőle a párát, s dögtetemét kétezer lépésnyire húzom a
                     kocsim után a porban a légiók szeme láttára!
               </p>
					<p>
                  Patakzó verejtéke a bíbort is átnedvesítette rajta. Titanilla a
                     hálóköntöse ujjával törülgette az eltorzult arcot. Irtózattal is, szánalommal
                     is nézte az őrjítő bosszúvágy betegét.
               </p>
					<p>
                  - Tudod most már, mért kell a Titánnak összefogni
                     Herculessel?
               </p>
					<p>
                  - Tudom, apám - mondta a lány csendesen, és mindkét kezét
                     rászorította a szívére.
               </p>
					<p>
                  Trulla tipegett be a szobába, újabb kísérletet tévén kis úrnője
                     megetetésére.
               </p>
					<p>
                  - Mit hoztam ám én az én drágaságomnak, de mit ám! Örömében
                     mindjárt piros lesz a sápadt babácska, ha ezt meglátja.
               </p>
					<p>
                  - Mit hoztál, Trullám? - fordult oda a lány.
               </p>
					<p>
                  Megkönnyebbedett, hogy nem kell az apjára nézni.
               </p>
					<p>
                  - Mivel szokott otthon a drága Romula nagymama az ő kis cicájának
                     kedveskedni?
               </p>
					<p>
                  - Vajalja - fodorodott mosolyra a lány sápadt szája.
               </p>
					<p>
                  Galerius tréfás fintort vágott.
               </p>
					<p>
                  - Parasztka! Még ezen a napon is! Mikor a nyertest várja!
               </p>
					<p>
                  Aranypálcás janitor alázatoskodott be. De nem Maxentiust
                     jelentette. Tages, a haruspexek és augurok tisztelendő főnöke és az érdemes
                     Sincellus, az orvos jelentek meg a szentséges úr parancsolatára.
               </p>
				</div>
				<div type="chapter">
					<head>
                  XIV.
               </head>
					<p>
                  A szent consistorium utolsó ülésére készültek. Négy szolga a
                     tanácskozóterem mozaikját mosogatta. Quintipor pedig iratokat rendezgetett a
                     császár dolgozószobájában. Sokat komolyodott két hét alatt, s egyre jobban
                     ránehezedett a magánosság. A nobilissimát nem látta azóta, mióta gránátvirágnak
                     csúfolta a praefectura tetején. Rég elfelejthette, most már bizonyosan nem
                     unatkozik. Ő se ér rá unatkozni, a császár állandóan lefoglalja, igaz, hogy
                     unalmas dolgokkal, de azért sokszor eszébe jut neki a nobilissima. Lehet, azért
                     is, mert Bion elutazott Alexandriába, ezután ott él, s talán nem is fogja
                     többet látni. Akkor elég könnyű szívvel búcsúzott tőle, azóta mindennap jobban
                     hiányzik neki. Pedig Quintuséktól is hamarosan el kell szakadnia. Salonába
                     rendelte őket a Dominus, s kicsit rosszul is esik neki, hogy olyan örömmel
                     készülnek az útra. Mégiscsak szülei, ha gondját rég kivetették is a nyakukból,
                     s egy kicsit búsulhatnának rajta, hogy most talán egész életükre elszakadnak a
                     fiuktól. Vagy ő is csak azért búsul, mert most igazán senkije se marad az udvar
                     sivatagában? Még ismerőse sincs a rhetoron kívül, akit néha magához hívat a
                     császár, uralkodása történetét akarja vele megíratni. A magakorú fiatalok
                     társaságát nemigen kívánja, s úgy vette észre, a Dominusnak nem is volna
                     kedvére, ha közéjük vegyülne.
               </p>
					<p>
                  - Nem hozzád valók - mondta neki egyszer. S mivel látta az arcán,
                     hogy nem érti, megmagyarázta, mért nem hozzávalók. Faggatnák azokról a
                     dolgokról, amelyekről az ő közelében tudomást szerez, azokról pedig hallgatni
                     kell mindenki előtt. A legkisebb államtitok is olyan szikra, amiből nagy
                     tűzvész lehet. Nemcsak az uralkodónak nem szabad bízni senkiben, de annak sem,
                     aki közelében él.
               </p>
					<p>
                  Quintipor ekkor föladta magának a kérdést, hogy benne mért bízik a
                     mindenkivel szemben zárkózott császár, de nem sokáig törte rajta a fejét. Nem
                     bánta volna, ha nem bízik benne olyan nagyon a Dominus, aki mindig elmondta
                     neki, mit végeztek és mire készülnek a szent consistoriumban. Annyit látott,
                     hogy császárnak lenni nem nagyon mulatságos dolog, s a szent memória őrének sok
                     mindennel meg kell terhelni magát, amiről nem tudta, mért kell megőrizni.
                     Egyszer meg is ijedt, mert a császár észrevette rajta, hogy nála nem jó helyen
                     van a szent memória. Dicsérte azokat az új törvényeket, amelyeket a fényűzés
                     ellen hoztak, és azt magyarázta Quintipornak, hogy a birodalmat csak a
                     takarékosság mentheti meg. Elmondta, hogy mennyi pénz megy ki Arábiába jószagú
                     füstölőkért, Armeniába rabszolgákért, Perzsiába eunuchokért, Sericába selyemért
                     és Indiába asszonyi holmikért.
               </p>
					<p>
                  - Ötvenöt millió sestertius ment ki csak gyöngyökért,
                     szájpirosítóért és bíbor takaróért - olvasta egy írásból, és ránézett a
                     magisterre, hogy el van-e képedve. A magister azonban helyeslést
                     bólintott.
               </p>
					<p>
                  - Te ezt nem sokallod? - kérdezte elcsodálkozva a császár. -
                     Szájpirosítóért?
               </p>
					<p>
                  Akkor vette észre a fiú zavaros szemein, hogy nem helyeselt, csak
                     elbóbiskolt a birodalom közgazdasági viszonyain. De azért nem haragudott meg,
                     csak elmosolyodott.
               </p>
					<p>
                  - Elaludtál, fiú?
               </p>
					<p>
                  Neki hirtelen kiment az álom a szeméből. Felugrott és felelt.
               </p>
					<p>
                  - Nem, uram. A piros szájak drágák.
               </p>
					<p>
                  A császár ránézett, és aludni küldte, de egy pirongató szó nélkül.
                     Abból a nagy szigorból, amitől előre felhődzött Quintipor, nem tapasztalt
                     semmit. A császárt nem látta olyan zord embernek, amilyennek hírlelték. Nem
                     volt olyan beszédes, mint Bion, és a birodalom ügyein kívül nem érdekelte
                     semmi, de tőle mindig megkérdezte, hogy aludt, sőt még azt is, álmodott-e
                     valamit. Hellászról is beszéltetett vele, a városokról, amelyeket látott, és
                     emberekről, akikkel megismerkedett. Kora reggeltől késő estig dolgozott, rövid
                     ebédjét is dolgozószobájában kapta be, s a fiú, akinek celláját a maga
                     szomszédságában rendeztette be, éjszaka is sokat hallotta le és fel sétálni.
                     Csodálkozott is rajta, hogy ilyen élete van egy hatalmas császárnak, aki előtt
                     nemcsak a hét nagyméltóságú illustris csúszott térden, hanem maguk a
                     szentségesek is meglapultak. Egyszer látta, hogy a vézna kis öregember előtt
                     Galerius caesar, a vad szemű óriás is úgy meghunyászkodott, mint egy
                     iskolásgyerek. Ő maga már nem félt a császártól, de valami szorongást mindig
                     érzett, ha vele volt. Ezért nem tudta úgy szeretni, mint Biont, valami hideg
                     légkör vette körül. Bion csak egy szegény matematikus volt, nem is nagyon
                     kereste az embereket, de mindig sugárzott az elégedettségtől, mintha az egész
                     világ az övé volna. A világ uráról az az érzése volt Quintipornak, hogy majdnem
                     olyan egyedül él a világban, mint ő. Hogy honnan ez az érzés, azt nem tudta
                     volna megmondani. Hiszen a császár sohasem beszélt magáról, se a környezetéről,
                     arca mindig nyugodt és tartása méltóságos volt. Az is szemmel látható volt,
                     hogy megérkezése óta testi erőben is összeszedte magát.
               </p>
					<p>
                  Ez volt az első nap, hogy Quintipor rosszkedvűnek találta a
                     Dominust. Szótlan fejbólintással fogadta a köszöntését, és párszor végigmenve a
                     szobán, rövid parancsot diktált a magisternek. Továbbítás végett tudatta a
                     praepositusszal, hogy a szent consistoriumnak eznapi záróülésén a
                     társuralkodókon és a hét miniszteren kívül senkit se óhajt látni. Az aláírt
                     paranccsal magának a titkárnak kellett a praepositushoz menni, s a császár
                     egyedül maradt, a gonddal, amely az imént váratlanul szállta meg.
               </p>
					<p>
                  A császár a napot mindig azzal kezdte, hogy áldozatot mutatott be
                     az isteneknek, nemcsak mint vallásos ember, hanem mint legfőbb pap is, a római
                     birodalom pontifex maximusa. Azután a bélnézők, s ha úton volt, vagy hadban
                     járt, a madárjósok által jeleket kért tőlük, vajon szerencsésnek vagy
                     szerencsétlennek ígérkezik-e a nap. Az utóbbi esetben tartózkodott minden
                     komolyabb dologtól, sőt fontosabb törvények aláírását is elhalasztotta. Az
                     ármaximálási törvény le nem tagadható kudarcát is annak tulajdonította, hogy az
                     edictumot a naptárfigyelő papok elnézéséből baljóslatú napon, a cannaei csata
                     évfordulóján adta ki. Természetes, hogy a koronatanács ülései előtt fokozott
                     gondja volt az istenek jóindulatának biztosítása. Nem érte be azzal, hogy maga
                     hintett tömjént az áldozati tűzre, hanem véres áldozatot is mutattatott be
                     Tagesszel, aki a leölt állat zsigereinek megtekintése után jelentést tett az
                     istenek hangulatáról.
               </p>
					<p>
                  Eddig a szent consistoriumnak minden ülése előtt kedvezők voltak a
                     jelek, ma azonban Tages leverten lépett ki a függönyök mögül, ahová az áldozat
                     bemutatása után a bélnézők testülete bevonult. Fekete pálcájával rámutatott a
                     rezgő, párolgó borjúbelekre, amelyeket két haruspex tartott bronztálcán.
               </p>
					<p>
                  - Szentséges úr, az istenek neheztelésüket tudatják. Kegyeskedj a
                     magad szemével megtekinteni, hogy a belek lyukacsosak, s a máj belső karéja
                     hiányzik.
               </p>
					<p>
                  Máskor is megtörtént már, hogy beteg állat került az áldozó papok
                     kése alá. A császár nyugodtan rendelkezett.
               </p>
					<p>
                  - Tudakold meg az istenektől neheztelésük okát.
               </p>
					<p>
                  Tages újra a függönyök mögé vonult papjaival, a császár pedig
                     uralkodótársaival s az aznap szolgálatban levő udvari tisztviselőkkel
                     ájtatosságba merült az oltár előtt, amely fölött még szállongott a tömjén és a
                     megégetett húsdarabok füstje.
               </p>
					<p>
                  Kisvártatva a főjós már jelentette az istenek kedvetlenségének
                     okát.
               </p>
					<p>
                  - Valaki van itt az áldozók közt, legszentebb úr, aki nem tiszta
                     szívvel áldozik.
               </p>
					<p>
                  Óvatosan beszélt, s csak a császár sürgető intése után
                     folytatta.
               </p>
					<p>
                  - Az istenek nem fogadták el azt az áldozatot, amelyben olyanok
                     vesznek részt, akik nem hisznek bennük. Az istenek azt is tudják, hogy
                     gyűlölőik babonás jeleket viselnek a ruhájuk alatt az ő idegen istenük
                     tiszteletére, aki gyűlöli az ősi isteneket.
               </p>
					<p>
                  A császár a gyülekezet felé fordult.
               </p>
					<p>
                  - Ki az közületek, aki nem hisz az istenekben?
               </p>
					<p>
                  Ketten léptek elő, az aznapi szolgálattevő kamarások, Dorotheus és
                     Gorgonius.
               </p>
					<p>
                  - Ti is istentelenek vagytok?
               </p>
					<p>
                  - Mi keresztények vagyunk, legszentebb úr - borult le a két udvari
                     ember.
               </p>
					<p>
                  A császár az ajtóra mutatott.
               </p>
					<p>
                  - Távozzatok, hogy jelenlétetek ne ingerelje az isteneket - mondta
                     nyugodtan. - Te pedig, Tages, gondoskodj új áldozatról!
               </p>
					<p>
                  A főpap kissé csalódottan intézkedett másik áldozati állat
                     előkészítéséről, de az istenek engesztelékenyebbeknek mutatkoztak, mint ő.
                     Kedvező jeleket adtak, mint Tages jelentette, s ezzel nemcsak azt fejezték ki,
                     hogy valóban az istentelenek jelenléte ingerelte fel őket, hanem azt is, hogy
                     meg fogják áldani, amit földi helytartóik aznap határozni fognak a világ
                     sorsáról.
               </p>
					<p>
                  Diocletianust azonban mégis elkedvetlenítette a dolog. Éppen erre
                     az utolsó ülésre tartogatott egy nagy tervet, amelyet alkalmasnak ítélt arra,
                     hogy tökéletessé tegye a birodalom belső békéjét. Nem sokat tudott ugyan a
                     keresztények istenéről, de amit hallott róla, arról győzte meg, hogy az
                     hatalmas isten, s méltó arra, hogy befogadják a többiek közé. Sok minden
                     összejátszott abban, hogy ez a gondolat megfoganjon a lelkében. A csíráját
                     talán Maximianus ültette el, mikor megborzongatta a thébai légió történetével.
                     Ő sok légiót látott már elvérezni, s nemegyszer fordult meg olyan csatatereken,
                     amelyek halottakkal voltak borítva, ameddig a szem ellátott. De azok a katonák
                     azért haltak meg, mert ő parancsolta nekik, aki fizette a zsoldot, és
                     villogtatta a pallost. Nem is volt biztos a haláluk, csak kockáztak vele az
                     életükre egyenlő eséllyel. A thébaiak biztos halálba mentek egy isten
                     parancsára, akit nem láttak, aki nem fizetett nekik zsoldot, és nem
                     villogtatott mögöttük hóhérpallost. Az az isten, aki ilyen fegyelmet tud
                     tartani, nagy hadvezér lehet, és Marsnak nem válik szégyenére, ha társává
                     fogadja. Sokat gondolt arra is, hogy ez az új isten tiltja a gyűlöletet, s
                     lassanként rájött arra, hogy ebben valami különös bölcsesség van, ami a többi
                     istennek eddig nem jutott eszébe. Emlékezett rá, hogy Aesculapiust, akinek ő
                     egész életében buzgó tisztelője volt, Jupiter azért vitte föl az Olümposzra,
                     mert megijedt attól, hogy minden betegség meggyógyításával halhatatlanakká
                     teszi az embereket. Az istenek atyjának felfogása szerint a halálra szükség
                     van, mert ha az nincs, a halandók nem tisztelik többé az isteneket. De vajon
                     szükség van-e arra, hogy gyűlölség is legyen az emberek között? Nem járnának-e
                     jobban a halandók, ha nem gyűlölnék egymást, és nem jelentené-e az az örök
                     békét a birodalomnak? Végre az is jólesett a császárnak, ahogy megérkezése
                     estéjén a keresztények fogadták. Igaz, hogy szegény embereknek látszottak, de
                     nem kértek kenyeret, és nem követeltek cirkuszt. Ujjongtak, és ruháikat
                     teregették eléje, pedig ezeket nem tanították ki a curiosusok. Derék isten
                     lehet az, akinek ilyen tekintélytisztelő hívei vannak. Mért ne békítenék össze
                     ezt a jóravaló istent a többi halhatatlannal, hogy együtt vigyázzanak a
                     birodalom békéjére és boldogságára? A császár nagyon örült neki, hogy az
                     imperiummal együtt olyan istent is fog adni fiának, aki éppen úgy szelíd és
                     békés természetű, mint ő.
               </p>
					<p>
                  Tages jelentése azonban, amelynek hitelességében pillanatnyi
                     kétsége sem volt, gondba ejtette a császárt. Úgy látta, az istenek féltékenyek,
                     valami félreértés lehet köztük, s ezért ha nem mondott is le tervéről, egyelőre
                     félretette, s ezért szűkítette meg az utolsó ülés kereteit.
               </p>
					<p>
                  A consistorium azonban, mint a neve is kifejezte, nem ülés volt. A
                     régi világban a szenátorok elefántcsont-székeiken ülve döntöttek a világ
                     sorsáról, s Diocletianusig a császárok is megkínálták hellyel azokat, akiket
                     tanácsukba meghívtak. Diocletianus ebben is új rendet szabott. Ő trónuson ült,
                     balján a társcsászárral, előttük alacsonyabb székeken a két caesar, a
                     consistorium többi tagjai pedig álltak, a legnagyobb méltóságok csakúgy, mint a
                     meghívott szaktekintélyek. Talán ebben az újításban nem csupán a
                     tekintélytisztelet elvéhez való ragaszkodás vezette a császárt. Mint hadvezér
                     és mint proconsul sok tanácskozást vezetett, s tapasztalhatta, hogy ha az álló
                     ember nem mindig okosabb is a terpeszkedőnél, rövidebb ideig ostoba. Ezért
                     volt, hogy csak a gyorsíró notariusok kaptak széket a szentségeseken
                     kívül.
               </p>
					<p>
                  A tanácskozáson nagyobbára a pénzügyminiszteré volt a szó. Az
                     értelmes arcú, kövér örmény valamikor rabszolgakereskedő volt, s így leleményes
                     nemcsak fajánál, hanem egykori hivatásánál fogva is. A birodalom pénzügyi
                     viszonyai már Diocletianus trónraléptekor is züllöttek voltak, s azóta minden
                     újítás rontott rajtuk, bár a legjobb szándék jegyében. A leglényegesebb
                     változás az volt, hogy kezdetben senki se akart adót fizetni, s mire a chaos
                     megszűnt, senki se bírt fizetni. Pedig a rend helyreállítása több pénzbe
                     került, mint vérbe. A határvédelem megszervezése három világrészen keresztül
                     óriási áldozatokat követelt. Mérhetetlen összegeket nyeltek el a nagy
                     építkezések, amelyekkel Diocletianus az anarchiát megelőző nagy császárok
                     tradícióit újította fel. Legjobban ropogtak azonban a birodalom bordái a
                     bürokrácia érckígyójának szorítása alatt, amellyel a császár körülpántolta a
                     világ új rendjét. A polgár minden lélegzetvételére tisztviselő vigyázott, s az
                     adók felét az adótisztviselők légióinak eltartása emésztette fel. Igaz, hogy
                     ezek voltak a legserényebb tisztviselők. Nekik köszönhető, hogy ebben az időben
                     született meg az a közmondás, hogy könnyebb az embernek öt elefántot a hóna alá
                     rejteni, mint öt szem búzát, amelyből négy az államot illette. A kizsarolt
                     provinciák népe a világvárosokba özönlött, ahol ingyen gabonaosztogatással
                     tartották féken. Ez természetesen újabb gondot jelentett az államhajó
                     kormányosainak, s az örményeknek egyre újabb ötletekkel kellett a császár
                     segítségére sietni, aki mindig kénytelen volt azt elfogadni, noha nem mindig
                     szívesen.
               </p>
					<p>
                  Most azonban olyan javaslattal állt elő az örmény, ami vita nélkül
                     tetszésre talált. Mivel az adó egy részét természetben szedték a termelőktől,
                     az állami borpincékben olyan készletek halmozódtak fel, hogy a kezelésük többe
                     került, mint amennyit értek. A pénzügyminiszter azt javasolta, hogy a bort illő
                     árban vetessék meg a földbirtokosokkal. Ezzel az állam készpénzhez jut, amire
                     legnagyobb szüksége van, s a földbirtokos se jár rosszul. Ha megissza a bort,
                     akkor jól jár, s ha nem tudja meginni, akkor a jövő évben befizetheti
                     adóba.
               </p>
					<p>
                  Másik előterjesztése arról szólt, hogy bár aranyat és ezüstöt nem
                     szabad kivinni a birodalomból, s a határokon nagyon szigorú a motozás, a
                     nemesfém-állomány egyre csökken. A vámosok jelentése szerint a legtöbb pénz a
                     kiszolgált katonák révén megy ki a birodalomból. A légiókban kevés a római
                     polgár - a legtöbb város föl van mentve a katonaállítás alól, s az
                     elcsenevészedett emberanyag a mértéket sem üti meg, a birodalom hadereje
                     túlnyomó részben barbár zsoldosokból áll. Ezek közül igen sokan hazamennek a
                     maguk népéhez, amikor a szegődésük kitelik, s megtakarított zsoldjukat meg a
                     negyedfélezer dénár végkielégítést aranyban és ezüstben viszik magukkal. Arról
                     nem lehet szó, hogy a katonáknak akár a hazájukba való visszatérését, akár
                     megtakarított szerzeményük magukkal vitelét megtiltsák. De nagy eredményt
                     lehetne várni olyan rendelettől, amely a motozást a katonákra is kiterjesztené,
                     s megengedné ugyan nekik zsoldjuk kivitelét, de csak a zsákban szállítható
                     rézpénzben. Ez más tekintetben is hasznos lenne. A barbárok a hazatérő
                     zsoldosokat leginkább a római aranyuk miatt fogadják vissza szívesen; azt, aki
                     csak rézpénzt és római asszonyt visz haza, nem fogják valami nagy becsületben
                     részesíteni. Ennélfogva a leszerelt zsoldosok nagy tömegei nem is fognak
                     hazakívánkozni, hanem itt maradnak, s mint adófizető telepesek népesítik be a
                     járványok és adó-emigrálások miatt lakatlanná vált területeket.
               </p>
					<p>
                  Galerius nem nagyon lelkesedett az indítványért. Attól félt, hogy
                     a kiszolgált katonákat nem tudják kivel pótolni. Rézgasokért nem fog a barbár
                     fiatalság a római hadseregbe tódulni. Ebben a császár igazat adott Galeriusnak,
                     de hozzátette, hogy nem lát a dologban veszedelmet. Azt hiszi, a római
                     birodalom annyira megerősödött, hogy védelmére a jövőben nem lesz szükség
                     ekkora hadseregre. Kéri uralkodótársait, hogy a legközelebbi consistoriumig
                     próbáljanak módot találni a létszám csökkentésére, már csak azért is, hogy a
                     birodalom pénzügyi terhei enyhüljenek.
               </p>
					<p>
                  Az uralkodók közül csak Constantius jelentette ki, hogy ő
                     kivihetőnek találja a császár óhaját, mert légiói oly megbízhatók, hogy
                     feladatukat létszámapasztás mellett is teljesíteni fogják. Maximianus és
                     Galerius összevillantotta a szemét, és hallgatott. Ellenben a hadügyi miniszter
                     felszólalt. Bántotta, hogy pénzügyi kollégája katonai dologba is beleszólt, s a
                     hatásköri túllépésért elmés elégtételt vett magának. Katona létére közgazdasági
                     természetű indítványt tett. Azt, hogy az uralkodók tiltsák meg a köszörűkő
                     kivitelét a birodalom területéről. Ami kárt az ipar és kereskedelem látszólag
                     szenved vele, azért kárpótlást nyújt a birodalom biztonságának megnövekedése.
                     Ha a barbárok nem jutnak köszörűkőhöz, nem tudják fegyvereiket megélesíteni, és
                     soha többet nem merészelik a birodalmat megtámadni.
               </p>
					<p>
                  A császár arra gondolt, hogy az illustris katonát minél előbb
                     valamelyik köszörűkőbányába osztja be szolgálattételre. Kedvetlenül fordította
                     el a fejét, de hirtelen mosoly suhant át az arcán, amit még soha nem látott a
                     szent consistorium.
               </p>
					<p>
                  A hadügyminiszter nagy elégtétellel nézett a koronatanács
                     notariusára, aki szintén észrevette, és jóváhagyásra magyarázta a császár
                     mosolyát. Ennélfogva külön utasítás nélkül jegyzőkönyvbe vette a
                     köszörűkőkiviteli tilalmat.
               </p>
					<p>
                  Pedig Diocletianus szívét más derítette fel. Az exedra oszlopai
                     közül kilátott a kertbe. A császárné meleg takarók alatt feküdt nyugágyán az
                     őszvégi napsütésben. Előtte Quintipor térdelt, összefűzött pergamen-lapokról
                     olvasva föl valamit. A császárné mögött szelíd és értelmes arcú férfi állt
                     csuklyás ruhában, s egy-egy intéssel megszakítva a fölolvasást, magyarázni
                     kezdett. Hogy mit, az nem hallatszott el a tanácsteremig, de az augusta arcán
                     is, a fiúén is meglátszott az elmélyült figyelem.
               </p>
					<p>
                  Ez lehet Pantaleon, a keresztény mágus - gondolta a császár, s
                     hálát érzett iránta, hogy az anyát hozzászelídítette gyermekéhez. Egy pillanat
                     alatt erőt vett rajta a vágy, hogy ő is elfoglalja köztük a maga helyét.
                     Tökéletesen megfeledkezve a birodalom pénzügyeiről, fölállt trónusáról, ami azt
                     jelentette, hogy vége van a tanácskozásnak. Nagy meglepetésére azonban Galerius
                     jobbja fölemelésével jelezte, hogy beszélni kíván.
               </p>
					<p>
                  - Hallgatunk, Caesar - ült vissza a helyére a császár. Szerette
                     Galeriust mint serény munkatársát a birodalom keleti felének kormányzásában, és
                     mint akaratának mindenkor föltétlen teljesítőjét. Tudta, hogy ok nélkül nem
                     szólal fel, s amit mondani fog, az méltó lesz a megfontolásra.
               </p>
					<p>
                  Galerius azt kérdezte, hangjában és arcán az indulat minden nyoma
                     nélkül, mi lesz a keresztényekkel. A császárt meglepte, hogy caesarját is azok
                     a gondolatok foglalkoztatják, amelyek őt. Azt felelte, hogy a keresztények
                     dolgát külön tanácskozás tárgyává kívánja tenni.
               </p>
					<p>
                  - Az idő sürget, Dominus - emelte föl hangját a caesar. - Magad
                     láthattad az imént, hogy engedékenységeddel mennyi parazsat halmoztál a
                     fejedre. Nemcsak az istenek haragja fenyeget bennünket, hanem az istentelenek
                     arcátlansága is, akik ellenségei az isteneknek, a császároknak, a törvényeknek
                     és az egész természetnek.
               </p>
					<p>
                  Mintegy bátorításért fordult a hét illustrishez, s azok csakugyan
                     helyeslő morgást hallattak, ami nem kerülte el a császár figyelmét sem. Tehát
                     nekik is felelt, nemcsak Galeriusnak.
               </p>
					<p>
                  - Én ezt az arcátlanságot eddig nem tapasztaltam, s a keresztények
                     tagadják azt, hogy ők istentelenek volnának. Inkább az a baj, hogy a mi
                     isteneink valóban neheztelni látszanak arra, akit ők imádnak. Egyelőre
                     rendeletet fogunk kiadni, hogy áldozatainktól a keresztények maradjanak távol,
                     nehogy jelenlétük fölingerelje a halhatatlanokat. Aztán papjaink és az ő
                     papjaik meghallgatásával talán megtaláljuk a módját az ellenkező istenek
                     összebékítésének.
               </p>
					<p>
                  Az illustrisek morgása most már a császárnak helyeselt. De
                     ugyanúgy biztosították egyetértésükről Maximianust is, aki azon a véleményen
                     volt, hogy legalább a hadsereget meg kellene tisztítani az istentelenektől. A
                     kormányzás alapja a hadsereg megbízhatósága, s neki volt alkalma meggyőződni az
                     istentelenek megbízhatatlanságáról. Ő a tiszta munkát szereti.
               </p>
					<p>
                  - Nem ontunk vért - rázta meg a fejét a császár, mielőtt a nyugati
                     augustus kifejtette volna, mit ért tiszta munka alatt -, magad mondtad, hogy a
                     keresztények milyen könnyen meg tudnak halni.
               </p>
					<p>
                  - Sőt kívánják a vértanú-halált! - kiáltott Maximianus.
               </p>
					<p>
                  - Mi nem fogjuk vértanúsággal erősíteni őket - mondta határozottan
                     a császár. - Esztelenségnek tartanám a birodalom oly nehezen helyreállított
                     belső békéjét ok nélkül megrendíteni.
               </p>
					<p>
                  - A manicheusok iránt nem voltál ilyen elnéző, Dominus -
                     makacskodott Galerius. - Azoknak nemcsak a könyveit égetted meg, hanem őket
                     magukat is tűzre hányattad.
               </p>
					<p>
                  - De nem a vallásuk miatt, hanem mert Manes követői a perzsákkal
                     cimboráltak, akikkel akkor harcban állottunk. Vad és erőszakos emberek voltak,
                     akik ledöntötték isteneink szobrait. Neked mi a véleményed, Constantius?
               </p>
					<p>
                  A fehér caesar, Helenára és Minervinára gondolva, óvatos feleletet
                     adott. Ő úgy tudja, a keresztények se lakóhelyükre, se nyelvükre, se polgári
                     szokásukra nem különböznek a többi emberektől. Házasodnak, mint mindnyájan,
                     gyermekeket is nemzenek, de nem teszik ki a nemzett gyermekeket.
                     Engedelmeskednek a törvényeknek, sőt viseletük által felülmúlják azokat. A
                     földön vannak, de az égben élnek. Úgy hallotta, azt szokták mondani, hogy nekik
                     minden idegen föld hazájuk, de számukra minden haza idegen föld.
               </p>
					<p>
                  - Szóval maguk is bevallják bűnüket - horkant fel Galerius minden
                     tanácskozási illendőség ellenére.
               </p>
					<p>
                  Constantius zavarba jött, és gyorsan befejezte szavait. Nem tudja,
                     hogy az ő országaiban mennyien vannak keresztények, de bizonyos, hogy szelíd és
                     békességes emberek lehetnek, mert még eddig senki se panaszkodott rájuk. Az
                     erőszaknak, mint uralkodótársai bizonyosan tudják, ő soha nem volt barátja, s
                     mindig többre ment emberséggel, mint amennyire embertelenséggel ment
                     volna.
               </p>
					<p>
                  Az illustrisek köteles morgása most se maradt el, de Galerius
                     piros arca elfakult. A régi ellenség utolsó szavaiban célzást érzett.
               </p>
					<p>
                  - Caesar-társam majdnem a családi érzelmesség hangján beszélt -
                     mondta élesen -, engedd meg, legszentebb augustus, hogy én is föltakarjam
                     családi sebemet, amit az istentelenek ütöttek.
               </p>
					<p>
                  - Beszélj - nézett rá csodálkozva a császár.
               </p>
					<p>
                  - Nem én fogok beszélni - gyulladtak ki a vad csordás-szemek. -
                     Anyám papját fogom behozni szent színed elé, hallgassátok meg őt!
               </p>
					<p>
                  Egy hórihorgas, fekete, szőrmók emberrel tért vissza, aki a falusi
                     papok kopott talárját viselte. Hasra akarta vágni magát a császár előtt, de
                     megtántorodott, hanyatt esett, a szeme fölakadt, minden tagja remegett,
                     hallatszott a foga csikorgása, s kicsordult szája szélén a hab.
               </p>
					<p>
                  -
                     Morbus sacer
                   - borzongott össze a császár, s mindnyájan meghajtották a fejüket
                     Jupiter hatalmas szobra előtt, amely a tanácsház hátteréből nézett le rájuk
                     olümposzi derűvel.
               </p>
					<p>
                  Aztán azzal a tisztelettel nézték a szent beteget, amely mindig
                     kijárt az epilepsziásoknak. A roham nem tartott soká, a szőrös ember
                     feltápászkodott, s először is hálát adott az isteneknek, akik a szent
                     betegséggel jutalmazták meg azért, amit az istentelenektől szenvedett. Aztán
                     elmondta, hogy ő Galerius anyjának, az isteni Romulának szolgálatában áll, aki
                     sardicai majorjában szentélyt emeltetett Rheának, a nagy istennőnek, hogy
                     örökké áldozattal kérje pártfogását fia, a legjámborabb és legkegyesebb caesar
                     számára. A szentély azonban most már romokban hever, mert a sardicai
                     istentelenek feldúlták, a nagy istennő szobrát fejszékkel szétverték, s őt
                     magát, a szentély papját megostorozták.
               </p>
					<p>
                  Egy vállrántással lecsúsztatta felsőtestéről a ruhát, és mutatta
                     hátán az ostorcsapások bevarasodott csíkjait.
               </p>
					<p>
                  - Távozz békével - intett neki a császár, és komoran fordult
                     Constantiushoz. - Úgy látszik, a keresztények mégse mindenütt szelíd és
                     békességes emberek.
               </p>
					<p>
                  Constantius lehorgasztotta a fejét. Maximianus felháborodva
                     csapkodta össze a kezét, és megállapította, hogy az istentelenek kegyetlenebbek
                     a vadállatoknál. Galerius mellén összefont karokkal és sötét tekintettel várta
                     a császár határozatát.
               </p>
					<p>
                  A császár összetette a két tenyerét, sokáig billegtette egymáson
                     az ujjait - ez szokása volt, amikor elgondolkozott -, aztán határozott hangon
                     szólalt meg.
               </p>
					<p>
                  - A tiszteletre méltó Romula birtokán Rhea szentélyét az én
                     költségemen építtesd újra, Caesar, és szállíttasd oda a nagy istennő szobrát
                     római templomából. Az istengyalázók kikutatását és megbüntetését rád
                     bízom.
               </p>
					<p>
                  Galerius meghajtotta a térdét. De a hangja elégedetlen volt.
               </p>
					<p>
                  - És nem félsz attól, Dominus, hogy az istentelenek egyszer a te
                     fejed fölött is meggyújtják a palotád?
               </p>
					<p>
                  - Mennyien lehetnek az istentelenek? - kérdezte a császár a
                     miniszterektől.
               </p>
					<p>
                  Senki se tudott biztos választ adni. Majdnem minden városban volt
                     ugyan templomuk, de hogy mennyien gyülekeznek abba, azzal eddig nem gondolt
                     senki.
               </p>
					<p>
                  - Össze kell őket számlálni az egész birodalomban - fordult a
                     császár a notariushoz. - A rendeletet még ma szét kell küldeni mind a száztíz
                     tartomány kormányzójának.
               </p>
					<p>
                  Azzal felállott, és elhagyta a trónt. A miniszterek eléje
                     járultak, és térdre borulva megcsókolták a palástja szegélyét. Meghagyta nekik,
                     hogy melyikük mely napon jelentkezzék kihallgatásra, mielőtt vele együtt
                     visszaköltöznének Nikomédiába.
               </p>
					<p>
                  Aztán uralkodótársait kérdezte meg, meddig maradnak, mert szeretne
                     közös vacsorán elbúcsúzni tőlük. Constantius, akinek még a szájában volt a
                     Galeriussal együtt elköltött családi vacsora íze, engedelmet kért, hogy azonnal
                     hazaindulhasson családjával. Az ő útja leghosszabb az Atlanti-óceán
                     partjáig.
               </p>
					<p>
                  - De a fiadat tovább is itt fogom - nyújtotta a kezét csókra
                     Diocletianus. - Okos és kedves fiú.
               </p>
					<p>
                  Aztán Maximianushoz fordult.
               </p>
					<p>
                  - Maxentiust azért tartom az udvarnál, mert rád emlékeztet, öreg
                     bajtárs. Így legalább mindnyájan képviselve vagytok körülöttem. Kár, hogy neked
                     nincs fiad, Galerius.
               </p>
					<p>
                  A caesar mély bókolással felelt.
               </p>
					<p>
                  - Ha leányom, Dominus, veletek akar maradni a beteg augusta
                     ápolására, nincs ellene kifogásom.
               </p>
					<p>
                  - Köszönöm, Galerius - nyújtott kezet neki a császár. De a
                     lányodat is visszük Nikomédiába. Aranyfénye felderíti a mi csöndes és komoly
                     udvarunkat.
               </p>
					<p>
                  Előrement, maga mellé intve Constantiust.
               </p>
					<p>
                  - Túszokat szed tőlünk - dörmögte Galerius Maximianus fülébe.
               </p>
				</div>
				<div type="chapter">
					<head>
                  XV.
               </head>
					<p>
                  A szent consistorium ülései titkosak voltak, ennélfogva huszonnégy
                     óra múlva egész Antiochia tudott valamit a határozatokból. Úgy, ahogy
                     világvároshoz illik. Az igazságnak egy szem búzájából százezrek számára gyúrták
                     meg a hazugság kenyerét.
               </p>
					<p>
                  A forumon, csapszékekben, a pékboltokban, a borbélyműhelyekben
                     szájról szájra adták a hírt:
               </p>
					<p>
                  - A császár összeíratja az egész birodalomban az
                     istenteleneket.
               </p>
					<p>
                  Másnap már úgy mondták, hogy a keresztényeket írják össze. Miért?
                     Mert a császár maga is föl akarja venni az új hitet, és tudni akarja, hogy kik
                     tartanak vele.
               </p>
					<p>
                  A keresztények úgy tartották, hogy az antiochiai gyülekezet,
                     amelyet még a tarsusi Pál, Isten nagy szentje alapított, legrégibb egyháza
                     Szíriának, és maga Antiochia legnagyobb keresztény városa a birodalomnak.
                     Legföljebb Alexandria vetekszik vele, Róma mindenesetre csak utána jön. Azt
                     azonban maguk a keresztények se gondolták volna, hogy összeolvashatatlanul nagy
                     a számuk. Az csak most derült ki, mikor a császár elhatározásának híre futott.
                     Az egész város az utcákon nyüzsgött, és minden ember keresztvetéssel üdvözölte
                     a másikat.
               </p>
					<p>
                  - Te is Krisztus követője vagy? - csodálkoztak egymásra.
               </p>
					<p>
                  - Én titokban mindig az voltam - mondták a szemérmesebbek.
               </p>
					<p>
                  Az arcátlanabbak gúnyolódva rázták a fejüket, és verték a
                     mellüket. Ők igen, bizonyítani is tudnák, ha az apjuk meg nem halt volna, hogy
                     ők már kiskorukban üldözést szenvedtek az igazságért. De akik olyan ügyetlenül
                     és félénken vetik a keresztet, azokat sohase lehetett a gyülekezetben látni.
                     Azok csak forró vízben főtt lágytojás-keresztények.
               </p>
					<p>
                  Többen látták, hogy a város praefectusa Mnesterrel, a püspökkel
                     sétált, és minden fordulónál a baloldalára került. Az a keresztény borbély, aki
                     a püspököt nyírni szokta, három ősz hajú, felszabadult rabszolgának fizetett
                     azért, hogy levághassa a hajukat. Mindenki püspökhajat akart tőle venni
                     talizmánnak, és a jóember nem tudta másképp kielégíteni a hirtelen megtérteket,
                     csak ezzel a kegyes csalással. A fele hasznot természetesen befizette az
                     ecclesia pénztárába a szegények javára.
               </p>
					<p>
                  A püspök olyan népszerű embere lett a városnak, hogy csak este
                     mert kimozdulni az utcára. Ha meglátták valahol, mindjárt elállták az útját, és
                     térden állva kérték áldását. Különös történeteket meséltek róla, amelyekből
                     kiviláglott, hogy tekintélyét maguk az istenek is elismerték. Egyszer - ezen a
                     történeten álmélkodtak a legjobban - a város határában a zivatar beszorította
                     egy magános házba. Siettében nem nézte, hová került, a sötétben addig
                     tapogatózott, míg egy kőpadot talált, arra leterítette a köpönyegét, hangosan
                     elvégezte esti imádságát, és álomra hajtotta fejét. Csak virradatkor vette
                     észre, hogy Apolló jósdájában töltötte az éjszakát. Sok ügyet nem vetett a
                     dologra, hiszen isten angyalai őrt álltak körülötte, úgyhogy a Gonosz nem
                     juthatott hozzá, ruháját pedig, amely hozzáért a bálvány jelenlététől
                     megfertőzött padhoz, elégette. Megjelent azonban nála Apolló papja, és
                     kétségbeesve jelentette neki, hogy mióta a templomban hált, az isten nem ád
                     jóslatot. Úgy látszik, a hangos imádság némította meg. Arra kérte a püspököt,
                     hogy segítsen valahogy rajta, mert ő így éhen fog halni. A püspök megszánta, és
                     különben is kötelességének tartotta, hogy valamiképp megfizessen a szállásért.
                     Fölírta tehát egy viasztáblára e néhány szót:
                     Sátán, parancsolom neked, hogy szólalj meg! Mnester püspök,
                        az Isten szolgája.
                   A pap Apolló oltárára helyezte a viasztáblát, és erre Apolló
                     csakugyan megszólalt.
               </p>
					<p>
                  Esténként a cirkuszban is nagy tüntetések voltak a szünetek alatt.
                     Lelkesen éltették Krisztust és a püspököt, s az ovációban részt vettek még a
                     legionáriusok is. Nagyon szívük szerint valónak találták az új istent, aki a
                     békesség istene.
               </p>
					<p>
                  - Mit fogtok csinálni, ha nem lesz többé háború? - kérdezték
                     kíváncsiskodó asszonyok a katonákat.
               </p>
					<p>
                  - Gyereket! - felelték azok, és most már a katonákat is
                     megtapsolták.
               </p>
					<p>
                  A város örömmámorban úszott, azonban a környékbeli falvakban sokan
                     megrémültek. A kereszténység a városokban nagyon megerősödött, hanem a
                     falvakban még nem eresztett mély gyökeret. Iparosok, kereskedők, rabszolgák
                     ugyan mindenütt összeálltak egy-egy kis gyülekezetté, azonban a parasztság
                     ragaszkodott a régi istenekhez. S most a kis gyülekezetek mindenütt vérszemet
                     kaptak, s azzal ijesztgették a bálványimádókat, hogy eljő az Úr felhőiben,
                     villámlással és vízözönnel pusztítja el nemcsak az ördögöknek szentelt
                     templomokat, hanem mindazokat, akik ott áldozatot szoktak bemutatni. A decuriók
                     ijedten jöttek tanácsot kérni a hivatalos flamenektől, hogy mitévők legyenek. A
                     riadt papok a vállukat vonogatták. Ők maguk sem tudták, hányadán vannak a régi
                     istenekkel, s a püspökhöz küldték a decuriókat, hogy az talán tud rajtuk
                     segíteni.
               </p>
					<p>
                  A nagy forrongásban legjobb üzletet csinált a kancsal Benoni, az
                     istenkereskedő zsidó. A horpadt mellű kis ember a nyakába kötött deszkára
                     elhelyezett apró istenszobrocskákkal házról házra járt, s minden ajtón
                     bekiabált.
               </p>
					<p>
                  - Szép Orpheust vegyenek, aki lekíséri a halottat az alvilágba, és
                     megvédi a Kerberosz harapásától! Csak egy as ez a szép kis Kerberosa, aki
                     elugatja a tolvajokat a háztól! Fél sestertiusért egy egész Tutunus isten, aki
                     megnyitja az asszonyok elzárt méhét! Egy denarius az ára ennek az arannyal
                     futtatott, ezüsttől szalajtott, nagy hasú Plutosznak, aki minden házban
                     szerencsét és gazdagságot ürít az asztalra!
               </p>
					<p>
                  Benoni kereszteket is árult, puhafából összerótt kis
                     krucifixumokat, de azokat nem kiabálta, mert eddig úgyse vett belőlük senki.
                     Nem is tartott belőlük csak egy-kettőt, azok se kellettek ingyen se, kinevették
                     velük az istenkereskedőt. Most azonban a nagy izgalom napjaiban egész éjszaka
                     kereszteket faragcsált a kancsal zsidó, s nem győzött belőlük eleget
                     összeeszkábálni, mert mindenki csak keresztet akart venni.
               </p>
					<p>
                  - Neked nincs még? - kérdezte Titanilla Quintiportól.
               </p>
					<p>
                  A nobilissima egy kosár citromot akart szedetni Quintussal a
                     nikomédiai útra, de örömében elfelejtette a kívánságát, amint a fiút meglátta,
                     aki búcsúzni szaladt be az apjáékhoz. Az udvar másnap indult a székvárosba, a
                     kertészéket ugyanaznap vitte a hajó Dalmatiába.
               </p>
					<p>
                  - Nekem nincs keresztem - nevetett Quintipor -, de Nonnus reggel
                     kettőt vett. Egyiket a mellén lógatta te, másikat a hátán, hogy akármerről
                     látja meg a Dominus, megakadjon rajta a szeme. Délben azonban valami rossz hírt
                     hallhatott, visszavitte mind a kettőt az istenkereskedőnek. De az nem vette
                     vissza, csak az egyiket. A másikat hol előveszi, hol visszadugja a zsebébe az
                     öreg, aszerint hogy kivel beszél.
               </p>
					<p>
                  A nobilissima rábámult a fiúra.
               </p>
					<p>
                  - Nevess csak még! Én mindig nevetnék, ha neked volnék.
               </p>
					<p>
                  - Én is mindig nevetnék, úrnőm, ha téged látnálak - mondta
                     Quintipor elpirulva.
               </p>
					<p>
                  Titanilla meglegyintette a kezében tartott pávatollal.
               </p>
					<p>
                  - Quintipor, te még gavallérságot is tanultál, mióta a császárhoz
                     jársz iskolába.
               </p>
					<p>
                  Sapricia hóna alatt csomaggal, dörmögve csoszogott be az ajtón.
                     Útravalókat vásárolt a boltokban, és majd agyonnyomták az utcákon a
                     tolongásban.
               </p>
					<p>
                  - Meg van veszve az egész világ. A forumon egy ronda fekete ember
                     körül annyi a nép, hogy el kell kerülni a praefectura mögé.
               </p>
					<p>
                  - Aztán mit tud az a fekete ember? - egyenesedett fel Quintus, aki
                     a bakancsos-ládáját szegezte le.
               </p>
					<p>
                  - Mit tudom én, nem hallgatom én az ilyen bolondságokat. Azt
                     rikácsolta, hogy egy esztendő múlva úgyis vége a világnak, most már nincs enyém
                     meg tied, hanem közös minden, pénz, föld, szamár, arany.
               </p>
					<p>
                  - Ugyan ki az az értelmes filozófus?
               </p>
					<p>
                  - Ammoniusnak mondták, valahonnan Afrikából szalajthatták. Sose
                     láttam olyan szőrös embert, valami faun lehet, ha a csuklyáját hátravetné, tán
                     a szarva is látszana.
               </p>
					<p>
                  - Ejnye, de megnézted, hé! Mit szólnál hozzá, ha itt hagynálak, és
                     beszegődnék hozzá fauninasnak?
               </p>
					<p>
                  - Mindjárt állítanék egy új szobrot Priapus istennek.
               </p>
					<p>
                  - Ohó! De nemcsak te lennél ám közös, hanem én is! - kapott az
                     öreg az asszony derekához.
               </p>
					<p>
                  Quintipor szégyenlősen kifordult a szobából, a lány nevetve
                     utánafutott.
               </p>
					<p>
                  - Gyere, meg akarom hallgatni azt a filozófus faunt!
               </p>
					<p>
                  - Te, nobilissima? - hökkent meg a fiú.
               </p>
					<p>
                  - Én, én. Azt hiszed, csak az öregasszonyokat érdekli a
                     filozófia?
               </p>
					<p>
                  Quintipor megütközése csak addig tartott, míg a lány magára
                     terítette Sapricia zöld gyapjúkendőjét. Térdig beleburkolózott, csak szeme,
                     szája és kíváncsi kis orra látszott ki belőle. Két kezét összetette a kendő
                     alatt, és gyerekes bájjal könyörgött.
               </p>
					<p>
                  - Ne félj velem jönni, magister bácsi. Legföljebb azt mondják rád
                     a komoly férfiak, hogy ej, milyen szép kis babát csípett föl magának ez a
                     téntás körmű kis deák!
               </p>
					<p>
                  A cselédkijárón szöktek ki a szent palotából, s két szoros közön
                     keresztül már benne is voltak a forum forgatagában.
               </p>
					<p>
                  - A karodba fogózom, hogy el ne sodorjanak tőled - csipogott a
                     lány. - Jobban is megszoríthatsz, nem vagyok üvegből, Gránátvirág.
               </p>
					<p>
                  Érezte, hogy a fiú karja megrándult az övén. A vállával is
                     hozzásimult.
               </p>
					<p>
                  - Örülök neki, hogy értesz még a nevedre. Tudod, hogy ezután
                     mindig így szólítalak, ha ketten leszünk. Te is jössz velünk Nikomédiába?
               </p>
					<p>
                  - Megyek, nobilissima.
               </p>
					<p>
                  - Persze a császárt kíséred.
               </p>
					<p>
                  - Az úton az augusta rendelkezik velem. Velem olvastatja föl azt a
                     könyvet, amit Pantaleon, az orvos hozott neki.
               </p>
					<p>
                  - Varázslókönyv? Azzal gyógyította meg a Dominát?
               </p>
					<p>
                  - Valami olyanféle. Evangéliumnak hívják.
               </p>
					<p>
                  - Evangelium? Az ugye annyit tesz, hogy jó hír? Majd egyszer nekem
                     is olvasol belőle. Merre menjünk most? Ott feketéllenek legtöbben, ni!
               </p>
					<p>
                  Kinyújtott kezével a Singon utca betorkollása felé mutatott. A
                     kancsal istenkereskedő éppen abból az irányból közeledett. Azt hitte, neki szól
                     a kézmozdulat, és elébük sietett.
               </p>
					<p>
                  - Két és fél asért számítom nektek ezt a bronz Stimulát! A
                     leghálásabb istennő, aki ezt teszi a tórus végébe, annak sohase lesz
                     álomszuszék az ura.
               </p>
					<p>
                  Jobban szemügyre vette őket, és fölemelve a deszkát, egy
                     szemérmetlen mozdulatú Venus-szobrocska felé nyújtotta ki az állát:
               </p>
					<p>
                  - Nektek még nincs szükségetek Stimula istennő segítségére. Három
                     as az ára ennek a gyönyörű Libentinának. Ketten vegyétek meg, hogy egyformán
                     hálás legyen mindkettőtöknek!
               </p>
					<p>
                  Titanilla oldalba könyökölte a fiút.
               </p>
					<p>
                  - Van pénzed, Gránátvirág? Kettőt vegyél, egyet nekem, egyet
                     magadnak.
               </p>
					<p>
                  A fiú vonakodva húzta elő az erszényét, a zsidó boldogan turkált a
                     szobrocskák közt, a másik Libentinát keresve.
               </p>
					<p>
                  - Ötért adom a kettőt, pedig magamnak is többe van. De nagyon
                     örülök neki, hogy ilyen értelmes emberek is maradtak még Antiochiában. Napok
                     óta nem adtam el mást, csak keresztet.
               </p>
					<p>
                  Megrántotta a hüvelykujjával a nyakába akasztott zsineget,
                     akasztóhorgas fakeresztek koppantak, és ruhába tűzésre való ólomfeszületek
                     csörrentek össze rajta.
               </p>
					<p>
                  - Mi is ilyent akarunk venni - fogott meg a lány egy
                     ólomkeresztecskét. - De hiszen ez akasztófa! Vagy ez maga az isten?
               </p>
					<p>
                  A zsidó előregörnyedt, szétvetette a karjait, és kifelé fordította
                     a tenyereit.
               </p>
					<p>
                  - Honnan tudja azt a magamfajta együgyű zsidó? Az én istenem se
                     nem fából van, se nem ólomból, se nem kőből. Melyiket parancsolod, gyönyörű
                     papnő?
               </p>
					<p>
                  - Honnan tudod, hogy az vagyok? - himbálta meg magát
                     Titanilla.
               </p>
					<p>
                  - Látom a szemedről, hogy te is a szent ligetben szolgálsz.
                     Legalább száz társnőd vásárolt már tőlem ilyen talizmánt.
               </p>
					<p>
                  A lánynak nagyon tetszett, hogy a kereskedő hierodulának
                     nézte.
               </p>
					<p>
                  - Adj csak hat ast a jóembernek, hogy ránk ne fizessen - intett
                     Quintipornak. - Majd neked is én választok.
               </p>
					<p>
                  Kivette a két legkisebbet, és az egyiket odaadta a fiúnak.
               </p>
					<p>
                  - Tűzd csak a ruhádba, hadd látom, szép keresztény lenne-e
                     belőled. Megállj, nem úgy lesz, majd cserélünk előbb. De tartsd a karod, hogy
                     el ne szúrjuk a barátságot.
               </p>
					<p>
                  Ő maga tűrte fel Quintipor karján az elpuhult divat szerint való
                     tunika ujját, és a csukló felett megszúrta a tűvel. Aztán odatartotta neki a
                     maga karját.
               </p>
					<p>
                  - Tessék. Ni, hogy reszket a kezed! Igaz, te nem tudsz vért látni.
                     Megint rosszul leszel, mint múltkor?
               </p>
					<p>
                  - Nem, nobilissima - próbált magán erőt venni a fiú. - Csak
                     ilyenkor mindig eszembe jut a gödölye.
               </p>
					<p>
                  - Micsoda gödölye?
               </p>
					<p>
                  - Amit apám egyszer föláldozott Ceresnek, mikor én még egészen
                     kicsi gyerek voltam. Akkor láttam ilyent először. Fehér volt és ártatlan szemű,
                     bégetni se tudott még, csak nyöszörögni, és ahogy körülszaladta a nyakát a kés,
                     egyszerre bíborgallérja támadt a kiömlő vértől. Én elszaladtam ijedtemben, és
                     soha többet nem tudtam véres áldozatot nézni.
               </p>
					<p>
                  - De furcsa - mosolyodott el a lány. - Valeria is mindig
                     megborzong a vértől, a mostohaanyám.
               </p>
					<p>
                  - Az augusta is, Keresztelő János történetét mindig ki kell
                     hagynom az evangeliumból.
               </p>
					<p>
                  Titanilla toppantott.
               </p>
					<p>
                  - Engem ne sajnálj, mert nem vagyok gödölye. Hadd látom, tudsz-e
                     bátor fiú lenni, Gránátvirág! Szszsz!
               </p>
					<p>
                  A fiú zavarában bátrabb volt, mint kellett volna. A tűcske tövig
                     beleszaladt a fehér karba, nagy, sötét vércsöppet buggyantott ki belőle.
               </p>
					<p>
                  - Most már vértanúd vagyok - nevetett a lány -, s lenyalta
                     szájához kapott karjáról a vért. - Pedig úgy illett volna, hogy a te véred
                     hulljon énmiattam.
               </p>
					<p>
                  Quintipor félszegen tartotta oda a karját, a másik kezével
                     tollvágó kis kését kereste ruhája ráncaiban.
               </p>
					<p>
                  - Parancsolj velem, nobilissima.
               </p>
					<p>
                  - Most nem kell, Gránátvirág. Majd akkor fizettetlek meg, ha még
                     szegényebb leszek, mint most. S hogy le ne tagadhasd, mit tettél velem, a
                     vérontás eszközét beleteszem a bullámba.
               </p>
					<p>
                  Kinyitotta a buborék formájú kis tokot, amelyet a római lányok
                     keskeny szalagon hordtak a nyakukban, s nászuk reggelén ajánlottak föl a házi
                     isteneknek. Addig ereklyetartónak használták, hajfürtöt, kiesett fogat,
                     szemverés ellen való talizmánt viseltek benne.
               </p>
					<p>
                  Benoni elámulva látta, hogy a bulla aranyból van. Piszkos
                     gyapjúövéből előrántotta otromba faragókését.
               </p>
					<p>
                  - Ezt vedd meg, szentséges úrnő, ha bosszút akarsz állni isteni
                     véredért.
               </p>
					<p>
                  Titanilla rászorította a bulla fedelét az ólomfeszületre, és
                     bosszúsan nézett a szemfüles zsidóra.
               </p>
					<p>
                  - Gyerünk, Gránátvirág! Csakugyan okosabb lett volna ide nem jönni
                     - karolt a fiúba, és idegesen húzta magával a szent palota felé. Nem csupán az
                     idegesítette, hogy a kereskedő felismerte a rangját. Észrevette, hogy Maxentius
                     is ott van a tömegben, amely a fekete faunt hallgatja.
               </p>
					<p>
                  Pergett-forgott a kövön a vad tekintetű filozófus, és kinyújtott
                     karjaival mind a négy világtáj felé fenyegetőzött.
               </p>
					<p>
                  - Jaj nektek, bíborban dőzsölők és pehelyvánkosok közt fetrengők!
                     A messiás sokkal hamarabb eljön az ég felhőiben, mint ahogy ti gondoljátok!
                     Kardot emel a jobb kezében, hogy lekaszáljon benneteket, mint a sátán vetését
                     az ő szántóföldjén, és bal kezéből kiönti az ítélet csészéjét, hogy egy
                     csecsszopó se maradjon belőletek, sötétség fiai és lányai!
               </p>
					<p>
                  Az utolsó oszloptól visszapillantva még látták, hogy sisakos
                     rendőrök rohannak ki a praefectura palotájából, és korbáccsal verik szét maguk
                     előtt a tömeget, utat nyitva a faunhoz. A nép ordítozva tombolta őket
                     körül.
               </p>
					<p>
                  - Ne bántsátok az isten emberét! Éljen a messiás!
               </p>
				</div>
				<div type="chapter">
					<head>
                  XVI.
               </head>
					<p>
                  A faun nem túlságosan vonakodott a rendőrök kezére adni magát.
                     Csöndesítette a népet, hogy ne féltsék, mert ha ő akarja, hetvenhét légió
                     angyalt rendel ki megoltalmazására az isten. Ettől azonban még jobban
                     nekilelkesedett a tömeg. Most már csak azért is a maga öklével akarta megvédeni
                     a szent férfiút, akinek ilyen nagy befolyása van az istennél. Nagy verekedés
                     támadt, háromszor is visszatépték a rendőrök kezéből az isten emberét, úgyhogy
                     mire bevitték a praefecturára, és az irenarchos elé állították, orrán, száján
                     csorgott a vér szegénynek.
               </p>
					<p>
                  - Hogy hívnak? - kérdezte tőle a rendőrfőnök.
               </p>
					<p>
                  - Ammoniusnak.
               </p>
					<p>
                  - Miféle vagy?
               </p>
					<p>
                  - Isten igéjének hirdetője.
               </p>
					<p>
                  Az irenarchos zavarban volt. Az ő zsebében is volt már egy
                     kereszt, mert ő is hallott róla, hogy készül valami. A kötelességének eleget
                     kellett tenni, de a jövőjét se akarta valami meggondolatlansággal
                     eljátszani.
               </p>
					<p>
                  - Mit csináljak veled, jóember? - vakarta meg a tarkóját.
               </p>
					<p>
                  - Kísértess el Galerius caesarhoz - felelte nyugodtan a
                     jóember.
               </p>
					<p>
                  - Úgy tudom, őszentsége ma reggel elhagyta Antiochiát.
               </p>
					<p>
                  - Nem, mert vár engem. Csak holnap hajnalban indul útnak.
               </p>
					<p>
                  - Legyen a te akaratod szerint.
               </p>
					<p>
                  Nagy megkönnyebbülés volt az irenarchosnak, mikor kis idő múlva
                     jelentették neki az emberei, hogy a caesar csakugyan színe elé bocsáttatta
                     Ammoniust, őket pedig elküldette.
               </p>
					<p>
                  Naplemente felé Ammonius már ott volt a Singon utcai
                     gyülekezetben. Követelte a diaconusoktól, hogy vezessék Mnester püspök elé. A
                     püspökhöz azonban nem volt könnyű bejutni. Az új megtérők annyi gondot adtak,
                     hogy még a magábaszállás óráját is fel kellett áldoznia, amikor szívét föl
                     szokta emelni az Istenhez. Most pedig még nagyobb szükségét érezte az égi
                     kegyelemmel való találkozásnak, mint máskor. Megzavarta, majdnem megrémítette a
                     nyáj váratlan megszaporodása. Félt, hogy az ördög konkolyt hint az Isten
                     búzájába, és a tiszta bárányok közé becsempészi a maga fekete kosait.
               </p>
					<p>
                  - Engem az Úr küldött követül püspökötökhöz - mondta emelt hangon
                     Ammonius, és megmutatta hátán a korbácsütések hegedő nyomait. - Hierocles, a
                     kegyetlen egyiptomi helytartó mérette őrá azokat, amiért Alexandria piacán
                     megjósolta a bálványok hamarosan bekövetkező ledőltét.
               </p>
					<p>
                  Antiochiában évtizedek óta senkit se üldöztek az igaz hitért. A
                     diaconusok szinte irigyen illették ajkukkal az üdvösség zálogául szolgáló
                     sebeket, és megilletődött szívvel mutattak utat Isten követének.
               </p>
					<p>
                  A püspök kevésbé volt megilletődve. Hallott a forumon
                     történtekről, és szelíd feddéssel fogadta az összekarmolt képű
                     hitszónokot.
               </p>
					<p>
                  - A mi istenünk nem kívánja azt, hogy a piacon ordítozzuk a nevét,
                     mint egy eladó rabszolgáét. Magadnak köszönd, fiam, amit kaptál.
               </p>
					<p>
                  Ammonius a püspök előtt is leeresztette hátáról a ruhát.
               </p>
					<p>
                  - Ezeket is az istenért kaptam - mondta kérkedve.
               </p>
					<p>
                  A püspököt ez se indította meg.
               </p>
					<p>
                  - Lehet, hogy bűneidért fenyített meg. Mért nem viselünk mi ilyen
                     sebeket?
               </p>
					<p>
                  - Azért, mert gyávák vagytok! - kapta el a düh Ammoniust. - Ti
                     sötét zugokba bújtok el az Isten nevével, mintha lopnátok az üdvösséget. Isten
                     bátorságot kíván az ő harcosaitól.
               </p>
					<p>
                  Látomásokról beszélt, amelyek tudtára adták, hogy elkövetkezett az
                     idő teljessége. A bálványimádók meg vannak rémülve, fejvesztetten kapkodnak
                     most már a kereszthez is, itt van a pillanat, amikor ki lehet vetni a poklot
                     sarkaiból. El kell venni a bálványimádóktól templomaikat, arany és ezüst
                     kincseiket, palotáikat és földjeiket, és nem hagyni meg nekik egyebet, mint ami
                     megilleti őket: a sírást és fogak csikorgatását.
               </p>
					<p>
                  - Megkeveredett ember vagy te, barátom - nézett rá szánalommal a
                     püspök. - Vajon nem a circumcelliók eretnek felekezetéhez tartozol-e te?
               </p>
					<p>
                  - Nikomédia püspöke küldött hozzád - felelte megsértődve a követ.
                     - Azt hitte, nem tollseprű van kezedben, hanem az arkangyal tüzes kardja, mint
                     az övében.
               </p>
					<p>
                  - Hoztál valami bizonyságlevelet testvérünktől?
               </p>
					<p>
                  Az egyház sok ezer püspöke Galliától Arábiáig állandó
                     összeköttetésben volt egymással. De Nikomédia szentéletű püspöke, mióta szemei
                     meggyöngültek, csak szóbeli üzeneteket küldött meghitt embereivel. Mnester
                     biztosra vette, hogy a gyanús idegen hamis írással igazolja magát.
               </p>
					<p>
                  Ammonius azonban erszényt húzott ki a csuhája alól.
               </p>
					<p>
                  - Három arany solidus van benne, mert az istenben is három személy
                     van. Tizenkét aureus, mert tizenketten vették körül a Mestert. Hetvenkét ezüst
                     sestertius, mert hetvenkettőt avatott föl kézrátétellel a tizenkettő. Az
                     antiochiai gyülekezet szegényeinek küldi ezt Nikomédia püspöke.
               </p>
					<p>
                  Mnester véteknek tartotta volna tovább kételkedni. Az ajándék
                     nagysága meglepte ugyan, de a három solidusnak az a magyarázata, hogy az
                     istenben is három személy van, a háromsághivő nikomédiai püspök mellett
                     bizonyított. Mnester maga, aki a pogány filozófusok tanulmányozásán keresztül
                     jutott el a kereszténységhez, nemcsak a szívével akart hivő lenni, hanem az
                     értelmével is. Nem tagadta a harmadik személy létezését, de nem ismerte el
                     egyenlő rangúnak az Atyával és Fiúval. Úgy találta, hogy a Világosító Lélek
                     gyöngébb náluk, s a világ azért van sötétben, mert ő még csak azután lesz
                     eljövendő. De nem lévén harcos természetű és vitatkozó elme, inkább csak
                     magában töprengett, s mindössze néhány püspöktársával közölte kételyét.
                     Közöttük volt Nikomédia püspöke is, aki szerette volna őt véleménye
                     megváltoztatására bírni, s azért minden üzenetében célzást tett az egy isten
                     három személyére.
               </p>
					<p>
                  Most már restellte Mnester, hogy bizalmatlankodott, s hibáját
                     azzal tette jóvá, hogy fölkérte Ammoniust, kövesse őt a gyülekezetbe. Úgyis ősi
                     szokás volt, még az apostoli időkből való, hogy idegenben járó testvérek ott is
                     mindig felkeresték a gyülekezeteket, s kicserélték velük a vigasztalás
                     igéit.
               </p>
					<p>
                  A templom, amelybe a püspök bevezette a vendégét, óriás terem
                     volt, jóformán minden bútor nélkül, s így ezrével fértek benne a hivők,
                     fedetlen fejű férfiak és elfátyolozott arcú nők. Szobrok, képek nem
                     ékesítették, mint a bálványimádók templomait, virágot se volt szabad bevinni,
                     mert az is emlékeztetett volna az isteneknek bemutatott virágáldozatokra, s
                     ezért hiányzott az oltár is. Letakart, hosszú asztal kehellyel, szent
                     könyvekkel, olaj- és krizma-tartó csészékkel, emlékeztetett az utolsó vacsora
                     asztalára. Egyetlen szék volt mellette, minden kényelem nélkül való faszék a
                     püspök számára, s alacsony emelvény, amelyre a szerpapok álltak fel, iratokat
                     felolvasni, vagy a község vénei, ha intelmeket akartak intézni a hívekhez.
                     Régebben a megszállottak is innen beszéltek, ha isteni sugallat ékesszólóvá
                     tette ajkaikat, bár ezekben a nyugalmasabb időkben ez már ritkán történt meg,
                     az isten inkább papjai útján jelentette ki akaratát. A misét rendesen maga a
                     püspök mondta, ő szolgáltatta ki kenyér és bor színében az úrvacsorát is, s ő
                     merítette vízbe a keresztelendőket a terem keleti sarkában a padlóba
                     mélyesztett, háromlépcsőjű márványmedencében.
               </p>
					<p>
                  A teremben már rezgett a forró levegő, és szivárványgyűrű vette
                     körül a falitartókban lobogó, nagy viaszgyertyákat, amikor a püspök belépett.
                     Szokatlan izgalom fűtötte a lelkeket, és tette csillogóvá a szemeket. Ez más
                     volt, mint az istennel való érintkezés mindennapos extázisa. A földi életben
                     várható nagy változás láza feszítette meg az idegeket.
               </p>
					<p>
                  A püspök rövid imádság után, amelyben arra kérte az istent, hogy
                     világítsa meg az elméket, bejelentette, hogy a nikomédiai atyafiak követe
                     akarja üdvözölni a Krisztusban összegyülekezett antiochiai testvéreket. Nemcsak
                     arra kérte őket, hogy hallgassák meg istenfélelemmel, hanem szokatlanul,
                     keresztény nyugalomra is intette őket.
               </p>
					<p>
                  A figyelem biztosítva volt, mihelyst Ammonius föllépett az
                     emelvényre. De az is mindjárt megtetszett, hogy ma nem lesz nyugalmas estéje a
                     gyülekezetnek.
               </p>
					<p>
                  Sokan hallották már kint a forumon, s mindenfelé híre szaladt,
                     hogy az Isten embere megjelent Antiochiában, megjövendölte a világ közel végét
                     és a gazdagok elkárhozását. Zúgó moraj fogadta, amely azonban nemsokára a
                     csalódás suttogásának adott helyet. Isten embere nemcsak a prófétákat idézte
                     hibásan, hanem Krisztus szavait is. Mikor észrevette a hívek nyugtalankodását,
                     hirtelen reszketni kezdett, a szeme fölakadt, a száját hangtalanul mozgatta,
                     majd irtózatos üvöltésben tört ki, és lezuhant az emelvényről.
               </p>
					<p>
                  - Itt van-e Pantaleon, az orvos? - kiáltott a püspök. Azonban
                     hangja gyönge volt, szájról szájra adták tovább a kérdést, úgyhogy idő tellett
                     belé, míg a későn érkezett s a porticusban megrekedt orvos jelentkezett.
               </p>
					<p>
                  - Itt vagyok, azonnal megyek!
               </p>
					<p>
                  Addig is, míg az orvos utat bírt magának törni, a diaconusok
                     meghintették szenteltvízzel a nyavalyatörött embert, amitől annak vonaglásai
                     rögtön megszűntek. Mire Pantaleon odaért volna, akkorra már ő megint az
                     emelvényen állt, és folytatta beszédét.
               </p>
					<p>
                  - Testvéreim - kezdte, s érezni lehetett, hogy még nem egészen ura
                     fátyolozott hangjának -, most ti szemtanúi voltatok annak, hogy a Sátán mint
                     akarta megakadályozni Isten legkisebb szolgáját kötelessége teljesítésében.
                     Először, láttam, megrontotta a ti fületeket, hogy ne azt hallja, amit én
                     mondok, s így kétséget támasszon bennetek.
               </p>
					<p>
                  Álmélkodó felkiáltások hallatszottak. Sokan hangosan beismerték,
                     hogy ők is azok közé tartoznak, akik a Sátán incselkedése következtében rosszul
                     hallottak. Ezek lelkükben és arcukban megvidámodtak azon, hogy Isten méltónak
                     találta őket próbára tenni az ördög incselkedésével. Olyan nyilvánvaló
                     kitüntetés ez, amilyen ritkán éri az embert. Szinte mámoros fölkiáltások
                     biztatták az egyre jobban erőre kapó Ammoniust, hogy folytassa az ördög
                     mesterkedésének leleplezését.
               </p>
					<p>
                  - Azután ellenem intézett orvtámadást a sötétség fejedelme.
                     Megrázott, hogy megfélemlítsen, és megkötözte nyelvemet, hogy el ne mondjam
                     nektek azt a látomást, amelyet a Sinai hegyén nyertem, amikor Isten parancsára
                     elmenekültem a bálványimádó helytartó poroszlói elől.
               </p>
					<p>
                  Mindenfelől lángoló szemek és az álmélkodástól felnyílt ajkak
                     fordultak Isten kiválasztott embere felé. Sokan hallották gyermekkorukban, hogy
                     apáik és nagyapáik idejében, mikor az igaz hitet üldöző császárok kínozták a
                     keresztényeket, majd minden embernek volt látomása. Ezt a békében élő
                     nemzedéket már nem tartotta erre érdemesnek az Isten. Legtöbben először láttak
                     olyan embert, akit látomásra méltatott a Krisztus.
               </p>
					<p>
                  A látomás tagadhatatlanul elég világos volt. A tízparancsolat
                     hegyén alvónak Dániel próféta jelent meg, amint Baál templomában
                     szurokpogácsával dögleszti meg a sárkányt. A látomásbeli sárkány azonban
                     bíborba volt öltözve, és homlokán gyöngyös diadémot viselt. Aztán fölébredt, és
                     kérte az Istent, világítsa meg, mit jelent ez a látomás. Erre új látomása
                     támadt, de az már éberen. A bibliai gonosz fáraó jelent meg neki, amint
                     bíbortakarós ágyában lángok közt feküdt, és elhamvadt egész palotájával
                     együtt.
               </p>
					<p>
                  A hangja most már süvöltött, és mint a végzet nagy fekete madara
                     csapongott a hivők feje fölött.
               </p>
					<p>
                  - Én mondom nektek, hogy mire a hold harmadszor megújul, nagy
                     dolgok történnek a földön. Mint tűz a szalmát, megemészti Isten haragja azokat,
                     akik ellene vannak. Pedig mindenki ellene van, aki nincs vele, és ő nemcsak
                     ellenségeit teríti le, hanem a langyosakat is kiköpi szájából.
               </p>
					<p>
                  A fekete ember szavai befejezéseül keményen föllendített karjával
                     mint fenyegető karddal mind a négy világtáj felé keresztet szabott a
                     gyülekezetre. Mindenki megfélemülve hallgatott, maga a püspök is némán csukta
                     le a szemét, mintha nem akarná látni az elkövetkezendőket. Pantaleon azonban
                     megtörte a csöndet. Azzal kezdte, hogy az ördög gyakran ölti magára az angyalok
                     alakját, és nyíltan megmondta, hogy a Sinai-hegyi látomást ördögi lesvetésnek
                     tartja.
               </p>
					<p>
                  - A legnagyobb keresztény erény a türelmesség. Ha a Messiás
                     békességben tűrte arculveretését, megköpdösését, megostorozását és
                     fölfeszítését, mi igazán türelemmel elviselhetjük, hogy senki se bánt
                     bennünket.
               </p>
					<p>
                  - Isten azt akarja - fejezte be szavait -, hogy vetése csöndben
                     nőjön, és elborítsa az egész világot. Neki nincsenek látomásai, de azt hiszi,
                     nemsokára olyan lélek fog újjászületni a kereszténység vizében, akit Krisztus
                     anyja érdemesnek fog tartani a saját koronájára.
               </p>
					<p>
                  Mindenki tudta, hogy a császárné megtérésére céloz. Valakinek a
                     száján felzendült egy himnusz az egyedülvaló Isten dicsőségére. Vele énekelte
                     az egész gyülekezet. Senkinek se jutott eszébe, hogy a dallam ugyanaz, amelyen
                     Jupitert tisztelte papjainak kórusa, s amelyre néha táncra perdült a nagyurak
                     víziorgonás palotáinak tövében ácsorgó csőcselék. Az arcokat besugározta az
                     elragadtatás szent derűje, a fölfelé szegezett, fénylő tekintetek előtt
                     szétnyílt a mennyezet, kettéhasadt az ég kárpitja, látták a csillagok felett az
                     Atyát, oldalán a Báránnyal s körülötte a szentek tündöklő, fehér tógás
                     seregét.
               </p>
					<p>
                  Az ének megnyugtatta a lelkeket. Boldogan hallgatták meg Gorgonius
                     kamarást, aki társa, Dorotheus nevében is beszélt. Nem kérkedésképpen, csak az
                     igazság kedvéért mondta el, hogy Isten kegyelmének őket kettőjüket tetszett
                     kiválasztani a várható nagy változás eszközéül, amelyről mindenki beszél.
                     Elbeszélte, hogy az ő jelenlétük ijesztett rá a bálványokra, s ennek
                     köszönhető, hogy most a császár összeszámláltatja a keresztényeket. Egy görbe
                     hátú, kopasz ember - mindenki tudta róla, hogy Anthimius az, az apatéi
                     presbiter, aki bátran megvallotta hitét a császár előtt, s ezért kegybe jutott
                     nála - különösen meghatotta a gyülekezetet. Azt mondta, hogy Diocletianus
                     nagyobb császár, mint bizonyos Trajanus nevezetű volt, aki arról nevezetes,
                     hogy az ő uralkodása alatt volt Antiochia püspöke Ignác, az Isten nagy
                     szentje.
               </p>
					<p>
                  - Ki vagy te, démon, aki törvényeinket áthágod, és másokat is arra
                     csábítasz? - kérdezte Trajanus a szenttől.
               </p>
					<p>
                  - Senki se merje az Istenhordozót démonnak nevezni felelte a
                     szent.
               </p>
					<p>
                  - Ki az az Istenhordozó?
               </p>
					<p>
                  - Aki Krisztust a szívében hordozza.
               </p>
					<p>
                  - És te olyan vagy?
               </p>
					<p>
                  - Igen, mert írva vagyon, hogy: én őbennök leszek, és ők
                     énbennem.
               </p>
					<p>
                  Erre Trajanus megparancsolta, hogy Ignác Rómába hurcoltassék, és
                     ott a nép gyönyörködtetésére vadállatok elé vettessék.
               </p>
					<p>
                  - És mégis tudva vagyon előttetek, testvérek - nézett körül a
                     presbiter a gyülekezeten -, hogy Isten irgalma még ennek a vérontó császárnak
                     is megkegyelmezett. Mert úgy mondják, hogy máskülönben jóravaló ember volt, és
                     csak ezért az egy gonosz cselekedetéért került a pokolba. Később azonban egyik
                     csodatevő nagy püspök arra kérte az Istent, hogy az ő kedvéért kegyelmezzen meg
                     ennek a Trajanusnak, mert az építette föl az ő szülővárosát, amit a földindulás
                     elpusztított. Mármost az Isten megtette azt, hogy angyalaival kiemeltette a
                     császár holttestét a sírból, odavitette a püspökhöz, az megkeresztelte, s erre
                     Trajanus lelke kiszabadult a pokolból. Ha ilyen irgalmat talált ez a hóhérszívű
                     imperátor, akkor én hiszem, testvéreim, hogy ez a mi császárunk, aki majdnem
                     keresztény már, még életében meg fogja látni az Isten országát.
               </p>
					<p>
                  Mindenki hajlandó lett volna ezt hinni, ha fel nem szólal
                     Minervianus is, akinek nagy volt a tekintélye a gyülekezetben. Tudták róla,
                     hogy meghitt szolgája a naissusi szent asszony fiának, Constantinus
                     princepsnek, s a gyülekezet előkelői még többet is tudtak, vagy legalább
                     suttogtak róla. Minervianus egy kicsit lehűtötte a lelkesedést azzal, hogy
                     senki se tudja biztosan, mi célja van a keresztények összeírásának. A
                     katonaságnál vannak olyanok, akik nem jót sejtenek. Akármi lesz, az bizonyos,
                     hogy a Dominus igazságos ember. De nem minden uralkodó van jóindulattal a
                     keresztényekhez, s félős, hogy ezek egyszer a maguk rossz útjára térítik a
                     császárt is. Világért se szeretné, hogy az Isten a nagy uralkodót elszólítsa a
                     birodalom éléről, és a Trajanus megüresedett helyére rendelje. De könyörögni
                     kellene az Istennek, hogy valami jellel mutassa meg a hatalmát a császár előtt,
                     és intse arra, hogy forduljon el a bálványoktól.
               </p>
					<p>
                  Az öreg katona beszédére sokan rábólintottak. De Mnesteren nem
                     látszott, hogy egyetértene vele. Arra szólította föl a híveket, kérje ki-ki az
                     Istent, hogy bölcsességével fordítson mindent jóra, és szentelje meg a békét az
                     emberek között.
               </p>
					<p>
                  A gyülekezet megáldása után agapé következett, a testvérek
                     egyszerű közös vacsorája, amelyen az élet apró-cseprő dolgait is megbeszélték.
                     Keresték Ammoniust, akinek a püspök maga mellett jelölt ki helyet, de nem
                     találták. Másnap se, harmadnap se jelentkezett. A hiszékenyebbek arra
                     célozgattak, hogy Isten talán csak erre az alkalomra hozatta ide angyalaival
                     Thebaiból, a remeték pusztájából, mert valóban azok közül valónak látszott. De
                     lassanként fenyegető jóslataival együtt feledésbe ment. Annál inkább nem
                     beszélt róla senki, mert a remélt változás se következett be. A keresztényeket
                     belajstromozták ugyan, de se méltóságokat, se földeket nem osztogattak nekik. A
                     régi keresztényeket ez nem rendítette meg hitükben, de a lágytojás-keresztények
                     elmaradtak a gyülekezetből. Mnester sokat látta reggeli sétáján, hogy kis
                     elhajított fakeresztek hevernek az út szélén, és úsznak az Orontész habjain.
                     Ami útjába esett, fölszedte, és eldobóikért Istenhez bocsátott egy-egy
                     fohászt.
               </p>
					<p>
                  A tél vége felé azonban a praefectus hívatta a püspököt. Azt
                     kérdezte tőle, emlékszik-e arra a szőrös, fekete emberre, aki az udvar
                     elköltözése előtt való nap olyan kavarodást csinált a forumon. A püspök
                     emlékezett rá, de nem tudott róla semmit. Se azt, hogy ki volt, se azt, hogy
                     hová lett. Arról természetesen hallgatott, hogy a nikomédiai püspök emberének
                     mondta magát.
               </p>
					<p>
                  A praefectus nem mutatott bosszúságot. A császári udvarból
                     keresték ugyan az illetőt, de azt nem tudatta a leirat, miért. Ebből gondolta,
                     hogy nem lehet fontos a dolog.
               </p>
					<p>
                  Hanem pár hét múlva Nonnus látogatta meg a praefectust, most már
                     mint főkamarás. A kereszt, ha nem mutogatta is, szerencsét hozott neki.
                     Kinevezték az antiochiai szent palota főgondnokává, s ebben a magas méltóságban
                     tette tiszteletét a praefectusnál. Ő aztán már többet tudott mondani a szőrös
                     emberről. Mercurius isten papja volt valahol Júdeában, mégpedig nagyon hitbuzgó
                     pap. Kicserélte a templom arany és ezüst szobrait és edényeit rézzel és ónnal.
                     Igaz, hogy ilyesmit maga a halhatatlan isten is elkövetett már gyermekkorában,
                     de azért, úgy látszik, papja csínyjét mégis rossznéven vette, mert nem
                     védelmezte meg, mikor korbácsra ítélték. Úgy beszélik, hogy aztán mindenfelé
                     csavargott, minden volt, s utoljára keresztény lett. Ebben a minőségben itt
                     Antiochiában bujtogatott a császár és az istenek ellen.
               </p>
					<p>
                  - Ugyan mást is beszélnek, de jobb, ha az ember se hall, se lát -
                     mondta Nonnus az udvari ember tapasztaltságával.
               </p>
					<p>
                  A praefectus is ezt tartotta. Egy szót se szólt róla, hogy a
                     templomtolvajnak Galerius caesarral is lehetett valami összeköttetése. Csak
                     ennyit jegyzett meg:
               </p>
					<p>
                  - Akkor mégse jár most valami jó világ a keresztényekre.
               </p>
					<p>
                  Nonnus legyintett.
               </p>
					<p>
                  - Majd jár még őrájuk rosszabb is. De nem is érdemelnek jót az
                     istentelenek. Láttam én ezt előre.
               </p>
					<p>
                  - Én is mindig mondtam, hogy ezek a legveszedelmesebb ellenségei
                     az emberi nemnek.
               </p>
					<p>
                  A két nagytekintetű férfi merőn nézte egymást. Mindkettő látta a
                     másiknak a nyakában a keresztet, s örült neki, hogy épp ezért nem kell
                     egymástól félteni a nyakukat.
               </p>
					<p>
                  Nagyon melegen búcsúzkodtak. Amint a praefectus magára maradt,
                     bezárta az ajtaját, és mindent fölforgatott a szobában. Úgy rémlett ugyan neki,
                     hogy régen tűzbe dobta a keresztet, de nem volt nyugta addig, míg meg nem
                     győződött róla, hogy nincs sehol, tehát csakugyan elpusztította.
               </p>
					<p>
                  Nonnus már rég túlesett ezen a gondon. Hitt benne, hogy a kereszt
                     hozta meg neki a szerencsét, de félt is tőle, hogy amennyi mindent hallott,
                     bajba juttatja a kereszt. Kis vasládába zárva elásta a szent palota kertjében.
                     Ki tudja, milyen idők jöhetnek még, mindig jó, ha az ember előrelátó.
               </p>
				</div>
				<div type="chapter">
					<head>
                  XVII.
               </head>
					<p>
                     Bionnak, a matematikusnak üdvözletét küldi Lactantius, a
                        rhetor
               </p>
					<p>
                  Bionom, azoknál a különös ellentmondásoknál fogva, amelyek az
                     istenek akaratából sokkal erősebben kapcsolják össze az emberi dolgokat, mint
                     azok belső természete, ma reggel Nikomedész városából megérkeztem Antiochus
                     városába. S most este itt ülök Mnesternek, a keresztények püspökének
                     szobájában, amely sivárabb és ridegebb, mint egy régi stoicus cellája. Falainak
                     minden ékessége egy nagy fekete fakereszt, a gyalázatos halál jelképe, amely
                     borzongással tölti el a művelt embert. Már csak azért se tudok jövőt jósolni
                     ennek a különben tiszteletre méltó vallásnak, amely mostanában sokat
                     foglalkoztatta elmémet. Néha arra kell gondolnom, hogy ez lehetne az a vallás,
                     amely az aranykort visszahozhatná a földre - talán emlékszel még rá, hogy mit
                     mondtam erről abban a panegyrisben, amellyel császárunkat megérkezése estéjén
                     fogadtam, s amellyel, úgy látszik, nagy sikert arattam, noha a chria
                     szabályainak, erre mindig szégyenkezve gondolok, nem felelt meg egészen. Ez a
                     vallás alkalmas lehetne arra, hogy örök életűvé tegye az imperium romanumot, ha
                     több simulékonyság és kevesebb makacsság lenne benne. De attól tartok, hogy míg
                     megveti a virágot, és gyűlöli a művészetek édes játékait, amelyeknek a mi
                     isteneink annyit köszönhetnek, addig lehet, hogy szállni tud ismeretlen
                     magasságokba, de a földön járni nem tud. Vértanúknak való hit ez, akik
                     halhatatlanságra sóvárognak, de nem való a halandóknak, akik élni és örülni
                     születtek e földre.
               </p>
					<p>
                  Ez a komor szoba az oka, Bionom, hogy ilyen gondolatokkal untatlak
                     téged, aki úgyis sokat jársz a csillagok között, s azért nem fogod fölöttébb
                     érdekeseknek találni az én töprengéseimet. Szerencse, hogy az ablak nyitva van,
                     s hogy a lovas Hippotadész fia, Aeolus, a szelek sáfárja még nem keresztény.
                     Gyermekei szerteröpködnek Antiochia kertjei fölött, s még a szomorúságnak ezt a
                     kamráját is megtöltik a korai ibolyák és jácintok illatával. Vajon téged, öreg
                     könyvmolyom, csiklandoznak-e ebben az órában az alexandriai zephirek? Fáradt
                     inaid érzik-e a tavaszt, s kivisznek-e a kikötősorra? Megpezsdül-e a vén
                     csontjaidban az alvadt velő, ha eszedbe jut kamaszkorunk, amikor a forró-hideg
                     rázott bennünket, ha ránk mosolyogva elsuhant mellettünk egy-egy virágszagú
                     nimfa? Átlátszó selyemben mutogatta magát a nimfa, és piros cipője keskeny,
                     magas sarka ezt a két szót nyomta az iszapba: Kövess engem!
               </p>
					<p>
                  Csóválod a fejedet, öreg Bionom, és azt kérded magadban, a párkák
                     vagy a gráciák vették-e el az eszét a vén rhetornak? Ne félts, barátom. Nem
                     tagadom, egy pillanatra megszédített a múlt illata, amint felém csapott életem
                     kiszáradt üvegéből. Talán ez elől a nyugtalanító, fekete kereszt elől is
                     menekültem egy kicsit a tavasz saroglyájába kapaszkodva. De azért, sajnos,
                     tudom én, mi nem illik a magunk korú ember elüszkösödött májához, és mi illik a
                     császár barátjához.
               </p>
					<p>
                  Mert tudd meg, nyugdíjba küldött matematikus, hogy most én vagyok
                     a császárnak az, ami ezelőtt te voltál. Arra méltatott engem, hogy velem írassa
                     meg az utókor számára az ő viselt dolgait, nem mintha dicsekedni akarna velük,
                     hanem, mint mondja, inkább azért, hogy akire ő fogja hagyni a bíbort, az
                     helyrehozhassa, amit ő vétett, és próbálhassa, amit elmulasztott. Nem nehéz
                     föladat az enyém, barátom, mert könnyű Klio vésőjével bánni, mikor olyan nagy
                     ember neve áll a tábla homlokán, mint a mi császárunké, és nekem
                     gyönyörűségessé is teszi az, hogy ezt a nagyságot ilyen közelről láthatom.
                     Mondhatom neked, hogyha császár nem volna, megérdemelné, hogy rhetor legyen.
                     Mert ha nagyon műveltnek nem mondhatni is, s a szavak művészetében nemcsak hogy
                     nem gyakorlott, de fogékonysága sincs hozzá, megvan benne az isteni értelemnek
                     az a száraz fénye, amelyet Pallasz Athéné legritkábban osztogat a halandóknak.
                     Nem is gondolnád, hogy ez az öreg bagoly, aki oly keveset röpköd az
                     ember-erdőben - az istenek óvjanak meg a felségsértésnek még a látszatától is,
                     ő maga hasonlította magát a sisakos istennő szent madarához - a világ
                     legmagasabb fájának ormáról milyen éles szemmel látja, s milyen részvéttel
                     szemléli a nyomorult halandók dolgait. Ő maga, aki egy félig barbár provincia
                     tiszta erkölcseiben nőtt fel, rendíthetetlen tisztelője az isteneknek, de
                     nyugtalankodva látja, hogy az emberek közt inkább a félelem, mint a jámborság
                     tartja fenn a halhatatlanok iránt való tiszteletet. S mivel az ő véleménye
                     szerint, amely az enyém is, az emberiség sorsa az istenek térdein nyugszik, azt
                     parancsolta nekem, forogjak sokat az emberek között, és tegyen neki jelentést
                     arról, mely istenek azok, akik iránt legnagyobb bizalommal vannak a halandók.
                     Szóval afféle curiosusszá tett engem az isteni dolgokban, s azt hiszem, nem
                     puszta kíváncsiságból, mert az ő személyétől semmi sem áll távolabb, mint a
                     céltalan kíváncsiság léhasága. Gondolom, ahogy egy élet munkájával
                     helyreállította a fúriák által szétszaggatott birodalomban a rendet, hátralevő
                     éveit arra szánta, hogy az istenek kissé összekeveredett és szétszakadozott
                     légióiban is helyreállítsa a fegyelmet.
               </p>
					<p>
                  Fájdalom, ebben én alig tudok neki segítségére lenni.
                     Tapasztalataim, amelyeket arányosan szereztem azok között, akiket Jupiter az
                     élet napos oldalára teremtett s azok között, akiket örökös árnyékra
                     kárhoztatott az ő kiszámíthatatlan személye, olyanok, hogy magamnak is alig
                     merek róluk számot adni. Mindenki szeretne itt hinni, de senki se tudja többé,
                     miben higgyen. Az istenek úgy alkották meg a halandókat, hogy sóvárogjanak egy
                     olyan igazság után, amely nem tőlük függ, hanem amelytől ők függnek, s ez az
                     igazság bizonyára megvolt valamikor, s kell hogy meglegyen ma is, mert másképp
                     nem állhatna fönn a világ, de elhomályosodott, s csak sötétben tapogatózunk
                     utána. Hiába hullámzik az élet a forumokon, hasztalan ülünk fényes palotáinkban
                     az örömek terített asztalához, amikor négyszemközt maradunk magunkkal, érezzük,
                     hogy minden ember külön-külön bolyong a részvétlen csillagok alatt, nincs, aki
                     a lélek meztelenségét betakarja, és didergését felmelegítse. Mit gondolsz,
                     Bionom, így volt ez mindig, vagy valamikor közelebb voltak a csillagok a
                     földhöz, és csakugyan leléptek róluk az istenek a halandók közé? Az istenek
                     vertek meg bennünket vaksággal valamiért, hogy ne lássuk többé őket, vagy most
                     nyiladozik a szemünk, és azt látta meg először, hogy a semmi feketéllik
                     előttünk? Én csak tovább adom neked a kérdést, amelyet sokan intéznek hozzám
                     iskolám növendékei, csüggedt fejű fiatalok, akik nem olyanok, mint mi voltunk,
                     nem futnak piros cipők után, utálják a gladiátor-játékokat, és az élet értelmét
                     keresik. Nem tudtam nekik mást válaszolni, mint azt, hogy ők még boldogok, mert
                     remélhetik, hogy megnyílik az ég, s csüggedt fiatalokból lehetnek derűs öregek.
                     Nekünk azonban már reménytelenül kell leszállnunk az alvilágba, folytatni azt
                     az árnyékéletet, amely öreg napjainkra idefönt részünkké lett.
               </p>
					<p>
                  Megvallhatom neked, Bionom - valószínűleg magad is észrevetted már
                     abból, amit eddig írtam -, hogy az istenkeresés közben előlem is tünedezni
                     kezdenek az istenek. Régebben, emlékezel, dühített, hogy tanulatlan emberek,
                     akik testük ápolására se fordítanak elég gondot, elméjük fárasztása nélkül
                     jutottak isten birtokába, amint ők állították. Nos, azt kezdem hinni, nekik van
                     igazuk. Néha megcsillan előttem a fény, amelyet már Mnester is mutogatott nekem
                     mint örök világosságot. A keresztények istenét értem, akiről itt is sokat
                     vitatkoztunk Pantaleonnal, az orvossal meg az idevaló püspökkel. Azonban nem
                     tudtak meggyőzni, mert mint levelem elején is mondtam már, a szomorúság és
                     lemondás nem lehet istene olyan embereknek, akik életre vannak teremtve.
               </p>
					<p>
                  Szeretném ismerni a te véleményedet is, Bion, bár tudom, hogy te
                     hitetlennek hiszed magadat, és nemcsak az isteneket kerülöd, hanem a róluk való
                     beszélgetést is. Ezért veszem biztosra, hogy akaratodon vagy talán tudtodon
                     kívül is magadban hordod az isteneket. Remélem, nem fogod őket előlem
                     rejtegetni, ha megint együtt kóborlunk fiatalságunk városának utcáin, vagy
                     együtt idézzük Platón és Arisztotelész szellemét a könyvtár boltívei alatt.
                     Mert bizonyára tudod már, hogy a császár hajója hamarosan megindul Alexandria
                     felé, s természetesen követi az udvar is. Nem tudom, tájékozódva vagy-e a
                     császár elhatározásának okairól. Én se tudok mindent, de amit mondhatok, azt
                     hitelesnek veheted.
               </p>
					<p>
                  Újév körül váratlanul megérkezett Galerius caesar. Nem csinált
                     belőle titkot, hogy tettre akarja bírni a császárt a keresztények ellen, akik
                     az összeírás szerint körülbelül egy huszadát teszik a birodalom lakosságának. A
                     caesar - talán nem is alap nélkül - azt vitatta, hogy nem szabad a birodalomban
                     ennyi ellenséget megtűrni, akik a többségről nyíltan azt hirdetik, hogy örök
                     kárhozat vár rá a császárral együtt. A császár álláspontja az volt, megfelelően
                     az ő mindenkor tapasztalt bölcsességének, hogy a lakosság huszadrésze olyan
                     tekintélyes kisebbség, amelyet nem lehet hóhérkézre adni, hanem módot kell
                     találni a békés megegyezésre. Abban nem volt semmi meglepő, hogy a Domina
                     augusta a császár pártjára állt. Mint tudod, ő már Antiochiában is húzott a
                     keresztényekhez, s azt rebesgetik, hogy itt a keresztséget is felvette, de a
                     vak püspök nem tudta, hogy őt kereszteli meg. Annál feltűnőbb volt azonban,
                     hogy Valeria, akiről azt beszélték, eddig nem is élt házaséletet az urával,
                     most neki adott igazat, s emiatt a császárné nem is engedte többet maga elé.
                     Pantaleonnak mint orvosnak az a véleménye, hogy Valeria azért gyűlölte úgy az
                     urát, mert nagyon szerette. Ő adta neki azt a tanácsot, hogy mutassa is ki a
                     szeretetét, bár azt igazán nem gondolta volna, hogy a szeretet a keresztény vér
                     szomjazásában is az ura mellé fogja állítani. Mások úgy magyarázták a dolgot,
                     hogy a caesar egyszerűen megverte szemmel a feleségét, úgyhogy annak minden
                     akarata semmivé vált vele szemben. Ki tudhatna ott igazságot tenni, Bionom,
                     ahol asszony van a dologban, különösen olyan asszony, akinek ágyához oly sok év
                     után se állt oda Prema istennő?
               </p>
					<p>
                  Pantaleon mindenesetre azzal biztatta magát is, a császárnét is,
                     hogy az ő istenük mindent jóra tud fordítani. Azonban más történt. Annak a
                     napnak az éjszakáján, amelyen Galeriusnak be kellett látnia, hogy tökéletesen
                     kudarcot vallott, kigyulladt a császár hálószobája. A császárt csak az mentette
                     meg, hogy zivataros éjszaka volt - a hosszú őszt nagyon enyhe tél követte
                     mifelénk -, s mivel tudta, hogy a császárné fél a mennydörgéstől, átment hozzá,
                     hogy vele legyen, míg a vihar elvonul. A kubikulárius, aki elszunnyadt az
                     ajtóban, egy Gorgonius nevű kamarás, a nagy füstre ébredt föl, de az
                     udvarmester nélkül nem mert benyitni a hálószobába, mire pedig az előkerült,
                     akkorra már Valeria elnyomta a tüzet. Mint mondta, nyugtalan álma volt,
                     fölébredt, az ablakra nézett, s meglátta a lángot az apja hálószobájában. Hogy
                     a tűz hogy keletkezett, azt nem tudták megállapítani. Galerius azt mondta,
                     biztosra veszi, hogy a keresztények akarták tűzhalállal elpusztítani Urunkat,
                     azonban Tages mást olvasott ki az isteneknek bemutatott hálaáldozati állatok
                     beleiből. Villám sújtott a szent hálószobába, amivel azonban az istenek,
                     akiknek akarata eltávolította onnan a császárt, nem büntetni, csak
                     figyelmeztetni akartak. Hogy mire, azt nem tudta megmondani a főpap, de úgy
                     gondolta, valami leselkedő veszélyre. Galerius újra a keresztények bűnösségét
                     hangoztatta a császár előtt, s emlékeztette rá Urunkat, hogy ő ezt előre
                     megmondta neki. S mivel, mint mondta, ő nem akar a nikomédiai palotában
                     megégni, másnap el is utazott Valeriával együtt. A Domina nobilissima térden
                     állva könyörgött a császárné ajtajában, hogy engedje be búcsúzásra -
                     Pantaleontól tudom ezt, aki az önkívületbe esett császárnét akkor térítette
                     magához -, de amint az augusta meghallotta lánya hangját, újra elájult.
                     Valeriának úgy kellett anyját elhagynia, hogy nem is láthatta.
               </p>
					<p>
                  Különös dolgok ezek, Bionom, de még különösebbeket is fogsz
                     hallani, ha nem unod még fecsegésemet. A császár gondolkodóba esett, börtönbe
                     vettette Gorgoniust, sőt kínpadra is vonatta, ami nagyon elkeserítette a
                     keresztény gyülekezetet. A templomban, a szent palota közelében a hivők
                     éjjel-nappal imádkoztak boldogtalan testvérükért, s kérték az istent, hogy
                     adjon neki erőt a kínzások elviselésére. S úgy látszik, istenük meghallgatta
                     őket, mert a kamarás nem emberi állhatatossággal viselte el a minden harmadnap
                     újra kezdett kínzásokat három héten keresztül. Ekkor azonban az történt, hogy
                     újra tűz támadt a szent hálószobában, pedig most a császár is bent aludt. Már
                     lánggal égtek az ágy függönyei, amikor a császár titkára, a te Quintiporod
                     berohant. Derék fiú ez, Bionom, nem hiába a te nevelésed, sokat beszélgetek
                     vele, ő is azok közé a mulatságkerülő fiatalok közé tartozik, akikről föntebb
                     szóltam. Lélekjelenléte olyan szerencsétlenségtől mentette meg a római
                     birodalmat, amire gondolni is borzalom. Ő maga megpörkölődött ugyan egy kicsit,
                     de a császárt úgy kiragadta a lángok közül, mint Aeneas ősünk Anchises atyát.
                     Elgondolhatod, mekkora volt a riadalom és fejvesztettség. Legnyugodtabb még a
                     császár volt, aki először is a soros kubikulariust kereste. A kubikularius
                     véletlenül megint keresztény kamarás volt, Dorotheus nevű, aki kínoztatás
                     nélkül is bevallotta, hogy csakugyan hibát követett el. Olvasmányába volt
                     merülve, amikor csoszogást hallott. Fölnézett, s egy köpönyeges, csuklyás
                     alakot látott az ajtó felé sompolyogni. Tartásáról azt hiszi, vallotta, hogy
                     katona volt. Rákiáltott, a katona megfordult, s ő azzal követte el a hibát,
                     hogy nem az őrségért kiáltott, hanem maga futott utána, azonban a folyosók
                     útvesztőjében elvesztette szem elől. Úgy látszik, kelleténél tovább kereste, s
                     mire visszatért, már megtörtént a szerencsétlenség. Ennél többet azonban nem
                     vallott a kínpadon sem, ahol most már ketten szenvedtek Gorgoniusszal.
                     Nemsokára melléjük került egy Minervianus nevű altiszt is, akit többen láttak
                     azon az éjszakán a palotában. Nem is tagadta, hogy ott járt, de hogy mi céllal,
                     azt nem vallotta ki. Megmondta azt is, hogy semmi kínzással nem vehetnek rajta
                     erőt, mert ő keresztény, s csak istenének és püspökének tartozik számadással.
                     Erre befogták a püspököt is, de belőle sem tudtak kivenni semmit, bár se kora,
                     se tiszteletreméltósága nem mentette meg a tortúrától. Az én meggyőződésem
                     szerint ez a szegény világtalan ember, aki már semmit se látott a földi
                     dolgokból, valóban nem tudott semmit a gonosztettről. S mivel a kegyes férfiú
                     iránt őszinte tiszteletet éreztem, kötelességemnek tartottam véleményemet a
                     császárnak is megmondani. A császár azonban, nem indulatosan, de teljes
                     határozottsággal azt válaszolta:
               </p>
					<p>
                  - Rhetor, ez nem érzés dolga, hanem államügy, amely egyedül a
                     császárra tartozik. Itt nem keresztényekről van szó, hanem gonosztevőkről.
               </p>
					<p>
                  Gondolhatod, hogy ezek után inkább a nyelvemet haraptam volna le,
                     semhogy tovább prókátorkodjam olyan ügy védelmében, amelyet magam is a
                     leggyűlöletesebbnek tartok és olyan emberekért, akikhez végre semmi közöm
                     nincs. A császár különben elég mérsékletet tanúsított. Lefejeztette ugyan mind
                     a négy gyanúbavettet, de bűnükért nem tette felelőssé a többi keresztényeket.
                     Már kezdtünk a dolog felett napirendre térni, amikor Galerius megérkezett
                     Pannoniából, ahol éppen a Peiso-tó lecsapolását kezdette meg. A történtekről
                     természetesen külön futár értesítette az uralkodókat, azzal az utasítással,
                     hogy a maguk országaiban ők is nyomozzanak az összeesküvés szálai után. A
                     caesarnak, úgy látszik, szerencséje volt, mert gyors felvilágosítással tudott
                     szolgálni a császárnak. Ő, mint mondta, már előbb hallott ezekről a dolgokról
                     egy Ammonius nevű paptól, azonban nem akart áskálódónak látszani urunk előtt,
                     akit nem tudott meggyőzni arról, hogy a keresztények ellenségei a birodalomnak.
                     Most már azonban nyíltan mer beszélni, úgymond, s megnevezte Pantaleont, az
                     orvost, aki tudomása szerint mindenbe be volt avatva. Urunk, aki igen
                     megkedvelte az orvost, mióta feleségét meggyógyította, meghökkent, s maga
                     hallgatta ki Pantaleont, aki őszinte vallomásával tisztázta magát. Elmondta,
                     hogy az antiochiai gyülekezetet csakugyan fel akarta izgatni valami őrült vagy
                     csaló, de a testvéreket nem tudta eltántorítani a császártól, akit ők
                     mindnyájan Isten rendeléséből való kegyes uruknak ismernek. A császár hitelt
                     adott az orvos szavainak, mégis Galerius tanácsára szükségesnek látta
                     elrendelni a nikomédiai keresztény templom lerombolását a rossz-szándékú
                     emberek megfélemlítésére. A joviusok betörték a templom ajtaját, ami olajat,
                     bort és kenyeret találtak a szegények táplálására, azt elharácsolták, s a szent
                     könyveket elégették. Erre ugyan nem volt parancsuk, de tudod, Bionom, hogy a
                     katonák hogy szoktak bánni a könyvekkel. A keresztények ezt fájlalták a
                     legjobban, s mivel a templom lerombolása a Terminaliák ünnepén történt, arra
                     magyarázták, hogy a császár ezzel határt akar szabni a kereszténység
                     terjedésének. Tudod, Bionom, hogy a tömeg akármelyik istent vallja urának,
                     elbolondítható és meggondolatlan. Reggelre három köztéren is ledöntötték urunk
                     szobrát, egy negyedikbe pedig mocskos káromlást véstek, amelyben a császár
                     anyját is megsértették. Másnap az egész város forrongott, véres bosszút
                     követelt az istentelenek ellen, a császár azonban még a bűnösök vérét se
                     kívánta. Ellenben edictumot függesztett ki, amelyben megtiltotta, hogy a
                     keresztények istenük tiszteletére összegyűlhessenek, és az egész birodalomban
                     elrendelte templomaik bezárását. Azt hiszem, ezzel be is érte volna, ha tovább
                     nem ingerlik. A magam szemével láttam, amint egy inkább buzgó, mint okos
                     keresztény botjával szétverte a hirdetőtáblát, és azt kiáltotta:
               </p>
					<p>
                  - Az ártatlan keresztényekkel jobban el tudtok bánni, mint a
                     gótokkal és sauromatákkal!
               </p>
					<p>
                  Mindjárt tudtam, hogy ebből nagy baj lesz. Nem arra gondolok, hogy
                     a botor embert, aki különben gazdag polgár volt, a sátorkészítő céh feje,
                     másnap megégettette a császár, akit nemcsak az állami tekintély érdeke, hanem a
                     közhangulat is kényszerített erre. Egy ember élete nem számít akkor, amikor a
                     világ rendjének megvédéséről van szó. Sokkal nagyobb veszedelemnek ítéltem,
                     hogy másnap új edictum jelent meg, amely a templomok lerombolását, a szent
                     iratok elkobzását s a pásztoroknak, a püspököknek és papoknak tömlöcbe vetését
                     parancsolta meg, hogy a vezető nélkül maradt nyájak elszéledjenek. Talán
                     emlékszel rá, hogy Manes követőinek kiirtása is így kezdődött. Krisztus követői
                     ugyan többen vannak, de ez csak azt jelenti, hogy sokkal több vér fog elfolyni.
                     Kár pedig ezért a vallásért, amely ha világi okossággal övezi magát körül,
                     talán nagy jövőre lett volna hivatott.
               </p>
					<p>
                  Érzi ezt urunk is, akit ezek az események levertek, töprengővé és
                     szomorúvá tettek. Ezért határozta el, hogy elhagyja ezt a várost, melyet annyi
                     szeretettel épített naggyá, és egy időre Alexandriába teszi át székhelyét. Csak
                     azt várjuk meg, míg a te Quintiporod felépül égési sebeiből, amelyek Pantaleon
                     szerint inkább fájdalmasak, mint veszélyesek. Urunk nagy szívére vall, hogy
                     mindennap ő maga is megjelenik a fiú betegágyánál, akit különben az ápolónőknek
                     egész csoportja vesz körül. Maga az ifjú nobilissima, Titanilla is sűrűn
                     felkeresi ifjú barátunkat, akire, hogy nagy jövő vár, mint a császár életének
                     megmentőjére, mindenki biztosra veszi.
               </p>
					<p>
                  Gyertyáim majdnem megemésztették már magukat, s nincs időm
                     utánanézni, írtam-e már, hogy magam is életmentésben járok itt. Házigazdámat,
                     Mnester püspököt akarom megmenteni a tömlöctől, amely e gyenge és beteges
                     öregnek halálát jelentené. Most még vonakodik az üldözés elől kitérni, de talán
                     rá tudom venni, hogy mint rabszolgám kísérjen el Alexandriába, ott legbiztosabb
                     helyen lesz, a császár udvarában senki se fog püspököt keresni. A dolog nem
                     egészen veszélytelen rám nézve se, s Te talán csodálkozni fogsz rajta, hogy
                     mért veszek magamra ennyi kockázatot egy istentelenért, akivel annyi keserű
                     vitám volt. Az egyik ok éppen az, hogy régi vitatkozó társamat nem akarom
                     elveszíteni, mert teveled, öreg matematikus, nem lehet veszekedni. De nemcsak a
                     természetemnek engedek, hanem a lelkiismeretemnek is. Amint botorság volna azt
                     állítani, hogy a fekete szemű emberek - én is az vagyok - mind rosszak, és a
                     kék szeműek mind jók, úgy nem lehet különbséget tenni az emberek közt a hitük
                     színe szerint se. Jó volna, ha lehetne, mert akkor könnyebb volna igazságot
                     tenni, de maguk az istenek is igazságtalanok volnának, ha hitük szerint
                     különböztetnék meg a halandókat. Jók, rosszak össze vannak keveredve egymással,
                     s én majdnem annyi derék fiút ismerek az istentelenek között, mint amennyi
                     istentelent azok közt, akik velem egy oltárnál áldoznak. S mivel ezt az
                     istentelen Mnestert testvéremül szeretem, kötelességemnek érzem
                     megmenteni.
               </p>
					<p>
                  Addig is, míg megölelhetjük egymást, élj boldogul, Bionom!
               </p>
				</div>
				<div type="chapter">
					<head>
                  XVIII.
               </head>
					<p>
                  Quintipor tenyerébe hajtott állal üldögélt abban a kis fülkében,
                     amelyet Heptaglossus, az alexandriai könyvtár igazgatója bocsátott
                     rendelkezésére Bionnak a nagy olvasóterem mellett, ahol tudós rabszolgák
                     ásítozó hada várakozott a látogatókra. A matematikus penészes tekercsei az
                     asztal alatt hevertek, a magister azokat a pergameneket teregette maga elé,
                     amelyeken a gadarai Meleagrosz gyűjtötte össze a régi görög költők szerelmi
                     epigrammáit. Stephanosnak, vagyis Koszorúnak nevezte művét, amelyből csakugyan
                     mezők és kertek illata áradt. A szívek rég elporladtak, amelyekből ezek a finom
                     és kecses virágok hajtottak, de az élő szívek mindig úgy érezhették, hogy az ő
                     vérük élteti ezeket a harmativó nárciszokat, ezeket a mézcsorgató
                     kökörcsineket, ezeket a mámort lehelő rózsákat.
               </p>
					<p>
                  A mámor még idegen volt a magisternek. Nemrégiben talán éppen
                     ezért a gyerek éretlen mohóságával kapott volna azokon a verseken, amelyekben
                     Erosz pajkos mosollyal emeli fel a fátyolt a tengerhabból született istennő
                     édes titkairól. Most öntudatlan szeméremmel göngyölte vissza azokat a
                     pergamentekercseket, amelyekre míniummal írta a sistergő szavakat a nyilván
                     elragadtatott másoló. Ellenben sokáig nem tudta letenni kezéből a messenai
                     Alkaiosz dactylusait.
               </p>
					<p>
                     Nem méltó isten fegyverihez kicsi cél.
               </p>
					<p>
                  Azzal már rég tisztában volt, hogy szereti a nobilissimát, de
                     valahogy másképp, mint az athénéi meg a korinthoszi lányokat. Azokkal ha együtt
                     volt, kacagott, futkározott, s fiúk szokása szerint bánt velük. De sohase
                     jutott eszébe, ha nem látta őket, legföljebb az álmát zavarták meg, és akkor
                     Bionnal nevetett rajtuk. A nobilissimát minden eszébe juttatta. Ha a holdra
                     nézett, kinyújtott karjait és vérehagyott arcát látta maga előtt, napsütésben
                     az ő aranyfényét érezte. Nemcsak a pálmák, a sirályok, a gyöngyházszínű tenger
                     megborzongásai voltak az ő követei, amelyek mind mintha rokonai lettek volna, a
                     rút dolgok is rá emlékeztették. Az antiochiai tüzet ugyan rég kiheverte, de a
                     hosszú fekvésbe belesápadt, ami annál feltűnőbb volt, mert homlokán
                     rózsaszínben feszült az új bőr. A császár mindennapos sétákat parancsolt rá, s
                     ő keresztül-kasul bolyongta az óriás várost. Ha a gyárnegyed sikátoraiban
                     pocsolyákat vagy szemétkupacokat kellett kerülgetnie, az jutott eszébe, milyen
                     óvatosan és kecsesen tipegne ő itt apró saruiban. Piszkos kis gyerekek
                     kergetőztek a házak előtt, nyakukban bronz-csörgővel, ami elijesztette a rájuk
                     leselkedő gonosz démonokat, és egyben mindig tudatta az anyákkal, hogy
                     kicsinyeik merre járnak: az ő fülébe a nobilissima kösöntyűi muzsikáltak. A
                     hatkilométeres drómoszon, az oszlopsorokkal beszegett főutcán nemcsak görögök
                     és egyiptomiak, hanem etiópok és arabok, líbiaiak és szkíthák, perzsák és
                     hinduk is barangoltak, s köztük a birodalom minden fajtájának szabados viseletű
                     asszonyai. Alexandriában mindent eladásra kínáltak, és mindenre akadt vevő.
                     Quintipor egy nőt se látott egészben, de mindannyiban talált valamit, amiben
                     nem vetekedhetett a nobilissimával. Egy numidiai pirosra festett struccokat
                     terelgetett maga előtt, s ő hallotta, amint a nobilissima csodálkozó kislány
                     módjára csapta össze a kezeit. S mikor egy illetlenkedő pávián acsargott rá,
                     melyet láncon vezetett egy óriás núbiai mint kisebb testvérét, akkor hallotta
                     nyelve hegyét kidugva kacagni a nobilissimát, s neki magának is nevetésre
                     szaladt a szája.
               </p>
					<p>
                  Igen, a magister sokat gondolt mosolyogva a caesar lányára, de ha
                     együtt volt vele, nehezen indult meg a szava, és mindig idő kellett neki, míg
                     össze tudta szedni magát. Nem félénkség volt ez, mint kezdetben, valami más
                     elfogódottság, amelytől nemcsak hogy szabadulni nem tudott, hanem annál
                     elhatalmasodottabbnak érezte, mentől többször volt együtt a lánnyal. A
                     nobilissima, aki már az első találkozásukkor pajtásságot fogadott neki, amivel
                     akkor meg is riasztotta egy kicsit, megtartotta, amit ígért. Még a császárnénak
                     is tudott hízelegni, hogy közeléből egy-egy mosolygást vethessen neki - ebből
                     nem is csinált titkot a fiú előtt, s Quintipor maga is észrevette. Mikor égési
                     sebeivel ágyba fektették, órákig elfecsegett nála kedves szeleburdisággal az
                     udvari emberekről, a princepsekről, a katonai táborokban töltött
                     gyermekkoráról, Romula nagyanyjáról és az öreg Trulláról. Mindig jólelkűen és
                     mindig csúfolódva egy kicsit, és néha egészen közel hajolva az arcához, ha
                     párnát igazított a feje alatt. Nem, Quintipor igazán nem félt már a vad
                     nobilissimától, csak mindig úgy érezte, hogy sírhatnékja van valamiért, s
                     legfeljebb akkor szorult el a szíve, ha úgy érezte, hogy nem sikerül lenyelni
                     könnyeit. Nem szeretett volna nevetségessé válni, de igazán nem mondhatta volna
                     meg, mi leli, hiszen maga se tudta. Szerencsére a lány nem vett észre semmit.
                     Csacsogott, nevetett, tréfázott, vele még többet és még kedvesebben, mint
                     mással. Mert hiába mondta magát vad nobilissimának, Quintipor arra már rájött,
                     hogy szeretetreméltóság volt a természete. S mert önmagáért volt szeretetre
                     méltó, válogatás nélkül mindenkihez az volt. A princepsekhez, a rabszolgákhoz,
                     az úton a hajóskapitányhoz s itt Alexandriában az öreg Bionhoz és
                     Lactantiushoz.
               </p>
					<p>
                  - Tűzbe tudna az ember érte ugrani - lelkesedett Lactantius, mikor
                     a nobilissima egyszer azt mondta neki, hogy ha fiú volna, mindig a lábánál
                     ülne, úgy lesné szájáról a szót.
               </p>
					<p>
                  - Tűzbe - bólintott Bion helybenhagyóan. - Mégpedig hűtőzni.
               </p>
					<p>
                  Noha Quintipor tudta, hogy Bion ezt csak tréfából mondja, mégis
                     elismerést érzett benne, és örült neki, hogy a matematikus nem úgy beszél, mint
                     Antiochiában. De ezzel egyszerre kedvetlenséget is érzett az öregek lelkesedése
                     miatt. Elképzelhetetlennek tartotta, hogy legyen valaki a világon, aki térdre
                     ne boruljon a nobilissima előtt, s ha tudott volna olyant, azt éppen úgy
                     meggyűlölte volna, mint azt, aki csakugyan térdre borult.
               </p>
					<p>
                  Maxentius, Varanes, akikkel látta. Egy illíriai centurio, aki
                     lovagolni tanította, s meg akarta szöktetni már tizenhárom éves korában. A lány
                     maga beszélte ezt, mosolyogva, de gyanúsan fénylő szemmel. Galerius egyszer
                     észrevette, hogy a centurio, mikor tenyerét tartotta kengyelül a lóra szálló
                     lány elé, ujjaival szorosabban fogta a lábát, mint szabad lett volna. Keresztre
                     feszíttette a vakmerőt. Másokat is említett, akikkel barátságban volt. Egy
                     flament, aki tábori papja volt az apjának, s őt, aki csak görögül tudott,
                     megtanította latinra. Szép és okos volt, mint Apolló, most az augustalisok feje
                     Rómában. A szobrászt is kedvelte, aki Atlantának akarta megmintázni, de
                     kicsinylette a keblét, és nem találta elég izmosnak a vállát, azért csak Hébét
                     faragott róla. A szobor Galerius sirmiumi palotájában van, a szobrásztól azután
                     kapott még egy-két levelet, de már rég nem tud róla. Sajnálná, ha már nem élne.
                     Már deresedő ember volt, de mindig jókedvű és asszonyok nyelvén tudó és elmésen
                     hazug, mert ion ember volt, és sokfelé megfordult a világban.
               </p>
					<p>
                  Ennyi mindent elmondott a nobilissima magáról, és az most mind
                     benne kavargott a fiú szívében, ahogy a messenai költő verse
                     megakasztotta.
                     Gyűlölöm én Éroszt...
                   Nem, ő nem a nyilas gyermeket gyűlölte, akinek vashegyű vesszeje
                     nemcsak beletalált, hanem bele is tört a szívébe. Fájt, fájt, de ebben a korban
                     a fájdalom édesebb a szívnek, mint az öröm. Quintipor azt gyűlölte volna, aki a
                     nyilat kihúzza a szívéből. Ezért kellett titkát elrejteni Bion előtt,
                     Lactantius előtt, az egész világ előtt, s maga előtt a nobilissima előtt.
                     Mindenki arról akarta volna meggyőzni, hogy ködképet ölel, mint Ixión, s ha nem
                     akar annak tüzes kerekére jutni, ne a csillagok közt kereskedjen, hanem a
                     kikötősoron. A nobilissima is azt mondta volna? Quintipor még gondolatban se
                     jutott el soha odáig, hogy talán a nobilissima is szereti őt, s hogy azt meg is
                     lehetne kérdezni tőle. Ixión nem azzal vétkezett, hogy beleszeretett az
                     Olümposz királynőjébe, hanem azzal, hogy ezt nem titkolta el előle.
               </p>
					<p>
                  Tovább nyitogatta a tekercseket. A számoszi Aszklépiadész került a
                     kezébe.
               </p>
					<p>
                     Csak te szeress! De ha látsz mással is élni, ne bánd!
               </p>
					<p>
                     Csak te szeress...
                   Összefacsarodott a szíve. Ki lehetett a számoszi Aszklépiadész
                     szép nevetésű babája? Annak is olyan szeme volt, amelyiken csak kifelé lehetett
                     látni, de befelé nem? Az is nevetett mindenkire, hogy senkié se kelljen lenni?
                     Számoszi Aszklépiadész szívéből is úgy áradt az erekbe a keserűség, mint a
                     mirhába mártott szivacsból, mikor ezeket a disztichonokat írta?
               </p>
					<p>
                  Félretolta a tekercseket, és a nílusi nádból metszett tollal
                     szíveket rajzolgatott az asztalon talált papirus-lapra. Sok-sok szívet rajzolt
                     már, az egész asztalkát be lehetett volna velük teríteni, mikor észrevette,
                     hogy a calamus nincs is bemártva. Előkereste a bronz atramentumot, fölkavarta
                     benne a fekete szépianedvet, és most már csakugyan látható betűket írt, keze
                     mozgásához lábafejével vervén az ütemet.
               </p>
					<p>
                  Úgy belemerült az írásba, hogy nem hallotta meg a selyemsuhogást.
                     Csak akkor rezzent össze, mikor a lány virágszagú keze hátulról befogta a
                     szemét.
               </p>
					<p>
                  - Most találd ki, magister, melyik Khárisz fogta be a szemed a
                     három közül.
               </p>
					<p>
                  Kigyulladt arccal ugrott föl.
               </p>
					<p>
                  - Bocsáss meg, nobilissima.
               </p>
					<p>
                  - Nem bocsátok meg, Quintipor. Mért nem felelted azt, hogy mind a
                     három Khárisz egyszerre? Jaj, ez a kisfiú annál többet felejt, mentől nagyobb
                     lesz. Mutasd a homlokod? Ó, most te jobban ki vagy festve, mint én. Fáj?
               </p>
					<p>
                  Quintipor úgy érezte, meg kell halni a gyönyörűségtől, ahogy a
                     karcsú ujjak végigfutottak a kegyetlenül feszülő bőrön. Odaadta volna érte az
                     életét, ha a szája is megégett volna.
               </p>
					<p>
                  - Most nem fáj.
               </p>
					<p>
                  - Remélem is - mondta a lány, s egy pillanatra egész tenyerét
                     ráfektette az égő homlokra. - Mit dolgoztál? Rosszkedvű még a császár? Igaz,
                     hogy valahol Szíriában katonai lázadás volt? Tudod, hogy egy hónapja itt
                     vagyunk már, és azóta csak kétszer láttalak? Csak nem választottál magadnak új
                     pajtást? Felelj már, Quintipor!
               </p>
					<p>
                  Már nem Gránátvirág! Quintipor láza hirtelen elmúlt. Rátalált a
                     józan hangra.
               </p>
					<p>
                  - Melyik kérdésedre parancsolsz előbb feleletet a sok közül,
                     nobilissima?
               </p>
					<p>
                  A lány elnevette magát.
               </p>
					<p>
                  - Már megint szeleskedtem, ugye, bölcs magister? De tudod, olyan
                     jó, hogy kibeszélgethetem magam egy kicsit. A császárné mellett szoborrá dermed
                     az ember. Félős, hogy megint előveszi a régi betegsége. Csak jönne már az a
                     Pantaleon!
               </p>
					<p>
                  - Három napja külön hajót küldött érte a császár.
               </p>
					<p>
                  - Tudom, de mikor ér az ide vissza? Képzeld, addig nekem kell
                     felolvasnom azokat a meséket.
               </p>
					<p>
                  - Micsoda meséket?
               </p>
					<p>
                  - Amiket ezelőtt veled olvastatott a császárné.
               </p>
					<p>
                  - Azok nem mesék, nobilissima, hanem szent könyvek. A keresztények
                     szent könyvei, amiket mindenfelé el kellett égetni.
               </p>
					<p>
                  - Bárcsak ezeket is elégették volna. De unom, de unom, de unom a
                     szenteket, Quintipor! Egész beléjük betegszem már.
               </p>
					<p>
                  Fölkuporodott az asztalra, és harangozni kezdett a
                     selyem-dalmatikából térdig kibúvó lábával. Nem látszott se betegnek, se
                     unatkozónak. Aranypor szikrázott a hajában, és aranycsillámok ragyogtak a
                     szemében.
               </p>
					<p>
                  - Canopusban voltál-e már? Nem? Akkor minek jöttél te
                     Alexandriába? Az egész életedet ezekkel a penészes vénemberekkel akarod
                     tölteni? Ugyan azt hiszem, Canopusban még ők is táncra kerekednének. Te, én oda
                     kiszöktetlek egyszer téged. Csónakázunk, táncolunk, becsípünk, jó? Kijössz
                     velem, Quintipor?
               </p>
					<p>
                  A fiú összeszedte minden bátorságát. Odaállt a lány elé.
               </p>
					<p>
                  - Nobilissima! Kérdezhetek valamit?
               </p>
					<p>
                  - Jaj, hogy ezt is megértem! - csapta össze a lány nevetve a
                     kezét. - Te kérdezni akarsz tőlem valamit? Mondjad, Quintipor.
               </p>
					<p>
                  - Megbántottalak valamivel?
               </p>
					<p>
                  A lány elkomolyodott. Észrevette a könnyet a fiú szemében. Ujjai
                     hegyével fölemelte az állát.
               </p>
					<p>
                  - Gránátvirág? Ugye, azért kérded?
               </p>
					<p>
                  A fiú nem tudott szólni, csak bólintott.
               </p>
					<p>
                  - Nem, nem felejtettem el - mondta halkan a lány. - Mindig az
                     vagy, ha egyedül vagyunk. De most nem vagyunk egyedül. Nem hallod?
               </p>
					<p>
                  A nagyterem felé intett. A fiú már régebben hallott onnan valami
                     kacarászást, de nem vetett rá ügyet.
               </p>
					<p>
                  - Megszöktem tőlük - súgta a lány -, mert nagy beszédbe voltak
                     merülve. De minden percben kereshetnek. Maxentius és Genesius.
               </p>
					<p>
                  - A mimus? - kérdezte Quintipor megütődve.
               </p>
					<p>
                  Genesiusnak, a színésznek az a híre volt, hogy az esztendő minden
                     napjára más szenátornét osztott be magának, s a kimaradtak az év
                     meghosszabbítását akarták kérni a consuloktól. Különben háromgyermekes
                     családapa volt, s nagyon szerette feleségét, akit a Suburrából váltott ki. Az
                     előkelő szeretőket csak azért vállalta, mert velejártak hivatásával.
               </p>
					<p>
                  - Igen, a mimus - mondta a lány most már hangosabban. - Láttad már
                     játszani?
               </p>
					<p>
                  - Nem.
               </p>
					<p>
                  - Azt mondják, még ilyen színész nem volt a világon. Nem játssza a
                     szerepét, hanem éli. Egyszer Atreusz szerepében igazán leszúrt egy szolgát a
                     színpadon. Különben a jövő héten majd megláthatod.
               </p>
					<p>
                  - A császár mind elbocsátotta az állami színészeket - mondta
                     Quintipor kételkedve.
               </p>
					<p>
                  A lány nevetve fügét mutatott neki.
               </p>
					<p>
                  - Akkor nem jól ismered az államtitkokat. Maxentius kérésére
                     tegnap visszavonta a rendeletet. Annyi gazdag kereszténynek a vagyonát kobozták
                     el, hogy most már megint van miből istápolni a művészetet. Látod, magister,
                     hogy nem vagyok én olyan tudatlan kislány, amilyennek látszom. Olvass hamar
                     hangosan valamit, jönnek.
               </p>
					<p>
                  Maxentius nyerítése csakugyan közelebbről hallatszott. A lány
                     leugrott az asztalról, Quintipor hirtelen fölkapta a papiruslapot. Mire
                     észrevette tévedését, már érteni lehetett a közeledők beszédét.
               </p>
					<p>
                  - Hamar! - sürgette a lány.
               </p>
					<p>
                  És Quintipor, bár inkább tüzes karikákat látott a szeme előtt,
                     mint betűket, olvasott.
               </p>
					<p>
                     Mert minden ringy-rongy férfiszemélyre nevet.
               </p>
					<p>
                  - Hogy hívják ezt a költőt? - kérdezte a lány, elsápadva a festék
                     alatt is.
               </p>
					<p>
                  Mire megismételhette volna a kérdést, Maxentius már átkapta a
                     derekát.
               </p>
					<p>
                  - Itt az ebédidő. Kérem az ízelítőt.
               </p>
					<p>
                  A lány odatartotta az arcát, a princeps a szájára akart lecsapni,
                     de csak a fülébe bírt cuppantani. A nobilissima elvisította magát. A színész,
                     selyemtunikás, keselyű arcú férfi, térden állva szavalni kezdett.
               </p>
					<p>
                  - Engedd meg, Aphrodité-szemű istennő, hogy midőn tanújává tettél
                     Mars istennel való bájos enyelgésednek...
               </p>
					<p>
                  A nobilissima nevetve közbevágott.
               </p>
					<p>
                  - Ne vess meg érte, Genesius, de a szemem a magamé, Aphrodité más
                     adományban részesített. A többit majd a színpadon mondd el, s én indítom meg a
                     tapsot.
               </p>
					<p>
                  Aztán odafordult a magisterhez.
               </p>
					<p>
                  - Mondtam már, hogy keríts egy könyvtárost, aki össze tudja szedni
                     a múltheti új könyveket.
               </p>
					<p>
                  Quintipor kisietett, Maxentius ocsmány nevetéssel nézett
                     utána.
               </p>
					<p>
                  - A Dominus életmentője?
               </p>
					<p>
                  A nobilissima hallatlanná tette a kérdést, és Genesiushoz
                     fordult.
               </p>
					<p>
                  - Min mulattatok olyan jól? Behallatszott a nevetéstek,
                     engedjétek, hogy én is részt vehessek benne.
               </p>
					<p>
                  - Őistenségének kalandja volt egy kollégájával - nevetett a
                     színész a princepsre. - Szerencsés kaland, ő mindenütt győzelmet arat, és
                     mindenünnen trofeummal tér meg.
               </p>
					<p>
                  - Lábaid elé rakom, istennő - kacagott Maxentius, és egy borzas
                     macskafarkat húzott ki tógája alól. Canopusban járt, s az egyik kocsma előtt
                     ráhágott egy macska farkára, amely a napon heverészett. A kocsmáros erre
                     nekitámadt, ő kirántotta a kardját, lecsapta a macska farkát, aztán a
                     kocsmárost hagyta volna helyben, de az akkor már jajgatva vergődött a földön,
                     ráborulva a nyivákoló állatra. Egyszerre odarohant az egész utca kövekkel,
                     dorongokkal, csákányokkal; borotvált fejű papok ordítozva hadonásztak karjukkal
                     az ég felé, s ha egy katonai őrjárat oda nem fut, a dühöngő tömeg emberélettel
                     fizettette volna meg a macskafarkat.
               </p>
					<p>
                  - Csak aztán tudtam meg, hogy valóban hőstettet követtem el -
                     vallotta meg Maxentius. - Mert macska képében, mint utólag kiderült, itt maga
                     Bubastis istennő szokott kandúr után kujtorogni.
               </p>
					<p>
                  Genesius pedig a kikötőnegyedben tanulta meg, hogy Egyiptomban az
                     istállóban is istenek laknak. Egy aranyozott rácsú kert közepén kupolás
                     márványépületet látott, amelynek tetején aranykorong ragyogott. Először azt
                     hitte, valamelyik halhatatlan isten lakására bukkant rá, de amint megállt
                     találgatni, melyik lehet az, az épületből egy tehén dugta ki a fejét, bámész
                     szemeit rámeresztve. Genesius, aki mestere volt az állathangok utánzásának, a
                     bika rekedt bőgését hallatta, mire a tehén odakullogott a kerítéshez. Öreg
                     jószág volt, elnehezedett testű és totyogó járású, de azért viszonozta a
                     bőgést, és fejét odanyomta a rácshoz. A színész elnevette magát, és botjával
                     megvakarta az állat homlokát a két szarva közt. A jámbor tehénnek jólesett a
                     simogatás, és hálából megnyalta a színész kezét. Erre egy öreg Osiris-pap jött
                     ki a házból, és szerencsét kívánt Genesiusnak a kitüntetéshez. Elmondta, hogy
                     ez a tehén szülte a holdfénytől megtermékenyítve azt a fekete Apis-bikát, amely
                     Ptah isten memphisi templomában lakik udvarával, a szolgálatára rendelt
                     papokkal. Az Apis-bika kedvéért isteni tiszteletben részesül a tehén is, amely
                     szülte, csak természetesen szerényebb méretűben, jászla nem aranyból van, hanem
                     ezüstből.
               </p>
					<p>
                  - Barátom - vonta az ölébe Maxentius a nobilissimát -, ebben az
                     országban ökör az az ember, aki nem bikának születik.
               </p>
					<p>
                  A lány egyre az ajtót leste, s már kezdett haragudni arra, aki a
                     könyvmásolást kitalálta. Alexandriában a törvény mindenkitől megkívánta, aki
                     könyvet hozott a városba, hogy azt mutassa be a nagy könyvtárban, s engedje át
                     lemásolásra, ha kívánják. Most nagy volt a forgalom, és soká tartott az
                     újdonságok összeszedése.
               </p>
					<p>
                  Végre jött a fiú a könyveket cipelő szolgával. Éppen akkor, mikor
                     a lány elhelyezkedett a princeps ölében. Egy pillanatra megállt, aztán
                     előreengedte a rabszolgát, ő pedig kitámolygott a könyvtárból, mint a taglóval
                     fejbe ütött állat.
               </p>
				</div>
				<div type="chapter">
					<head>
                  XIX.
               </head>
					<p>
                  Heptaglossus, a múzeum- és könyvtárigazgató már két órája
                     vezetgette Biont és Lactantiust a díszkertekben, amelyek a császári palotát, a
                     könyvtárat, a múzeumot, a hozzájuk tartozó templomokat és oszlopcsarnokokat
                     körülvették. A milliós város görög negyedének óriási kiterjedésű, elzárt része
                     volt ez, tele történelmi emlékekkel és műkincsekkel, mesterséges hegyekkel és
                     vízesésekkel, ahová az alexandriaiak csak akkor juthattak be, ha olyan előkelő
                     vendégeik voltak, akiknek engedélyük volt a belépésre.
               </p>
					<p>
                  A múzeumigazgató hatalmas termetű, méltóságos megjelenésű ember,
                     aki fején babérkoszorút hordott, nemcsak azért, hogy az isteni Platónhoz jobban
                     hasonlítson, hanem hogy gyér haját is takarja vele, semmivel se emlékeztetett
                     arra, hogy pályáját mint gubacstörő rabszolga kezdte a könyvtárnál. Már rég
                     feledésbe ment akkori neve is, bámulói inkább “ércgyomrú”-nak hívták páratlan
                     szorgalma miatt, amellyel több mint háromezer régi írót kivonatolt és
                     magyarázott. Általában azonban Heptaglossusnak nevezték, mert hét nyelven
                     beszélt. Barátainak csakolyan folyékonyan olvasta el egy Memphisből
                     idecipeltetett Hathor-oszlop hieroglifáit, amelyekben valamelyik fáraó udvari
                     költője magasztalta a szépséget és szerelmet, mint annak a törött oszlopnak a
                     zsidó feliratát, amellyel Antonius kedveskedett Kleopátrának. Éppen egy
                     márványlap perzsa szövegét betűzte, amely Kambüszész halála kapcsán az istenek
                     szörnyű bosszújával fenyegette meg a halandókat, akik nem adták meg nekik a
                     tiszteletet, amikor a rhetor megtörölgette izzadó homlokát.
               </p>
					<p>
                  - Meleged van? - fordult hozzá Heptaglossus. - Nincs kedvetek
                     lejönni a
                     számá
                  ba, megnézni a világbíró Alexander koporsóját? Odalent kellemes
                     hűvös van, és mire feljövünk, akkorára elmúlik a nap heve.
               </p>
					<p>
                  - A szolgám is lejöhet? - kérdezte habozva Lactantius, s Antiochia
                     öreg püspökére nézett, aki kopaszra nyírt fejjel, megszőrtelenített arccal
                     roskadozott mögöttük.
               </p>
					<p>
                  - Miért ne? Azok a királyok, akiket most meglátogatunk, ma éppen
                     olyan csöndesen fognak viselkedni, mint tegnap. Tegnap a császárt és a titkárát
                     vezettem le hozzájuk.
               </p>
					<p>
                  A kripták - inkább márványkápolnák, oltárszerű tömbökkel,
                     amelyekben egy-egy szarkofág feküdt - nem voltak mélyek. Az oszlopok közén
                     keresztül a nap elöntötte őket fénnyel, amelyben mint könnyű lepel ringott az
                     ezüst triposzokon állandóan parázsló tömjén rétegbe sűrűsödött füstje.
               </p>
					<p>
                  - Mi tartjuk illattal őket - mutatott Heptaglossus a
                     szarkofágokra, amelyekben a Ptolomeusok és családtagjaik nyugodtak. - Ennyit
                     megérdemelnek tőlünk azoknak árnyai, akik a könyvtárt és múzeumot összehordták.
                     Több örökséget hagytak a világra, mint ez.
               </p>
					<p>
                  Átmutatott a középső kápolnába, amelynek márványfalai
                     ezüstlapokkal voltak borítva. Az ezüstről visszaverődő napsugarak különös fényt
                     vetettek a terem közepén álló fekete kőtömbre, amelyen mézzel telt üvegkoporsó
                     feküdt.
               </p>
					<p>
                  - Íme Nagy Sándor. A hatszáz esztendőhöz képest elég jól bírja
                     magát.
               </p>
					<p>
                  A múzeummutogató nyugodt hangján mondta ezt, aki már nem hatódik
                     meg önmagáért. A rhetor azonban elfogódottan tette a kezét a koporsóra, és
                     akaratlanul meghalkította a hangját.
               </p>
					<p>
                  - Hát nem aranykoporsóba temették Babilonban Alexandert?
               </p>
					<p>
                  Bion, aki elővette viasztábláját, és lerajzolta a soklapú, öreg
                     prizmát, megelőzte a magyarázattal Heptaglossust.
               </p>
					<p>
                  - Azt régen beolvasztották. Ez már egyiptomi munka.
               </p>
					<p>
                  - A páncélja is itt függött - mutatott az igazgató a falra. - De
                     az is arannyal volt bevonva, és Caligula elvitette. Jöhet még olyan barbár is,
                     aki a méz miatt töri fel a koporsót.
               </p>
					<p>
                  - Gondolod? - nézett rá Lactantius. Mintha keserűnek érezte volna
                     Heptaglossus hangját.
               </p>
					<p>
                  - Minden megtörténhetik - vont az vállat. - Rendeletet kaptam,
                     hogy szolgáltassam be a praefecturára a keresztények iratait a könyvtárból.
                     Fölmentem megkérdezni, mit akarnak velük. Meg akarják őket égetni. Miért? Mert
                     az a törvény, annak pedig eleget kell tenni. El tudtok ennél barbárabb dolgot
                     képzelni? Holnap az juthat az eszébe valamelyik podvásfejűnek, hogy el kell
                     kobozni Cicerót.
               </p>
					<p>
                  Bion nem állhatta meg, hogy el ne köhögje magát, rámosolyogva
                     Lactantiusra. A rhetor hirtelen felkapta a fejét.
               </p>
					<p>
                  - Nini, hát az én szolgám hová lett?
               </p>
					<p>
                  Csak most jutott eszébe, hogy Mnester már az első kriptától
                     visszafordult, s azt is sejtette, miért. Nem akarta, hogy a bálványimádók
                     tömjénfüstje megfertőztesse.
               </p>
					<p>
                  - Félek, valami baj érte az öreget - sietett ki a sírboltból, s
                     amazok beszélgetve követték.
               </p>
					<p>
                  Mnester csakugyan olyan volt, mintha valami történt volna vele. Az
                     arca kipirosodott, a szeme fénylett.
               </p>
					<p>
                  - Láttam, láttam! - lihegte Lactantius elé.
               </p>
					<p>
                  - Kicsodát? - kérdezte elképedve a rhetor. Tudta, hogy a
                     keresztényeknek szoktak látomásaik lenni, s nem tartotta volna szerencsés
                     dolognak, ha a püspöknek éppen ezen a helyen jelenik meg a Krisztus.
               </p>
					<p>
                  - A Gonoszt láttam, a bujtogatót! Azt az Ammoniust, aki fel akart
                     bennünket lázítani a császár ellen. Ott! Ott! Látod? Mindjárt kiérnek az
                     oszlopsor mögül.
               </p>
					<p>
                  Lactantius két papformájú embert látott, amint beszélgetve
                     megálltak az oszlopsorhoz csatlakozó diadalív alatt. A kövéret ismerte, az
                     Tages volt, a főaugur. A másik hosszú, sovány, fekete ember volt, akinek vad
                     tekintetéhez nem jól állt a sárga cingulussal átkötött, fehér tóga.
               </p>
					<p>
                  - Biztos vagy benne, Mnester? Vigyázz, máglyára ne juttass valakit
                     ártatlanul!
               </p>
					<p>
                  A püspök megrémült. Nem, nem biztos benne. A Sátán a jó szemet is
                     sokszor elkápráztatja, s az övé már öreg szem.
               </p>
					<p>
                  Lactantius hazaküldte a fölizgult embert, de azért megkérdezte
                     Heptaglossust, nem tudja-e, kicsoda a sárga cingulusos ember.
               </p>
					<p>
                  - Dehogynem. Dsaresnak hívják, a Serapis-papok közül való, ő az
                     isten nagy ünnepén a cerebroskop.
               </p>
					<p>
                  - Az agyvelőkben olvas? - kérdezte Bion. - Akkor nehéz mestersége
                     lehet, mert sokat kell neki üres lapra nézni.
               </p>
					<p>
                  Heptaglossus nevetett.
               </p>
					<p>
                  - Csak egy agyvelőbe néz. A nagy ünnep egy évben egyszer
                     emberáldozattal jár, s annak az agyvelején mindig van írás. Minálunk készül
                     hozzá a tinta gubacsból, mézgából, szilfiumgyökérből és bíborcsiga
                     nedvéből.
               </p>
					<p>
                  - Tréfálsz?
               </p>
					<p>
                  - Nem én - mutatta Heptaglossus a tenyerét. - Látod, ha ide írok
                     valamit azzal a tintával, nem látszik belőle semmi, mert a szilfiumgyökér
                     láthatatlanná teszi. De ha ráteszem a forró agyvelőt, az mindjárt beissza, s
                     csak rá kell fordítani ide a másik tenyérre az agyat, úgyhogy az írás legyen
                     felül, mindenki elolvashatja a maga szemivel.
               </p>
					<p>
                  Bion rábólintott, hogy most már érti. Az ő anyja nem úgy
                     jövendölt, de most már csak így beszélnek az istenek az emberekkel.
               </p>
					<p>
                  Lactantius elcsodálkozott rajta, hogy a múzeumigazgató ilyen
                     könnyedén beszél a szent dolgokról. Körülnézett, és azt kérdezte tőle:
               </p>
					<p>
                  - Nem vagy te keresztény, Heptaglossus?
               </p>
					<p>
                  - Majd éppen neked megmondom, a császár barátjának - nevetett a
                     tudós.
               </p>
					<p>
                  Lactantius tiltakozott. Alexandriában még nem is hívatta a
                     császár. S ő különben is rhetor, nem curiosus.
               </p>
					<p>
                  - Tréfáltam, Lactantiusom - komolyodott el Heptaglossus. - Meg
                     merem én nektek mondani az igazat.
               </p>
					<p>
                  - Tehát csakugyan keresztény vagy?
               </p>
					<p>
                  - Csak mostanában jöttem rá, hogy az vagyok. Mióta üldözik őket.
                     Azelőtt nem érdekeltek. Mi közöm nekem a mások isteneihez, mikor a magaméihoz
                     sincs semmi? Tudjátok, úgy voltam az istenekkel, ahogy a magunkfajta ember
                     lehet. Ne kívánják tőlem, hogy a dolgukba ártsam magam, én se kívánok tőlük
                     ilyesmit. Ami kötelességem, annak legjobban szeretek magam eleget tenni, mert
                     félek, hogy Osiris nem végezné el helyettem, vagy nem olyan jól csinálná. Nem
                     bízhatom Herculesre Arisztotelész kivonatolását, még akkor se, ha olvasni tud,
                     amiben nem vagyok biztos, és ha én magyarázom Empedoklészt, az nekem
                     világosabb, mintha Apolló teszi. De ezt csak addig gondoltam így, míg bele nem
                     fogtam a keresztények könyveinek másolásába.
               </p>
					<p>
                  - Te keresztény könyveket másolsz?
               </p>
					<p>
                  - Azt kellene csodálnod, ha nem tenném, s akkor én nagyon rossz
                     múzeumigazgató lennék. Én nem azért fogtam a másolásba, mert keresztény akartam
                     lenni, hanem mert nem akartam, hogy elvesszen valami, amiben emberi szellem
                     van. A törvénynek eleget kell tenni, de ami szellem, azt meg kell menteni
                     akkorra, mikor a törvény elmúlik.
               </p>
					<p>
                  Eközben már kiértek a drómoszra, Alexandria korzójára, amely
                     nyílegyenesen futott a Mareotis tavától a tengerig, s elválasztotta az előkelők
                     márványvárosát a gyári negyedtől és a szegények viskóitól.
               </p>
					<p>
                  Kelet felől zűrzavaros lárma hallatszott, mintha emberek ezrei
                     ordítoznának bele egymás szavába.
               </p>
					<p>
                  - Semmi - legyintett Heptaglossus -, ezek mindig jajgatnak.
                     Bámulatos, hogy még mindig győzik tüdővel. Mondhatom nektek, hogy az a Pál nevű
                     keresztény, akinek a leveleit most másolom, bár nem tudott görög helyesírást,
                     és fogalma se volt a szavak eleganciájáról, s még annyit se értett a
                     filozófiához, mint Seneca, az istenhez sokkal közelebb jutott, mint az arany
                     combú Püthagorász. Azt merném mondani, hogy az ölébe ült az istennek.
               </p>
					<p>
                  Nehéz lábak dobbanásától rengett a föld. A korzó viháncoló
                     néptömege szétnyílt, és utat engedett a tízes sorokba osztott, csak
                     lágyékkötőbe öltözött, fáradt rabszolga-falkáknak, akiket a papirusgyárakból, a
                     bőrgyárakból, a selyemgyárakból és illatszergyárakból tereltek haza hajcsárok
                     az ergastulumokba. A bőrgyáriakat a fanyar cserbűzről lehetett megismerni, az
                     illatszergyáriak pedig a virágolajak szédítő szagát árasztották meztelen
                     testükből.
               </p>
					<p>
                  - Még az üveggyártók hátra vannak - magyarázta a rhetornak Bion,
                     aki esti sétáin megtanulta már a takarodás sorrendjét.
               </p>
					<p>
                  - Azt hiszem, azok ma későn szabadulnak - mosolygott Heptaglossus.
                     - Halljátok! Ezek ma megint az istenek kedvét keresik.
               </p>
					<p>
                  Az ordítozás egyre erősebb lett. A nap nyugaton merült a tengerbe,
                     és a keleti égen csaptak föl piros lángnyelvek. S északról, a nagy kikötő felől
                     is kurjongatás hallatszott. Rohanó embertömeg közeledett arról. A korzóról
                     pillanatok alatt elszéledt a sokaság.
               </p>
					<p>
                  - Ez a kikötő csőcseléke - húzta be Heptaglossus barátait egy
                     árvanevelő intézet porticusába, amelyet még Marcus Aurelius építtetett
                     felesége, Faustina emlékére. - Álljatok félre, mert ezek nem nézik, kit
                     gázolnak le.
               </p>
					<p>
                  Lactantius előtt megképzettek a nikodémiai zavargások. Borzongva
                     mutatott kelet felé.
               </p>
					<p>
                  - Keresztények laknak itt?
               </p>
					<p>
                  - Nem, azok most már mindenfelé laknak. A zsidófertályban van a
                     kivilágítás.
               </p>
					<p>
                  Lactantius megkönnyebbedett. A régi római erkölcsök ugyan
                     kivesztek, de a zsidógyűlöletet éberen tartották a halandók szívében az
                     istenek. Abban mindenki egyetértett, aki nem volt zsidó.
               </p>
					<p>
                  - Megnézzük?
               </p>
					<p>
                  Heptaglossus sajnálta, hogy időbeosztása aznap nem engedi meg ezt
                     a szórakozást.
               </p>
					<p>
                  - De fogsz még ilyet sokszor látni - tette hozzá vigasztalásul. -
                     Sajnos, az egyiptomi nép szemtelen, csúfolódó, kötekedő, és nem tiszteli a
                     római tekintélyt. Szerencse, hogy itt vannak a zsidók.
               </p>
					<p>
                  - Nem értem - mondta Lactantius.
               </p>
					<p>
                  A matematikus a vállára veregetett.
               </p>
					<p>
                  - Most már elhiszem, hogy kiváló történetíró lesz belőled, mert
                     kezded nem érteni az összefüggéseket. Barátunk azt akarja mondani, hogy
                     Alexandriában állandóan forradalom volna, ha nem volnának zsidók, hogy az
                     egyiptomi nemzet ezeken adja ki a mérgit. Nem úgy van, Heptaglossusom?
               </p>
					<p>
                  - Szóról szóra. Már délelőtt hallottam, hogy ma készül valami,
                     mert tegnap óta forrong a nép. Egy legionárius cica-macázott egy egyiptomi
                     cselédlánnyal, aki Nílus-vizet hozott egy tökhajban. Ez mutatta, hogy az
                     szentelt víz, és valami szertartáshoz kell. Ahogy ott játszottak egymással, a
                     víz ráloccsant a katonára, az pedig beleköpött a tökhajba. Ezt meglátta valami
                     istenfélő egyiptomi, az lármát ütött, s egy óra múlva már talpon volt az egész
                     Rhacotis, és azt követelte a helytartótól, adja ki a katonát, hogy ők azt
                     engesztelésül megetethessék a szent krokodilusokkal. A helytartó természetesen
                     nem tehetett mást, mint hogy azt mondta, a legionárius zsidó volt, és ott
                     bujkál valahol az atyafiai közt. Most aztán agyonütnek néhány zsidót, esetleg a
                     tűzbe hajigálják őket, s egy-két hétig békesség lesz.
               </p>
					<p>
                  A Porta Solis felől, amely a városbástya végéről nyílt a városba,
                     fegyvercsörgés hallatszott. Egy szakasz lándzsás, kardos vigil vonult
                     futólépésben a zsidónegyed felé. Heptaglossus pattintott az ujjaival.
               </p>
					<p>
                  - Nem szép napokat jósolok a keresztényeknek. A helytartó úgy
                     tesz, mintha meg akarná védeni a zsidókat. Ha ő barátságot mutat a zsidók
                     iránt, meg akarja őket nyerni a keresztények ellen.
               </p>
				</div>
				<div type="chapter">
					<head>
                  XX.
               </head>
					<p>
                  A császár fogadószobájának ajtaja előtt idegesen topogott a
                     kamarás, aki a nomenclatori tisztet betöltötte. Az oszlopcsarnok tele volt
                     küldöttségekkel, ő valamennyinek eladta protekcióját a sorrend tekintetében, s
                     a Dominus még mindig nem adott jelt, hogy be lehet bocsátani a kegyelmét
                     kérőket. Először Lactantiust parancsolta magához, azt elég hamar elbocsátotta a
                     magister kíséretében, azóta azonban Bionnal van bezárkózva.
               </p>
					<p>
                  Lactantiustól csak azt kérdezte a császár, hogy volt-e Nagy
                     Sándornak fia, és mi lett annak a sorsa. A rhetort nem lepte meg a kérdés.
                     Tudta, hogy a császár a kriptákban járt, és bizonyosan akkor ébredt fel a
                     kíváncsisága. Diodorus Siculus krónikájára támaszkodva adta meg a feleletet. A
                     jegyzetek ugyan zavarosak és hiányosak, de az bizonyos, hogy legalább egy fia
                     volt a világhódítónak, azt is Alexandernek hívták, s anyja a perzsa Roxane
                     volt, Darius király leánya. A hadsereg ki is kiáltotta királynak, de mire
                     emberkort ért volna, akkorára a diadochok, Nagy Sándor osztozkodó vezérei
                     eltették láb alól. Valószínűleg Antipater fojtatta meg az anyjával együtt.
               </p>
					<p>
                  A császár figyelemmel hallgatta végig a rhetort, de minden
                     megjegyzés nélkül bocsátotta el. Annál nyíltabban beszélt Bionnal. Mutatta neki
                     felpuffadt gyomrát, s tapintatta vele a máját, melyet dagadtnak vélt. - Nem
                     félsz-e, Bion - kérdezte nem éppen jókedvű mosolygással -, hogy nagyon hamar
                     meg kell gyújtanod alattam a consecratiós máglyát?
               </p>
					<p>
                  Bion nem félt. Az utolsó holdfogyatkozáskor is megkérdezte a
                     csillagokat, s azok állásában semmi fenyegetőt nem talált. Ami pedig a császár
                     baját illeti, Pantaleon bizonyára azon is segíteni fog, mint ahogy az augustát
                     meggyógyította.
               </p>
					<p>
                  - Nem gyógyította meg - csóválta a fejét a császár -, csak
                     elaltatta valahogy a szenvedéseit. Most, hogy bizonyos közbejött kellemetlenség
                     miatt Pantaleon nem jöhetett velünk, az augusta szenvedései megint
                     fölébredtek.
               </p>
					<p>
                  Bion látta a császár arcáról, hogy mit ért a közbejött
                     kellemetlenség alatt. Egy legyintéssel elhessegette magától a nikomédiai
                     összeesküvésre való visszagondolást.
               </p>
					<p>
                  - Az augustát régi fejszaggatásain kívül most nyugtalanító álmok
                     is gyötrik. Valamelyik éjjel megjelent neki álmában Pantaleon, két tenyerén
                     tartván elébe levágott, véres fejét. Hiszen nekem egy szóval meg lehetne
                     gyógyítanom, de nem merem, Bion, nem merem! Mikor nekem oly nehéz magamon erőt
                     venni, hogy bízzak akkor titkot az anyaszívre?
               </p>
					<p>
                  - Uram, az anyaszív nem lehet áruló - igyekezett Bion biztatni a
                     császárt.
               </p>
					<p>
                  - Ó, Bion, ha te azt tudnád, nekem mit kell kiállnom, aki csak apa
                     vagyok! Amikor úgy érzem, hogy fiam szemében csak a császárnak kijáró
                     tiszteletet és a jótevőt megillető hálát látom, de egy sugarát se a
                     szeretetnek! Tudod, Bion, sokszor alig bírok erőt venni magamon, hogy rá ne
                     tapossak diadémra és bíborra, és oda ne kiáltsak neki: Fiam, ölelj meg, nem a
                     császár vagyok én, hanem az apád...
               </p>
					<p>
                  Jobbját bocsánatkérően nyújtotta Jupiter krizelefantin szobra
                     felé, amely a trónustól jobbra állott.
               </p>
					<p>
                  - Nem lehet, őmiatta nem lehet. Neki az én kezem által kell
                     megkapni a bíbort, ahogy az istenek rendelte idő letelik. Ki tudja, az istenek
                     is megoltalmaznák-e, ha én akkor mellette nem állnék? Talán a Nagy Sándor
                     fiának sorsára jutna. Nem lehet megbízni senkiben.
               </p>
					<p>
                  Elhallgatott, és tenyerébe hajtott fejjel, pillantás nélkül nézett
                     maga elé. A matematikus síráshoz nem szokott szeme is kezdett elfátyolosodni,
                     amikor látta, hogy az apai szeretet gyámoltalan, csüggedt gyerekké tette az
                     öregembert, akinél fegyelmezettebb férfi száz év óta nem ült a császárok
                     trónján. Aki össze bírta fogni markában a szétzüllött világot, az nem bírta
                     visszatartani a könnyet, amely a nem pillantó szemekből végiggördült a sárga,
                     ráncos arcon.
               </p>
					<p>
                  Eszébe jutott az antiochiai este, mikor először látta a
                     hihetetlent, a síró Diocletianust, és bátorságot vett magának arra, hogy mint
                     akkor, most is kérdezetlenül meg merjen szólalni. Dicsérni kezdte a fiát,
                     milyen értelmes, és mennyire megkomolyodott.
               </p>
					<p>
                  - Félek, nagyon is komoly - nézett föl a császár. - Keveset van a
                     maga korához illő fiatalok közt. Igen, vettél észre valamit? Hiszen azért
                     hívattalak, hogy számot adj. Erósz célba vette már a szívét?
               </p>
					<p>
                  Bion elmosolyodott. A császár mindjárt, amint Alexandriába
                     érkezett, azzal bízta meg, hogy észrevétlenül figyelje meg a fiút, s kövesse
                     sétáin is. Közeledik-e valahol ahhoz a nőhöz, akit a horoszkóp azzal jelentett
                     be, hogy Venus kilépett házából, és oppozícióba lépett a Jupiterrel?
               </p>
					<p>
                  - Még aligha találkozhattak, uram. Talán nem is tudnak még
                     egymásról. Quintiporra sok nő szeme rátapadt már Alexandriában, de nem hiszem,
                     hogy az övé rácsillant volna valamelyikre. Az bizonyos, hogy még nem láttam
                     visszafordulni senki után. Az isteni nobilissima az egyetlen női lény, akitől
                     nem mer elszaladni.
               </p>
					<p>
                  - Titanilla? Örülök neki, hogyha az asszonyi nemhez szelídíti egy
                     kicsit. Aranyfény ő, de... talán... már nem veszélyes.
               </p>
					<p>
                  Egy kicsit el is pirult a császár, amikor ezt mondta. Arra
                     gondolt, hogy az ő fiának Venusa a Szűz házában lakik a horoszkóp szerint, és ő
                     hallott olyan fecsegéseket Maxentiustól, amelyek szerint a nobilissima már nem
                     lakik a Szűz házában. Ha nem lett volna neki olyan kedves a Galerius leánya
                     aranyfényével és pillangós bájával, talán szóvá is tette volna a dolgot az
                     apjának. Így azonban csak a princepset hallgattatta el szigorú
                     figyelmeztetésével.
               </p>
					<p>
                  - Aranyfény, aranyfény - ismételgette, mintha el akarná felejtetni
                     a matematikussal, hogy a császári család egyik tagjáról pirulva beszélt előtte.
                     - Örülök neki, Bion, ha kedvelik egymást, te azonban résen légy, és figyeld,
                     mikor rátalál az igazira.
               </p>
					<p>
                  Csókra nyújtotta kezét a matematikusnak, aki most már maga is mert
                     örülni, hogy urát földerülni látta.
               </p>
					<p>
                  - Ne félj, uram - hajtott térdet és fejet -, nem aludt vérű
                     tanítványt neveltem én.
               </p>
					<p>
                  Mély bókolása közben nem vette észre, hogy a császár tekintete
                     hirtelen elkomorodik. Aludt vérű tanítvány! A felesége álmára gondolt, de ő nem
                     Pantaleon, hanem Quintipor vérbe fagyott, drága, szőke fejét látta maga előtt.
                     Mért szeretik az emberek mindenbe belekeverni a vért?
               </p>
					<p>
                  Becsöngette az öltöztető főkamarásokat. A csengő szava egész
                     szobasort végigsivított. A főmagasságú szolgák bent termettek, mielőtt az
                     érchang elhalt volna, s mire ráadták a császárra a drágaköves bíbort, és
                     homlokára illesztették a gyöngyös diadémot, kint halálos csöndben várták, kit
                     szólít először a nomenclator. Ő maga is gondba esve nézegette a listát, várva a
                     második csöngetést, amikor a türelmetlenkedő kérvényezőket széttaszigálva olyan
                     hivatalos személy állt elébe, akit soron kívül azonnal be kellett
                     jelenteni:
               </p>
					<p>
                  - A szentséges Galerius caesar futárja.
               </p>
					<p>
                  A császár már trónon ülve fogadta a futárt, aki az adoratio után
                     átnyújtotta neki a caesar lepecsételt levelét. Távozást intve a futárnak, maga
                     törte fel a pergamentekercset, kíváncsian kezdett az olvasásába, aztán
                     kedvetlenül ejtette az ölébe.
               </p>
					<p>
                  - Eh, már megint a keresztények!
               </p>
					<p>
                  Nem érdekelte, hogy hány templomot romboltak le, és hány püspököt,
                     papot börtönöztek be a kettejük provinciáiban. A kappadóciai lázongásokról
                     pedig már előbb kapott közvetlen jelentést. Ott sok volt a keresztény, mint
                     ahogy azelőtt sok volt a manicheus. Ez a tartomány a perzsákkal határos, s
                     azoknak a keze bizonyosan benne van ezeknek a minden újságon kapó, állhatatlan
                     lelkű lótenyésztőknek a felbujtásában. A papjaikat követelik vissza, majd
                     vissza fogják őket kapni, csak egy kicsit csöndesedjék ez a kellemetlen nép. A
                     birodalomnak nem érdeke, hogy éppen itt, a keleti határ legkényesebb pontján
                     állandósuljon a nyugtalanság. Itt vannak a legfontosabb határvárak. Melitene...
                     Mintha látta volna a város nevét Galerius levelében. Fölemelte a pergament, s
                     szemét csakugyan odakapta az aláhúzott szó. Most már izgatottan olvasta. A
                     helyőrség, a tizenkettedik légió néhány cohorsa nyílt lázadásban van. A
                     keresztény katonák lefegyverezték nem keresztény tisztjeiket; egyelőre életben
                     hagyják őket, mert papjaikat akarják velük kicserélni, de sorsuk nagyon
                     kétséges. Az apatei lázadás nem katonai, s nem is volna olyan veszélyes, ha a
                     falu közel nem volna Antiochiához. Így azonban, ha a kis dudvakazlat idejében
                     el nem tapossák, félős, hogy a különben is erősen megmételyezett nagy város is
                     lángba borul tőle.
               </p>
					<p>
                  - Apate, Apate... - tűnődött a császár. Igen, az a falu, amelynek
                     népe a tisztviselőkkel együtt megszökött az adófizetés elől. Hallotta a
                     lesoványodott kutyák vonítását, s látta az előtte csúszó-mászó keresztényeket,
                     akiket fölsegített. Akik ruháikat leterítették elé az antiochiai bevonuláskor.
                     Ezek lázadtak volna fel őellene?
               </p>
					<p>
                  - Mondtam neked, uram - írta a caesar -, hogy ide fog vezetni a
                     halhatatlan isteneket meghaladó elnézésed. Itt nem segít a jóság, az
                     istentelenek gyalázatos és alattomos faját ki kell irtani, mielőtt ők irtanának
                     ki minket. Nem tudom, mindnyájunk legkegyelmesebb atyja, megmondták-e neked,
                     vagy rosszhiszeműen elhallgatták előled az istentelenek magasrangú pártfogói,
                     hogy ezek a gonosz varázslók ismét életedre törnek? Nikomédiában felásták a
                     szégyenhely közelében eltemetett istentelenek csontjait - a négy merénylőre
                     gondolok, akiket könyörgéseimnek engedve kivégeztettél. Értesülésem szerint
                     ezek a csontok imádás tárgyául szolgálnak nekik azokon a búvóhelyeken, ahol
                     tilalmunk ellenére most is össze mernek jönni, bizakodva az ő erejükben és a mi
                     gyöngeségünkben. Ezek felett a csontok felett olyan varázsigéket mondanak,
                     amelyek lelküket visszatérésre és elsősorban a te megrontásodra kényszerítik.
                     Téged Antikrisztusnak hívnak, akiben minden gonoszság egyesül, s úgy mondják,
                     hogy benned, legkegyelmesebb császár, Nero lelke testesedett meg.
               </p>
					<p>
                  A császár elmosolyogta magát, annyira ostobának tartotta ezt a
                     felfogást. Megvetéssel dobta félre a pergament, s most vette észre, hogy annak
                     utóirata is van, melynek betűiben a Galerius tollhoz nem szokott, nehézkes
                     kezére ismert.
               </p>
					<p>
                  - Biztos tudomásom van róla, hogy nem istenek ellen megy itt többé
                     a harc, hanem a te személyed ellen, akit mindenfelé tajtékzó szájjal
                     emlegetnek. Arról is értesülést szereztem, hogy az államfelforgató mozgalmak
                     szálai mind egy helyen, a moesiai Naissusban futnak össze. A többit nem akarom
                     levélre bízni, de hamarosan énmagam kereslek fel, és szentséges színed elé
                     állítom a hiteles tanút, akinek szavaiból meggyőződhetsz állításaim
                     igazságáról.
               </p>
					<p>
                  A császár a curiosusok jelentéséből régen tudta, hogy Helena,
                     Constantius caesar első felesége Naissusban él, és nagy tiszteletnek örvend az
                     ottani keresztények közt. De kegyes cselekedetein kívül soha semmit nem
                     jelentettek róla. Egymásra tette tenyerét, s ujjainak szüntelen mozgása
                     mutatta, hogy a császár izgalomban van.
               </p>
					<p>
                  Ujjainak játéka egyre gyorsabb lett, ahogy az eléje bocsátott
                     küldöttségeket meghallgatta. A különböző alexandriai céhek és érdekcsoportok
                     tagjai terjesztették be panaszaikat mind a keresztények ellen. A
                     marhatenyésztők és marhakereskedők azt állították, hogy nemcsak Alexandria,
                     hanem az egész birodalom nevében beszélnek, amelynek polgárai közt talán ők
                     fizetik a legtöbb adót. Be kell jelenteniök, hogy kénytelenek lesznek más
                     foglalkozást keresni, ami az államra nézve lesz legnagyobb veszteség. Mióta az
                     istentelenek elszaporodtak, azóta a hivatalos áldozatokon kívül, amelyek csak
                     az év néhány nagy ünnepén szokásosak, alig mutat be valaki az isteneknek véres
                     áldozatot, s az is legfeljebb egy gerlice vagy malac és bárány.
               </p>
					<p>
                  Ugyanezt panaszolták az olajkereskedők, a bortermelők és a
                     tömjénárusok. Az utóbbiak kimutatták, hogy tíz év alatt nem adtak el annyi
                     tömjént, mint régebben egy év alatt. Nekik - s ezt a többiek is hangoztatták -
                     a keresztények ellen különben nem volna semmi panaszuk, mert a vallásuktól
                     eltekintve jóravaló és munkás emberek, és adósságaikat ők fizetik a
                     legpontosabban. Ha a vallásukat úgy módosítanák, hogy az ő istentiszteletük is
                     hasznára válnék a gazdasági életnek, a maguk részéről hajlandók volnának a
                     keresztények istenét is befogadni a maguk istenei közé. Kölcsönös jóakarattal
                     talán lehetne is megoldást találni. Például az üveggyárosoknak nincs okuk
                     panaszra, mert ők kapnak tőlük megrendeléseket kelyhekre és poharakra, csak azt
                     kívánják, hogy azok kereszttel, báránnyal vagy hallal legyenek díszítve, mint a
                     keresztény babonaság jelvényeivel.
               </p>
					<p>
                  A császár összeszorított szájjal hallgatta végig a panaszokat,
                     anélkül hogy akár a felháborodásnak, akár a fölbátorításnak jelét adta volna.
                     Szokott merevsége álarcát csak akkor tágította meg, mikor Hierocles, Alexandria
                     kormányzója borult eléje.
               </p>
					<p>
                  - Mit hoztál, Hierocles? - kérdezte kegyesen, mert szerette a
                     kormányzót. Erélyes tisztviselő volt, és féken tudta tartani a minden
                     szellőlebbenésre felkavarodó világvárost.
               </p>
					<p>
                  - A megláncolt kereszténységet teszem legmélyebb hódolatommal
                     istenséged lábai elé - tett le néhány pergamentekercset Hierocles a trón
                     lépcsőjére.
               </p>
					<p>
                  Hierocles, értelmes arcú, görög ember Káriából, azok közé a
                     jóhiszemű, korlátolt emberek közé tartozott, akik látták a régi világ
                     szétzüllését, és keresték az új foltot, amellyel a szétmálló ruhát meg lehetne
                     menteni. Fiatal korában keresztény volt, de rendszerességhez szokott
                     hivatalnok-elméje ellentmondásokat fedezett fel az evangéliumban, és spekulatív
                     görög szellemét éhen hagyták Krisztus parabolái. Az egyistenhitet
                     elfogadhatónak találta, de keresztény felfogásban túlságosan igénytelennek és
                     szűkkörűnek. Annak a vöröshagymán és keszegen élő emberfalkának, amelynek
                     szánva volt, megfelelhetett, de művelt embernek nem való. Általában
                     szegényesnek ítélte az egész tant egy olyan bámulatos szervezet számára, mint a
                     római birodalom, s terjedését épp azért veszélyesnek találta, és megelőzendőnek
                     egy tökéletesebb és minden más vallás lelkét magába szívó bölcseleti
                     rendszerrel. Rávetette tehát magát a különböző filozófiai iskolákra; amire
                     Alexandria, az akkori világ anyagi és szellemi javainak egyformán legnagyobb
                     piaca különösen alkalmas volt. Összeadta magát nemcsak azokkal, akik Platón és.
                     Püthagorász állott borát igyekeztek az új tömlőkbe átönteni, hanem azokkal is,
                     akik Homérosz költészetének virágaiból is a gyakorlati erkölcsök olaját akarták
                     kipréselni, s mindezt összekeverte a babiloniai és egyiptomi szemfényvesztők
                     lőréjével is. Sikerült is neki olyan tökéletes vallási rendszert összegyúrni,
                     amilyenre csak a leglelkiismeretesebb és minden szempontot figyelemre méltató
                     állami főtisztviselő képes. Az új vallás aktái rendkívüli tetszésre találtak az
                     alexandriai közélet csiszolt elméi közt, amiben a vallástervező hivatali
                     tekintélyének éppannyi része volt, mint a lelkek őszinte szomjúságának valami
                     olyan italra, amelynek nincs olyan rothadt íze, mint a többinek. Most, amikor a
                     jelek szerint megindult a végleges leszámolás a vesztére törő kereszténységgel,
                     Hierocles elérkezettnek látta az időt, hogy a hosszú évek munkájával készített,
                     döntő fegyvereket az államfő rendelkezésére bocsássa.
                     Philaletes
                  , vagyis az
                     Igazság Barátja
                   címet adta tanulmányának, s rendszere alapelveit fejtette ki a
                     magával hozott tekercsekben.
               </p>
					<p>
                  - Magunk is egész életünkben barátai voltunk az igazságnak -
                     bólintott a császár -, munkádat figyelmünkre fogjuk méltatni.
               </p>
					<p>
                  Intett notariusának, hogy vegye magához a tekercseket. Hierocles
                     azonban nem találta nagyon megnyugtatónak a császári ígéretet, másrészt többet
                     bízott az élő szó, mint az írott betű meggyőző erejében. Az ügy fontosságára és
                     sürgősségére való tekintettel engedélyt kért a Dominustól, hogy röviden
                     ismertethesse előterjesztése lényegét.
               </p>
					<p>
                  A kereszténységgel valóban röviden végzett. Ő, megvallja, élt
                     közöttük, s nem tapasztalta azokat az ocsmányságokat, amelyekkel régebben
                     vádolták őket. Nem igaz, hogy lisztbe takart gyermek húsát eszik szent kenyér
                     nevezete alatt, és nem isszák föláldozott ember vérét. Fajtalankodásaikról se
                     tud semmit, amelyekkel némelyek szerint közös lakomáikat be szokták fejezni, a
                     lámpák eloltása után rettenetes ölelésben egyesülvén, s a vérfertőzések száma
                     és változatossága szerint mérvén az érdem és erény nagyságát. Még az se volna
                     baj, bár azt nem lehet tagadni, hogy vannak ostoba babonáik, hiszik a test
                     feltámadását, s hirdetik a test természetes örömeiről való lemondást, ami
                     nemcsak a józan ésszel, hanem a birodalom érdekeivel is ellenkezik. De ilyen
                     babonáik más szektáknak is vannak. Isis papjai megférfiatlanítják magukat,
                     Vesta istennő is szüzességet követel szolgálóitól, s a Mitra-imádók
                     önsanyargatásai még borzalmasabbak. A keresztényeket az teszi igazában az állam
                     ellenségeivé, hogy istenüket, aki tulajdonképp a zsidók istenének fia, még
                     kellemetlenebb tulajdonságokkal ruházzák fel, mint a disznóhús-kerülő
                     körülmetéltek a magukét. A zsidók istene, bár komor és gyűlölködő még a saját
                     népével szemben is, nem támad, csak védekezik. A keresztények istene minden
                     népre mosolyog, és minden népnek az istenét le akarja szúrni azzal a
                     lándzsával, amellyel őt felfeszítették. A legveszedelmesebb isten ő, mert
                     szelídnek tettetvén magát, mindenhová be tud furakodni, és mindenütt megzavarja
                     a rendet, és megbontja a békét. A családban, ahová a gyermekeken és asszonyokon
                     keresztül lopja be magát, szembeállítja az apát a gyermekkel, a férjet a
                     feleséggel, a testvért a testvérrel. A katonát ellentmondásra, lázadásra,
                     szökésre ingerli, s oldott kévévé teszi a hadsereget. Amikor pedig a rabszolgát
                     azzal bolondítja magához, hogy egyenlő az urával, sőt ha keresztény, különb is
                     nála, s amikor a szegény örömére a túlvilágon örök tűzben sütteti meg a
                     gazdagot, akkor valóban arra a Hannibalra emlékeztet, aki repesztéssel és forró
                     ecettel porlasztotta az Alpeseket.
               </p>
					<p>
                  Diocletianus csak most szólt közbe.
               </p>
					<p>
                  - De azért az Alpesek ma is megvannak.
               </p>
					<p>
                  Hierocles mintha ingerültséget és gúnyt érzett volna a császár
                     hangjából. Sietett bocsánatot kérni, amiért türelmét tovább igénybe vette, mint
                     ahogy azt a kereszténység érdemli. Ha túlozni látszott e kellemetlen szekta
                     jelentőségét, csak azért tette, hogy evvel tüntesse fel, milyen nagyszerű
                     rendszer az övé, amely még a zűrzavaros Krisztus-tan makacs és nehézfejű
                     követőit is az értelem fegyvereivel fogja meggyőzni.
               </p>
					<p>
                  - Olyan Pharoszt gyújtottam - mutatott ki a kikötő százhúsz méter
                     magas világítótornyára -, amely be fogja tölteni a föld kerekségét.
               </p>
					<p>
                  És sugárzó arccal kezdte meg a rendszere ismertetését, amely egy
                     mennyei császár uralma alatt rangosztályokba rendezi el az egész kozmoszt.
                     Isten valóban csak egy van, ebben igazuk van a zsidóknak és a keresztényeknek.
                     Ez az egy Isten a Lélek, az Értelem, a Pleroma, akinek emanációiból jött létre
                     a világ. De nem ő teremtette, mert a tökéletes csak tökéleteset teremthet, a
                     világ pedig tökéletlen. A Pleromának nincs öntudata, mert az gondolatot
                     tételezne fel, arra pedig a tökéletességnek nincs szüksége. Nincs akarata, mert
                     az a jónak kívánása lenne, de annak, aki maga a végtelen jóság, nincs szüksége
                     jóra.
               </p>
					<p>
                  A császár elszundikált egy-egy pillanatra. Elaludni azonban nem
                     engedte a kormányzó egyre szárnyalóbb lendülete. Most már a
                     démiurgosz
                  okról beszélt, a hold és föld között lakó szellemekről, akik a
                     Pleroma állandóan ömlő fényéből a püthagoreuszi számrendszer értelmében
                     megalkották a világot, és gondoskodnak annak kormányzásáról. Ilyen démiurgosz
                     többek közt Jupiter, s ezek közé tartozik Mózes és Krisztus is. Valamennyien
                     közelebb vannak a Pleromához, mint a földi emberek, ennélfogva több fényt
                     tudnak magukba sűríteni.
               </p>
					<p>
                  Arcán, hangján, mozdulatain érzett, hogy ez az ember most tele van
                     Pleromával, de annyira tele, hogy önmagán kívül semmiről se tud, se a
                     láthatatlan, se a látható világban. Szájából megállíthatatlanul ömlött a
                     császárnak érthetetlen szavak zuhatagja: a
                     nusz
                  , amely nemzé a
                     pneumát
                   és az
                     aetont
                  , az
                     ennoia
                  , a
                     genesiurg
                  nak nevezett csíra, a Jamblichus, Philo, Plotinos istenkereső
                     iskoláinak nyomorú zagyvaságai. Amennyire bámulta, annyira unta a császár ezt a
                     kimeríthetetlen tudományt, amellyel a művelt városkormányzó meg akarta menteni
                     a birodalmat. A császár nem volt ilyen művelt, de okosabb volt. Már
                     Alexandriába érkezte óta tervezte, hogy maga elé állíttatja a keresztények
                     néhány bebörtönzött vezetőjét, és összeméreti hitük igazságait a régi istenek
                     igazságainak hordozóival, de most letett erről a szándékáról. Hierocles
                     előadása csak arról győzte meg, hogy ezek a kérdések disputával meg nem
                     oldhatók, s amennyiben az istenek maguk nem döntenek a maguk dolgában,
                     edictumokkal kell a halandók lelki életében is rendet teremteni.
               </p>
					<p>
                  Quintipor nyitott be az ajtón. A császár odaintette magához. A fiú
                     habozva állt meg a trón előtt.
               </p>
					<p>
                  - Gyere csak föl egészen bátran, fiam - mosolygott rá, és megfogta
                     a kezét, odahúzta maga mellé, mintha más nem is volna teremben. - Történt
                     valami?
               </p>
					<p>
                  - A nobilissima üzent. Az augusta...
               </p>
					<p>
                  A császár szorosabban magához ölelte. Érezte szívén a szíve
                     dobogását. Fülét odafordította a szájához.
               </p>
					<p>
                  - Mondjad - súgta neki.
               </p>
					<p>
                  - Az augusta le akarta magát vetni a Paneum tetejéről. A
                     nobilissima alig bírta visszatartani. Lefektette, de a sírását nem bírta
                     elállítani. Azért kéretne téged, uram.
               </p>
					<p>
                  A császár fölugrott, nem csöngetett a kamarásoknak, díszruhájában
                     ment ki a teremből.
               </p>
					<p>
                  Hierocles sajnálta, mert most akarta bebizonyítani, hogy az ő
                     vallási rendszerével az égi tünemények is mind ésszerűen megmagyarázhatók. Most
                     már csak a notariusnak mondhatta el.
               </p>
					<p>
                  - A démiurgoszok egy része fellázadt a Pleroma ellen, és fényt
                     rabolt el tőle. Ezek büntetésül az égboltra vannak szögezve csillagoknak. A nap
                     és hold mint fődémiurgoszok magukhoz akarták tőlük vonzani az elrabolt
                     fényrészecskéket. A rabló démiurgoszok mérgükben párákat fújnak ki, ezekből
                     lesznek a felhők, ordítanak, és így keletkezik a mennydörgés, izzadnak,
                     ilyenkor hull az eső. Ugye, mennyivel ésszerűbb ez annál az együgyű mesénél,
                     hogy Jupiter számára Vulcanus kovácsolja a villámokat az Aetna gyomrában?
               </p>
					<p>
                  Fényes dél volt, a kapzsi démiurgoszok, amelyeket a filozófia
                     csillagok gyanánt szegezett az égboltra, bizonyosan aludtak, s nem foglalkoztak
                     a Pleroma bosszantásával. Jupiter aranyból és elefántcsontból alkotott szobra
                     mégis lezuhant állványáról, és darabokra tört a mozaikon. A nehéz fej már esés
                     közben levált a törzsről, Hierocles lábára esett, és összezúzta néhány
                     lábujját. A magas márványoszlopok úgy ingottak, mint a nádszálak, s valahol
                     rettentő dördüléssel szakadt be a mennyezet.
               </p>
					<p>
                  A két nagyúr sápadtan kapaszkodott egymásba. Hierocles csak a
                     kegyetlen fájást érezte lábafejében, a notarius azonban arra gondolt, hogy az
                     istenek haragja ingatta meg a földet. Csak azt nem tudta, Jupiter volt-e
                     bosszúálló vagy Vulcanus.
               </p>
				</div>
				<div type="chapter">
					<head>
                  XXI.
               </head>
					<p>
                  A földrengés szokás szerint tengerrengéssel járt együtt, és
                     romokkal borította el különösen a fényes görög-negyedet. A Paneum, a császári
                     kertek közepére épített kilátó-hegy, amelyre csigalépcsők vezettek fel,
                     kettérepedt, egyik fele leomlott, és maga alá temette annak a templomnak a
                     jobbszárnyát, amelyet Kleopátra emeltetett Antoniusnak. Leszakadt a Serapeum
                     homlokzata is, s több istenszobor megsérült; udvarának oszlopai elpusztultak a
                     két obeliszkkel együtt, amelyeket Hadrianus a thébai fáraó-temetőből
                     ültettetett oda. Az első nap azt is beszélték, hogy a kriptákat elnyelte a
                     föld, s többen látták, amint Nagy Sándor holtteste fölemelkedett a város fölé,
                     s beleveszett egy fényes felhőbe, amelyet Jupiter küldött eléje. Másnapra
                     kiderült, hogy a kriptákat nem érte semmi baj, s a világhódító tovább alussza
                     álmát mézágyában. Az ő égbemenetele helyett be kellett érni azzal a csodával,
                     hogy Serapeum udvarán egyedül az a harminc méter magas vörös gránitoszlop
                     maradt épen, amelyet Pompejus, a volt praefectus emeltetett Diocletianusnak,
                     amikor hivatalát letette. Ez közmegnyugvásul szolgált, mert nyilvánvaló volt
                     belőle, hogy az istenek kegyelme, akik saját szobraikat és templomaikat se
                     kímélték, továbbra is védelmezi a császárt. De kicsodák akkor azok, akik
                     haragjukat felidézték? Több omladékra azt a figyelmeztetést írták fel
                     ismeretlen kezek:
                     Jaj nektek, ha meg nem tértek! Ez a bosszú miérettünk!
                   Kezdetben a zsidókra gyanakodtak, annál inkább, mert azok apró
                     házait megkímélte a földindulás. Csakhamar az a hír terjedt el, hogy a
                     fenyegetések az istentelenektől származnak. Minden sarkon csoportosulások
                     támadtak, a megtámadott keresztények azzal védekeztek, hogy a firkálásokkal a
                     zsidók akarják ellenük fölingerelni a népet. Két firkáló suhancot rajtakaptak,
                     s ezek valóban zsidóknak vallották magukat, de mikor agyonkövezték őket, s
                     leszaggatták róluk a ruhát, hogy meztelen testüket vas-horgokon vonszolják
                     végig az utcákon, akkor kiderült, hogy nem a laskarágók közül valók. Voltak
                     olyan bátor istentelenek is, akik kérkedtek vele, hogy igenis az ő istenük állt
                     bosszút letartóztatott papjaiért, mások, maguk is kárvallottak, azt hirdették,
                     hogy a bálványimádók bűnei miatt az egész világ el fog pusztulni. A hangulat
                     egyre izgatottabb lett, a véres verekedésekbe mind többen keveredtek belé, s
                     bár a keresztények nagyon megritkultak az utcákon, most már otthonukban se
                     voltak biztonságban. Házaik falára akasztófákat rajzoltak, ajtajaikat bekenték
                     az áldozati állatok vérével, s az egész város egy ordítás lett:
               </p>
					<p>
                  - Halál a keresztényekre!
               </p>
					<p>
                  A bőszült ordítozásokat meg kellett hallania a császárnak is, akit
                     anélkül is gondba ejtett a földrengés. Azt, hogy a neki szentelt oszlop
                     épségben maradt, maga is úgy magyarázta, mint az istenek jóakaratának jelét, s
                     annál inkább kötelességének tartotta, hogy megengesztelésükben maga is részt
                     vegyen. Megjelent a Serapis-papok könyörgő körmenetén, s mint a birodalom
                     főpapja, megadta az engedélyt arra, hogy cerebrospicium útján kérdezzék meg az
                     istenektől, mi az oka haragjuknak. Egy különben is halálra ítélt anyagyilkost
                     áldozták fel az istennek fején vékát viselő, óriás szobra előtt, s a császár a
                     remegő agyvelőn, amelyet a pap tenyerén tartott szemei elé, maga olvashatta a
                     feleletet:
               </p>
					<p>
                  - A keresztények!
               </p>
					<p>
                  Nem lehetett többé habozni. Nemcsak a nép lecsendesítésére, hanem
                     a saját lelkiismerete megnyugtatására is ki kellett bocsátani az új rendeletet,
                     amely a polgárjogok elvonása alakjában erkölcsi halállal bünteti a
                     keresztényeket. Nemcsak hogy minden keresztény szabad ember elveszti hivatalát,
                     ha vonakodik az isteneknek áldozatot bemutatni, de a törvény előtt se jelenhet
                     meg, se mint panaszos, se mint tanú, mert a törvénykezés mindig
                     áldozatbemutatással kezdődik.
               </p>
					<p>
                  Az edictumot természetesen nem a császár fogalmazta, hanem
                     törvénytudó tanácsadóinak kollégiuma. Nem tanulatlan emberek, sőt legtudósabb
                     jogászai a birodalomnak. Nem a császár rabszolgái, hanem a jogtudományéi,
                     amelytől semmi el nem tántoríthatta őket, s amelyen kívül más számára nem is
                     volt szemük. A keresztény-kérdésben nem is láttak mást, mint feladatot, amelyet
                     a jogtudományhoz s a maguk jogászi nevéhez méltóan kell megoldani. Nem a
                     változott embert nézték, hanem a változatlan törvényt, amelyet már a régi nagy
                     császárok meghoztak a keresztényekről. Igaz, hogy a törvényt ötven év óta nem
                     alkalmazták, de az azért nem veszítette el érvényét. Justitia kardja nem
                     csorbul ki és nem rozsdásodik el a pihenésben sem. Csak kézbe kell venni, és
                     vág magától.
               </p>
					<p>
                  Ez a törvény a keresztény polgárnak nem a vallását találta
                     büntetendőnek, hanem a vallástalanságát, amely egyértelmű a felségsértéssel.
                     Aki az istenek ellenségének mondja magát, az ellensége a birodalomnak, amelyet
                     az istenek tartanak fönn, de mivel a birodalom a császárral jelent egyet,
                     ellensége a császárnak is, akinek személye szent és sérthetetlen. Ennélfogva
                     mindenki hazaáruló, aki felségsértő, s megérdemli, hogy feje Jupiternek,
                     vagyona pedig Ceres templomának szenteltessék, illetve magának a császárnak
                     mint a birodalom pontifex maximusának. A felségsértést nemcsak szándékos
                     gyalázattétellel, hanem a tisztelet megvonásával is el lehet követni. Aki egy
                     halandó szobrát magasabbra emeli, mint a császárét, vagy beolvasztja a császár
                     érc-mását, vagy tisztátalan munka végzése közben nem húzza le ujjáról azt a
                     gyűrűt, amelynek kövébe a császár képe van vésve, az kétségtelenül hazaáruló,
                     és méltó a halálra. De ellensége a birodalomnak az is, aki nem emel ugyan kezet
                     a császár szobra ellen, de áldozásra se emeli föl kezét előtte. A legkisebb
                     büntetés, ami érheti, az, hogy a birodalom kitagadja őt magából, és kiveszi a
                     törvények védelme alól, amelyekkel a haza csak a hazafiakat védheti meg. A
                     keresztény tehát, ha szabad polgár, veszítse el polgárjogait; hivatalt ne
                     viselhessen, nyugdíjat ne húzhasson, s ha törvény elé kerül, a megkorbácsolás
                     gyalázatától s a kínpadra vonás rettenetességeitől éppúgy ne legyen megkímélve,
                     mint a rabszolga. A rabszolga pedig, akinek eddig csak a hátából lehetett
                     szíjat hasítani, most bűnhődjön azzal, hogy a lelkét is megnyúzzák, amennyiben
                     törvénnyel tiltják meg, hogy a keresztény rabszolgát föl lehessen
                     szabadítani.
               </p>
					<p>
                  A császár némi töprengés után aláírta az edictumot. Mindössze
                     annyi változást kívánt, hogy a keresztényekre még csak célzás se legyen benne.
                     Elégnek vélte, ha általánosságban szól mindenkihez, s fenyegetéseivel is
                     általában fordul mindazok ellen, akik nem hajlandók áldozatot bemutatni a
                     birodalom fejének. Ezt az intézkedést alkalmasnak találta a forrongó tömegek
                     lecsöndesítésére is, a keresztények észretérítésére is anélkül, hogy határozott
                     beavatkozás volna az istenek harcába. A keresztények azzal az egy-két szem
                     tömjénnel, amelyet a színházban vagy a törvényszéken rászórnak a császár
                     képmása előtt parázsló tűzre, nem követnek el árulást istenük ellen, azt ettől
                     tisztelhetik úgy, ahogy akarják. Viszont az edictumból ők is, ellenségeik is
                     láthatják, hogy a birodalom rendje fölött éber akarat őrködik, amely nem
                     engedi, hogy az isteneket tekintélyük megsértésével bárki is haragra
                     ingerelje.
               </p>
					<p>
                  S úgy látszott, ezzel az intézkedéssel csakugyan kedvükben járt
                     Diocletianus nemcsak az embereknek, hanem az isteneknek is. Canopusban, ahol
                     egy Isis-templomot döntött romba a földrengés, az omladékok eltakarításakor egy
                     hieroglifás kővel elzárt üregre akadtak. Az üreg drágakövekkel volt tele,
                     amelyeket, mint Heptaglossus a kőről leolvasta, Amasis fáraó menyasszonyi
                     ajándékul szánt fia jegyesének, egy perzsa király leányának. Egy alexandriai
                     borostyánkereskedő, aki majdnem a hyperboreusokig fölhajózott, hosszú útjáról
                     hazatérve, gyermekfej nagyságú borostyánkövet ajánlott föl a császárnak,
                     amelyben egy kiterjesztett szárnyú pillangót lehetett látni. Memphisben egy
                     öreg favágó szemtanúja volt annak, hogy egy égő erdőből kirepült a szent
                     Benu-madár, amelyet görögül főnixnek neveznek, s amely mindig boldog
                     korszakokban születik új életre hamvaiból. Egy elhullajtott tollát fel is vette
                     a favágó, s beszolgáltatta a memphisi papoknak, azok pedig
                     szerencsekívánatukkal a császárnak küldötték meg. A toll a gém szárnytollához
                     hasonlított, de egyik oldala aranyosan ragyogott, a másik bíborban
                     játszott.
               </p>
					<p>
                  A császárt még ezeknél a nagyszerű jeleknél is boldogabbá tette
                     az, hogy felesége állapota jobbra fordult. Mégpedig attól a naptól kezdve,
                     amikor le akarta vetni magát a Paneumról, amelyet egy óra múlva kettérepesztett
                     a földrengés. Mintha a világ megrázkódása könnyített volna a beteg lélek
                     terhein. A vonagló sírás után mély álomba merült a császár karjai közt. Másnap
                     estig aludt, s akkor mosolyogva ébredt. Ami közben történt, arról nem tudott
                     semmit, nem is nagyon érdekelte, hány templom és szobor pusztult el, csak a
                     hegyet sajnálta, mert szeretett ott üldögélni, s lesni a hajót, amely
                     Pantaleont hozza. Álmában beszélt az orvossal, s az megmondta neki még a napot
                     is, amelyen meg fog érkezni. Ebben az ígéretben bízva, most már megnyugodva
                     várakozott, s minden este felolvastatta magának Titanillával a naimi ifjú
                     történetét, akit Krisztus föltámasztott halottaiból.
               </p>
					<p>
                  A császár, bár arról sejtelme sem volt, hogy felesége felvette a
                     kereszténységet, tudta, hogy az újhitűek szent könyveiből olvastat fel magának.
                     Nikomédiában néhányszor maga is hallgatta Quintipor felolvasását, de csak a
                     lesütött szemeket s a mozgó szájat nézte. Csak a fiú hangját itta, arra, amit
                     mond, nem figyelt. Itt Alexandriában se jutott eszébe soha, hogy a felesége
                     tilalmas könyvet tart magánál. Hiszen a keresztények iratait nem vallási, hanem
                     politikai okokból kellett elkobozni, s az augustát, szegényt, igazán nem
                     vádolhatta senki azzal, hogy az ő életére vagy a római birodalom felforgatására
                     tör. Legkevésbé ő, aki egyedül tudta, mitől beteg élettársa szíve. Örült neki,
                     hogy kedvét találja a keresztények meséiben, de nem csodálkozott rajta. Hiszen
                     az asszonyok és a gyerekek szeretni szokták a meséket. Sőt arra is gondolt már,
                     hogy valami egyiptomi mesemondót rendel felesége mulattatására - ebben a
                     különös országban, amelynek lakosai inkább csak felnőtt gyermekek, mint
                     értelmes emberek, sokan élnek mesemondásból -, azonban az augusta nem vállalta
                     az ajánlatot.
               </p>
					<p>
                  Elvitette hozzá a Canopusban lelt kincseket, a borostyánkövet és a
                     főnixmadár tollát is. A kincsekre rá se nézett, a tollat utálkozva söpörte el
                     maga elől, hanem a pillangós borostyánnak nagyon megörült.
               </p>
					<p>
                  - Ezt igazán nekem adod, Diocles?
               </p>
					<p>
                  - Hát nem szebb ez a rubintojás vagy ez a smaragd-oszlop? -
                     kínálgatta a császár a drágaköveket.
               </p>
					<p>
                  - Nem, Diocles, ezt add nekem! - nézte az augusta áhítattal a
                     tengeri gyantát. - Hát nem látod, mi van benne?
               </p>
					<p>
                  - Egy pillangóforma, kiterjesztett szárnnyal. A kereskedő azt
                     mondta, van benne néha légyforma is, de az rosszat jelent. A pillangó
                     szerencsét jósol, Prisca.
               </p>
					<p>
                  - Igen, ez a pillangó igen - sütött föl az asszony szeme. - Nem
                     látod, hogy ez az üdvösség jele?
               </p>
					<p>
                  A császár nem látta, de ráhagyta.
               </p>
					<p>
                  - Pantaleon is örülni fog neki, majd meglátod. Holnapután már
                     megérkezik. Diocles, én nagyon szeretném, ha te is beszélgetnél néha
                     Pantaleonnal.
               </p>
					<p>
                  A császár ezt is megígérte. Magától is gondolt már rá, hogy szóba
                     ereszkedik a mágussal, aki úgy hatalmába tudta keríteni a felesége lelkét.
                     Érdekes ember lehet, s talán a csillagokhoz is ért. Vajon azt olvassa-e ki
                     belőlük, amit Bion?
               </p>
					<p>
                  Annyira hitelt adott most már ő is az augusta álmának, hogy
                     Galerius megjelenése is az orvost juttatta eszébe. A caesar azon a napon
                     érkezett meg, amelyikre a császárné Pantaleont várta.
               </p>
					<p>
                  A Csordás útiruhában volt, kerek katona-köpönyegben, a karján
                     bőrtarisznyával. A kikötőből, ahol a császár megbízásából Maxentius és
                     Constantinus várta, egyenesen a császárhoz sietett.
               </p>
					<p>
                  - Chaire! - üdvözölte jobb karja felemelésével. A latint nem tudta
                     tökéletesen megtanulni, bizalmas környezetben jobban szeretett görögül
                     beszélni.
               </p>
					<p>
                  - Légy üdvöz - mosolygott a császár. - Csak egyedül jöttél?
                     Véletlenül nem hoztad magaddal Pantaleont, az orvost?
               </p>
					<p>
                  Galerius hátratántorodott. Piros arcát minden vér elhagyta.
               </p>
					<p>
                  - Honnan tudod, uram? - kérdezte rekedten. Aztán intett a két
                     princepsnek. - Menjetek ki!
               </p>
					<p>
                  A császár csodálkozva mutatott egy benyílóra.
               </p>
					<p>
                  - Oda menjetek! Mi történt veled, Galerius?
               </p>
					<p>
                  A caesar lecsúsztatta karjáról a bőrtarisznyát, kivett belőle egy
                     bíborfoltos vászonzacskót, széthúzta a zsinegre járó száját, s kihúzott belőle
                     egy levágott emberfejet. Haja és pillái vértől voltak összeragadva, s amint az
                     asztalra állította, hullott belőle a vértől barna és nyirkos fűrészpor.
               </p>
					<p>
                  - Itt van, akit kívántál, uram. Pantaleon, az orvos. A
                     felségsértő, a lázadó, aki szentséges életedre tört. A legnagyobb hálaáldozatot
                     mutasd be az isteneknek, uram, hogy idejében a kezembe adták.
               </p>
					<p>
                  Az ő arca már kezdett színesedni, de a császáré olyan sápadt lett,
                     mint a halotté, aki szembenézett vele.
               </p>
					<p>
                  - Ki tette ezt? - szólalt meg. De kérdése inkább nyögés volt.
                     Villámsújtás gyanánt érte, hogy az orvos azon a napon jelent meg, amelyikre a
                     második álomban ígérkezett, s úgy, ahogy az első álom mutatta.
               </p>
					<p>
                  - Én tettem - ütött döngő mellére a Csordás. - A római birodalom
                     caesarja, a te vőd és fiad. Az orvos útban volt feléd.
               </p>
					<p>
                  - Én hívattam.
               </p>
					<p>
                  - Azért, hogy gyilkosod legyen? Hogy kiirtson minden
                     ivadékoddal?
               </p>
					<p>
                  A császár két sovány keze úgy szorította az asztal szélét, hogy
                     hallani lehetett ujjporcai ropogását. Ha az előbb villám érte, most a föld
                     nyílt meg alatta. Minden ivadéka! Gyilkos leselkedett a fiára! Tehát nemcsak
                     azt tudják, hogy van, hanem már azt is akarják, hogy ne legyen!
               </p>
					<p>
                  - Beszélj hát! - A szó sípolva szakadt ki melléből.
               </p>
					<p>
                  Galerius most már lecsillapult. Nyugodtan tette meg jelentését.
                     Már Naissusban hallotta, hogy az istentelenek fölbujtogatója az a Pantaleon
                     nevű orvos, aki neki már Nikomédiában is gyanús volt, a Dominus emlékezhetik
                     rá. Azóta onnan elköltözött, és Naissusban telepedett meg, ahonnan lázító
                     leveleket küldözgetett az ázsiai keresztény egyházaknak. Bizalmas futárja egy
                     Anthimus nevű presbiter volt, s azzal együtt kelt útra Thesszalonika felé, ahol
                     csakugyan föl is lázította az istenteleneket, akik nagy utcai ordítozások közt
                     követelték püspökük szabadonbocsátását. A caesar hamar rendet csinált, néhányat
                     szétfűrészeltetett közülük. Az orvost és a presbitert azonban nem sikerült
                     kézrekeríteni, állítólag hajóra szálltak Ciprus felé. A caesar utánuk akart
                     sietni, azonban az indulás előtt egy embert vezettek eléje, aki Anthimusnak
                     mondta magát. Önkéntes vallomásával igazolta, hogy ő az apatei presbiter, s
                     annál inkább meg tudja mondani, hol van Pantaleon, mert két nap óta ő tartja
                     megkötözve közös rejtekhelyükön. Először azt mondta, a lelkiismerete lázadt föl
                     azok miatt a gonosztettek miatt, amiket az orvos tervezett. Mindenütt arról
                     beszélt, hogy a császár az Antikrisztus, akit a keresztények istene minden
                     ivadékával el fog pusztítani.
               </p>
					<p>
                  Itt a császár közbeszólt. Micsoda ivadékára gondolhatott az
                     orvos?
               </p>
					<p>
                  Galeriust egy pillanatra zavarba hozta a kérdés. De aztán
                     megvallotta, hogy az istentelen bizonyára Valeriát értette, az ő feleségét, a
                     Dominus lányát. Ő mint Valeria ura nem szívesen beszél erről a dologról, amely
                     éppen olyan fölháborító, mint nevetséges. Az istentelen ugyanis azt híresztelte
                     gonosztevő társai közt, hogy maga Valeria volt az, aki a nikomédiai palotát
                     először fölgyújtotta, hogy gyűlölt apja a lángok közt vesszen. Ebből azt
                     lehetne hinni, hogy az orvos elmeháborodott volt. Anthimus vallomásából
                     kiderült, hogy nagyon is józanul és megfontoltan készült a császár
                     meggyilkolására, és ezzel a céllal ment volna Egyiptomba, ha ő, a presbiter meg
                     nem akadályozza. Nemcsak lelkiismeretfurdalásból, utóbb ezt is őszintén
                     beismerte, hanem személyes gyűlöletből is.
               </p>
					<p>
                  A presbiternek volt egy diakonisszája, akivel feleség gyanánt élt,
                     mert azt az ő istenük soha nem tiltotta meg. Az orvos azonban papi személyhez
                     méltatlannak tartotta az ágyastartást, s igyekezett rávenni a presbitert, hogy
                     szabadítsa meg magát az asszonytól és lelkét a kárhozattól. S mivel a
                     presbitert nem tudta meggyőzni, az asszonyt hálózta be, aki tisztaságot
                     fogadott hátralevő életére, s Naissusban elhagyta a presbitert. Erre történt
                     aztán, hogy Anthimus Thesszalonikában ellene fordult az orvosnak, rajtaesett,
                     mikor aludt, megkötözte, s azzal fenyegette meg, hogy a törvény kezére
                     juttatja, ha asszonyát vissza nem adja neki. S mivel az orvos annyira konok
                     volt, hogy egy szóval se válaszolt a fenyegetésekre, a presbiter csakugyan
                     kiszolgáltatta a caesarnak.
               </p>
					<p>
                  - És mit vallott? - lihegte a császár.
               </p>
					<p>
                  - Úgy hallgatott, uram, mint ahogy most hallgat. Pedig nem volt az
                     a kínzás, amit a bakó ki ne próbált volna rajta. Magam is ott voltam minden
                     próbatételnél, s végre is én ütöttem le az orgyilkosságra készülő istentelen
                     fejét.
               </p>
					<p>
                  - Kár volt - nézett a császár sötéten. - Talán én meg tudtam volna
                     szólaltatni. Mi bizonyságod van most már arra, amit elmondtál?
               </p>
					<p>
                  A caesar kinézett az ablakon.
               </p>
					<p>
                  - Már hozzák a bizonyságot, uram. Megfeledkeztél arról, hogy a
                     presbiter a kezem közt van. Éppen azért nem végeztettem ki a másik
                     istentelennel, hogy magad győződhess meg az igazságról. Velem jött a hajón, és
                     alig várja, hogy színed elé kerülhessen.
               </p>
					<p>
                  Az előcsarnokban már hallatszott az udvar padlójához nem szokott,
                     nehéz lábak ügyetlen csoszogása.
               </p>
					<p>
                  - Ha megengeded, uram - fordult Galerius a császárhoz -, talán
                     behívatnám a két princepset is. Nem árt, ha megismerik azokat, akik életedre
                     leselkednek. Azt hiszem, Constantius Chlorus fiát, akinek az anyja Naissusban
                     él, különösen érdekelni fogja a dolog. Talán még ismerősre is talál a
                     presbiterben.
               </p>
					<p>
                  Az áruló papot akkor lökték be hátramaradó őrei a terem
                     főbejáratán, mikor Constantinus és mögötte Maxentius kilépett a fülke
                     ajtaján.
               </p>
					<p>
                  Anthimus egyszerre nem látott mást senkit, csak a jó princepset,
                     akit ő kalauzolt el Antiochiából a szent fehér asszony anyai karjaiba, s akinek
                     esküvőjére ő vigyázott fészere ajtajában.
               </p>
					<p>
                  - Áldott, ki az Úr nevében jő! - kiáltotta égnek emelt arccal,
                     amely az extázis fényében ragyogott. - Hallom a mennyei karokat, amint
                     hozsonnát zengenek Dávid fiának és a megtérő bűnösnek.
               </p>
					<p>
                  Diocletianus meglepetten kapta fel a fejét. Nemcsak az ember és a
                     hang, hanem az üdvözlet is ismerős volt most már neki. Ez az ember az apatei
                     rongyosok feje, a Quintus testvére! Ez fogadta őt ezzel a zagyva üdvözlettel
                     Antiochia forumán, amely, úgy látszik, éppoly értelmetlen, mint maguk az
                     istentelenek.
               </p>
					<p>
                  Galerius türelmetlenül dobbantott a lábával.
               </p>
					<p>
                  - Ne az istenedhez óbégass, istentelen! A császárnak beszélj!
                     Mondd el, ki vagy, és mit tudsz!
               </p>
					<p>
                  Anthimus megfordult, és egy pillanatig rámeredt a császárra, aztán
                     a caesar elé lépett. Mikor megszólalt, annak az embernek az ereje csengett a
                     hangjában, aki a halál árnyékában megszabadult minden földi gyöngeségtől.
               </p>
					<p>
                  - Hogy én ki vagyok? Az igazságos Isten legbűnösebb teremtése. És
                     hogy mit tudok? Azt, hogy nincs az a bűn, amit Isten irgalma meg ne bocsátana a
                     bűnbánónak, aki hisz őbenne.
               </p>
					<p>
                  Azzal kiöltötte a nyelvét, amennyire bírta, elharapta, és a véres
                     húscafatot ráköpte a caesar mellére.
               </p>
					<p>
                  Az óriás elbőgte magát, és irtózatos öklét rázuhantotta a
                     presbiter kopasz fejére. A pap elvágódott, a caesar most oszlopsúlyú lábát
                     emelte rá. Diocletianus odább taszította.
               </p>
					<p>
                  - Elég volt, caesar. Ne felejtsd el, hogy mikor a császár előtt
                     állsz, akkor nem vagy bakó. Különben meggyőztél, hiszek neked. Az
                     istenteleneknek csakugyan nem törvény kell, hanem hóhér.
               </p>
					<p>
                  Még ebben az órában kiadta az utolsó keresztényüldöző edictumot.
                     Ehhez már nem hívta össze a jogtudósok kollégiumát. Most már nem az isteneket
                     védte és a birodalmat, hanem a fiát. Se az orvos nem vallott, se a pap, de
                     őneki az a gyanúja volt, hogy amikor az ő ivadéka kiirtásáról beszéltek, akkor
                     a fiára gondoltak. Az egy pillanatra se jutott eszébe, hogy Bion lehetett az
                     áruló. De Anthimus Quintusnak a testvére volt, s a kertész fecseghetett neki a
                     talált gyerekről, akit a császár rábízott.
               </p>
					<p>
                  Hát ha irtást akarnak, akkor ő fogja kezdeni! Az öregember
                     szemében fellobbant az a tűz, amellyel a végzetes vadkant ledöfte.
               </p>
					<p>
                  Az edictum rövid volt, de határozott, mint a pallos-villanás.
                     Minden keresztény köteles a császár vagy az istenek szobra előtt áldozni, akár
                     a tömlöcből viszik oda, akár az utcáról kényszerítik az oltár elé: a parancs
                     alól nem vonhatja ki magát senki. Aki az engedelmességet megtagadja, a szokásos
                     törvényszéki eljárás huzavonáinak mellőzésével hóhér kezére adandó. Az
                     elítéltek vagyona elkobzandó, s ha feljelentő adta föl őket, az jutalomban
                     részesül.
               </p>
					<p>
                  Az ázsiai lázongások dolgában is erélyes intézkedéseket tett a
                     császár. Büntető légiókat rendelt ki, s azok vezetését Galeriusra bízta.
                     Hadsegédekül Maxentiust és Constantinust adta mellé. Egyrészt azért, hogy
                     ellenőrizzék egymást, másrészt mert meg akart róla győződni, hogy Constantius
                     fia, akit eddig kedvelt, méltó-e bizalmára. Galerius, mikor tanúja
                     cserbenhagyta, nem mert több célzást tenni a Flaviusok bűnösségére, s a császár
                     nem kérdezősködött, de a gyanú már fel volt benne keltve. Csak az altathatta
                     el, ha a princeps ellenség gyanánt száll szembe a lázadó istentelenekkel.
               </p>
					<p>
                  Quintussal maga akart leszámolni. Gyors hajót küldött érte
                     Salonába. S hogy gyanút ne fogjon a kertész, kegyelme jeléül egyiptomi
                     szőlővesszőket is küldött neki, hogy azokat ültesse el a salonai palota
                     kertjében lugasnak.
               </p>
					<p>
                  Este meglátogatta a császárnét. Meglepetésére az augusta nem tett
                     említést Pantaleonról. Ő hozta szóba óvatosan, hogy az orvosnak ezen a napon
                     meg kellett volna érkeznie.
               </p>
					<p>
                  - Ne nyugtalankodj - mosolygott a császárné. - Látod, én se
                     nyugtalankodom. Délután elszunnyadtam, s álmomban megint beszéltem vele. Azt
                     mondta, hogy sok idő telik abba, míg viszontlátjuk egymást, de neki messziről
                     is gondja van rám, és onnan se fog elhagyni.
               </p>
					<p>
                  A császár megborzongott. A fejét fájlalta, és csakugyan rosszul
                     töltötte az éjszakát. Másnap nem is bírt felkelni, egy hétig lázban feküdt,
                     amelynek okát orvosai nem tudták megállapítani. Amikor láza megszűnt, azt
                     ajánlották neki, hogy tegyen hosszabb hajóutat a Níluson. Maga a császárné is
                     biztatta, menjen pihenni. A császár húzódozott, s csak úgy vállalta volna az
                     utat, ha a császárné is elkíséri. De az augusta engedelmet kért, hogy otthon
                     maradhasson. Valeriát várja, aki különös újságot írt neki.
               </p>
					<p>
                  - Diocles, talán unokánk lesz.
               </p>
					<p>
                  A császárné arca sugárzott az örömtől. Diocletianus bólintott, és
                     kiadta az előkészítő rendeletet a nílusi útra. Nem akart a lányával találkozni,
                     akit sohase kedvelt, s ez után a hír után még kevésbé. Hátha fiú lesz az unoka,
                     és valamikor kinyújtja a kezét Quintipor bíbora után?
               </p>
					<p>
                  Pár nap múlva már úton volt a császár. Kevés udvari személyzetén
                     kívül Quintiport és Titanillát vitte magával.
               </p>
				</div>
			</div>
			<div type="group">
				<head>
               ALEXANDRIA VAGY A HIT KÖNYVE
            </head>
				<div type="chapter">
					<head>
                  XXII.
               </head>
					<p>
                  Diocletianusnak, amióta a bíbort felvette, ez volt az első útja,
                     amelyet nem cövekelt ki számára az udvarmesteri hivatal. Kíséretével jött-ment,
                     amerre kedve tartotta, akár nílusi bárkán, akár teveháton, sehol se harsant föl
                     a classicum, és sehol se állták útját hivatalos szónokok.
               </p>
					<p>
                  Igaz, hogy a Delta néhány városán kívül, amelyeket elkerült a
                     császár, a provincia többi részében nem is igen volt hivatalos római élet. A
                     vámtisztviselőkön és adóbehajtókon kívül néhány, kegyvesztetten idehelyezett
                     kerületi főnök egy marék légionáriussal elég volt a Nílus-völgy
                     rendbentartására. A szent folyó országa már Tanaistól fölfelé lélegző múmiává
                     vált, amelyen éppúgy rajta volt az ibiszfejű Thot isten pecsétje, mint a
                     sziklákba vágott sírokon, amelyekben Egyiptom elfelejtett fáraói aludtak. A
                     különös istenek ugyan még uralkodtak, de már nem kormányoztak. Birodalmuk nem
                     terjedt tovább elcsöndesült szentélyüknél és azoknál a paraszt-viskóknál,
                     amelyek a néhai templomvárosok omladékain épültek. Elephantinéban még hallatta
                     rekedt bőgését Chnum, az erős kos, az istenek atyja, aki leheletet adott minden
                     élőlénynek. Edfui szentélye mélyén még vijjogott Hórusz, a világosság karvalya,
                     aki legyőzte a sakálfejű Szétet, a leggonoszabb istent, a szárazság és sötétség
                     teremtőjét. Tentyrában még odadörgölte temploma karcsú oszlopához fehér hátát
                     Hathor, a szelíd szemű tehén, aki szoptatta az isteni karvalyt, s az élet
                     bőségét és a szerelem örömeit juttatta a halandóknak. De hatalmuk már nem
                     futotta többre, mint hogy megszolgálják híveiknek azt a szénaköteget vagy azt a
                     falat húst, amit azok nekik áldoztak. Az ősi szentélyek papjai, akik valamikor
                     fejedelmek módjára éltek, a római rabságra jutott Egyiptomban csöndes és
                     szerény falusi papokká váltak. A hódítók az óriási birtokok nagy részét
                     elvették gyarmataik számára, és adómentességüket megszüntették, úgyhogy most a
                     papok is csak úgy tengődtek, mint isteneik. Híveikkel együtt ők is rá voltak
                     szorulva a gazdag római és görög utazók alamizsnáira, akik nagy és nem mindig
                     veszélytelen utakat is vállaltak azért, hogy nevüket belekarcolhassák a
                     Memnon-szobrok lábszárába. Szokássá vált csak azt tartani világlátott embernek,
                     aki elmondhatta, hogy ő etette Arsinoeban a szent krokodilust, amely értett
                     papja szavára, s hogy Koptosban látta az oltáron Isis haját, amelyet az istennő
                     Osiris elvesztésekor tépett ki fájdalmában, s amely soha nem fogy el, noha már
                     több ezer év óta lopogatják a zarándokok. Az utazgató görögök és rómaiak nem
                     voltak mind kegyes emberek; akadtak köztük olyanok is, akik mosolyogtak az
                     isteneken, másoknak azonban könny szaladt a szemébe, amikor látták halálba
                     dermedni azt az országot, amely piramisokat épített már akkor, mikor az ő őseik
                     még kecskebőrben jártak, és makkot ettek. Mivel azonban a jókedv csakúgy
                     adakozóvá teszi a halandókat, mint a bánat, az idegenek nem sajnálták az
                     alamizsnát a feléjük nyújtott tenyerektől. Így táplálták egymást ez időben a
                     Nílus völgyében az istenek és az emberek.
               </p>
					<p>
                  A császár szokatlanul bőkezű volt, s ezért inkább kigazdult
                     kalmárnak nézték, mint előkelő úrnak. Azt senki se gyanította, hogy a két
                     fiatalra támaszkodó, kissé fáradt és hajlott öregember a világ ura, aki egy
                     szemöldök-rántással istenek és emberek sorsa felett dönt. Maga a vezetőnek és
                     tolmácsnak fölfogadott, öreg memphisi pap se tartotta méltónak arra, hogy
                     különösebben megerőltesse érte magát, és többet mondjon az idegenkápráztatók
                     szokott meséinél. A piramisok éppolyan mélyre nyúlnak a föld alá, mint amilyen
                     magasra emelkednek a föld felett. A Nílus forrásait azért nem lehet fölkutatni,
                     mert a zuhatagoktól egynapi járóföldre a borzasztó tekintetű troglodita törpék
                     laknak, akik szarvashangyákon lovagolnak. Szaiszban egy istennőnek a szobrát
                     őrzik, aki Ptolomaeus Auletesnek megjelent álmában, és azt parancsolta neki,
                     hogy hozassa őt el Tirusból, ahol nagyon erkölcstelenné váltak a halandók. A
                     király követeket is küldött Tirusba, akik annyi súlyú aranyat ígértek a
                     szoborért, amennyit nyom, azonban a tirusiak gorombán elűzték őket. Erre a
                     szobor leszállt az oltárról, csónakba ült, és egy hónapi tengeri út után kötött
                     ki Szaiszban, ahol azonnal templomot építettek neki. Hogy azonban melyik
                     istennő ez, azt nem lehet tudni. A szobor ugyanis fátylat visel, és azt még nem
                     merte föllebbenteni halandó, mert talapzatába az van vésve, hogy aki azt
                     megteszi, az soha nem nevet többet életében. Volt ugyan egyszer egy Bion nevű
                     alexandriai tanuló, aki előtt magától félrecsúszott a fátyol, s ez azt
                     állította, hogy a jövendő dolgok istennőjét látta, de abban a percben össze is
                     esett, és szörnyethalt.
               </p>
					<p>
                  A pap észrevette, hogy a társaság összenéz, és megsértődve
                     kérdezte, hogy tán nem hisznek neki. Az öregember megnyugtatta, hogy egy szavát
                     se vonják kétségbe, csak azért néztek össze, mert ők is ismernek egy Bion nevű
                     tudóst, aki valamikor deák volt Alexandriában, és most a császár matematikusa,
                     tehát nem ő lehetett az, aki életével fizetett a szaiszi fátyol titkáért.
               </p>
					<p>
                  A tolmács megnyugodott, és most már jobban megbecsülte az
                     idegeneket, akiknek barátjuk van a császár környezetében. Nem titkolta el
                     előttük, hogy a szent bika meg a szent kos és a többi templomos állatok nem
                     istenek, csak jelképek. Jelképei a mindeneket betöltő három istennek, akik oly
                     nagyok, hogy a tudatlan emberek föl nem foghatják őket. Az egyik Isis, a másik
                     Osiris, a harmadik Amon Rá.
               </p>
					<p>
                  Meghajolt észak, dél és kelet felé. Nyugat felé nem, mert onnan
                     jön az ártó sötétség, az istenek ellensége.
               </p>
					<p>
                  - Ugyan egyszer volt egy nagy király - folytatta aztán -, aki még
                     a három istent is sokallta. Nagyon régen volt ez, még akkor a Nílus vize sárga
                     volt. A mi templomunkban a főpap őriz egy könyvet, amelyikben föl van jegyezve,
                     hogy a Nílus vize csak azóta vörös, mióta ez a király megölte az isteneket.
                     Csak Átent hagyta meg, a napot, akinek fénye és melege formálja és élteti a
                     világot. De a nép fellázadt ellene, és visszakövetelte állatisteneit, akiket
                     elérhet és megfoghat. Olyan forradalom még nem volt Egyiptomban, mint akkor. A
                     nagy királynak nemcsak a csontjait szórták ki a sírjából, hanem a nevét is
                     mindenütt lefaragták az emléktáblákról, és kivakarták a papirusokról. El is
                     veszett az emlékezete neki is meg az istennek is. Már csak mi tudunk róla, akik
                     egyik papi nemzedékről a másikra szállt titkokat őrzünk, amelyekre talán sohase
                     lesznek többet méltók az emberek.
               </p>
					<p>
                  A császár kedvetlenül hallgatta a beszédet. Nem azért menekült el
                     a harcoló istenek közül, hogy itt újra közéjük keveredjen. A fiával akart
                     együtt lenni, szabadon, senkitől meg nem lesve, reggeltől estig örülve a
                     jókedvének, a nevetésének, a csodálkozásának, az életben való örömének.
                     Megfogni a kezét, rá-rátámaszkodni néha - nem csodálkozhat azon se ő, se a
                     hajósnép, se az egy-két kísérőül hozott udvari cseléd, ha egy öregember
                     segítségre szorul. Néha talán arra is lesz alkalma, hogy amikor belekarol,
                     jobban magához szorítsa, és érezze apai szívén a fiúi szív dobogását. S ha
                     elalszik vele egy fülkében, estétől reggelig hallgathatja a lélegzését, és
                     nézheti az éjjeli mécses világánál az arcát. Mikor mélyen alszik, talán meg is
                     simogathatja az ujjai hegyével. Ha fölneszel rá, azt hiheti, éjjeli pille
                     szárnya súrolta.
               </p>
					<p>
                  A mohón vágyott örömekből csak ezt kapta meg az apa. Csak akkor
                     lehetett övé a fia, mikor aludt. Nappal még idegenebb volt hozzá, mint azelőtt,
                     a dolgozószobában. Ott, ha bizalmasra nem melegedett is, legalább értelme
                     sugárzásával gyönyörködtette. A nílusi úton még csak érdeklődést se mutatott az
                     ég, a föld és a folyó lépten-nyomon változó csodái iránt. Ha kérdezte, rövid
                     feleleteket adott a legmélyebb tisztelet hangján, amellyel a szolga urának és
                     jótevőjének tartozik. De magától nem kérdezett semmit, sohase hallatta az
                     elámulás felkiáltását, nem szörnyülködött el a legdermesztőbb csöndű templomban
                     sem, amelyekben tarka oszloperdők közt ültek az óriási kőistenek, s nem
                     mosolyodott rá még a nobilissimára sem. Különben a lányban csakúgy megcsalódott
                     a császár, mint a fiúban. Olyan fagyos és hallgatag volt ő is, nem aranyfényű,
                     hanem gőgös és unott. Viszonya a fiúhoz az volt, ami a caesar lányáé lehet a
                     császár szolgájához. Nem volt hozzá szívesebb semmivel, mint a szakácshoz vagy
                     a kormányoshoz, sőt talán ridegebb és parancsolóbb. Ha azoktól kívánt valamit,
                     akaratlanul is keveredett valami a rabszolgához szóló úrnő hangjába a férfihoz
                     szóló nőéből. Quintipornak lágyság nélkül parancsolta, hogy tartson a feje fölé
                     ernyőt, vagy oldja meg a saruját, vagy szakítson neki lótuszvirágot. Amilyen
                     kimért volt a parancs, olyan kötelességszerű volt a teljesítése. A magister
                     térdet hajtva tette meg, amire felszólították, de egy hízelgő mosoly vagy egy
                     kedveskedő szó nélkül. Szolgálata ebben különbözött a kormányosétól vagy a
                     szakácsétól. Nem volt benne semmi a férfi magakelletéséből, aki a
                     rabszolgalányban is látja a nőt, ha maga bíbort visel is. Ez a maga helyzetét
                     ismerő alárendelt viselkedése volt, aki a nőben sem vesz észre mást, csak a
                     császári család tagját.
               </p>
					<p>
                  A császár öregember volt, aki fiatal korában se sok időt
                     vesztegetett a szerelemre, s egy világ feltámasztásának gondjai közt sohasem
                     gondolt arra, hogy a szívek játékait figyelje. Mit tudhatott volna ő arról,
                     hogy szeme láttára két ifjú szív játszik fogócskát egymással? Hiszen a fiatalok
                     sem voltak tisztában önmagukkal sem. Mióta az alexandriai könyvtárban búcsú
                     nélkül váltak el egymástól, mindegyik kerülte a másikat, s ha nem bírták a
                     találkozást elkerülni, mindkettő igyekezett éreztetni a másikkal, hogy semmi
                     köze hozzá. A lány először arcátlannak találta a rabszolgát, aki őt meg merte
                     csalni. Vele azt hitette el, hogy szemérmes és félénk - hiszen azért kezdett el
                     vele játszani, mert ilyennek látta -, pedig férfiszemmel nézte. A férfi
                     vágyával és a férfi féltékenységével, akár Maxentius. Volt benne vakmerőség
                     észrevenni, hogy ő “minden ringy-rongy férfiszemélyre nevet!” Egy pillanatra
                     vad örömet érzett azon a gondolaton, hogy ezt megmondja a princepsnek. A vad
                     nobilissima ujjongott, mikor elképzelte Maxentius dühét, de mindjárt el is
                     mosolyodott. Akkor már Quintiport látta maga előtt, amint odábblökte egy
                     gladiátor erejével és könnyedségével a princepset. Milyen szép volt akkor,
                     haragjában és utálatában! És milyen megható volt, ahogy sápadtan és könyörgő
                     szemmel nézett rá a könyvtárban, mikor nem szólította Gránátvirágnak! Igen, ha
                     még egyszer úgy néz rá, meg fog neki bocsátani, és talán el is mondatja vele
                     még egyszer azt a gyűlöletes verset. Próbálta összerakosgatni magában, és már
                     nem találta olyan gyűlöletesnek. Mért is volna az? Mert azt merte mondani, hogy
                     minden istenasszony azt adta neki, ami a legszebb bennük? Drága, bolond, kis
                     hízelgő pajtás! Meg fogja érte simogatni, mihelyst bocsánatot kér, addig
                     azonban nem fog ránézni.
               </p>
					<p>
                  Ránézett, de csak ha lopva tehette. Mikor találkozott a szemük, a
                     fiú csak a nobilissima gőgös arcát láthatta s a jéghideg tekintetet, amelyből
                     csak azt lehetett kiolvasni:
               </p>
					<p>
                  - Látod, hogy nem nevetek rá minden ringy-rongy
                     férfiszemélyre?
               </p>
					<p>
                  Most már ő kapta el a fejét, szégyenkezően is, dacosan is. Érezte,
                     hogy súlyosabb vétket követ el, mint Ixion, aki az istenek királynőjére emelte
                     szemét. Ő meg akarta tiltani az istennőnek, hogy arra vesse a szemét, akire
                     akarja. Minden büntetést megérdemel, amit a Tartaroszba vetetteknek viselni
                     kell, de ezt az egyet, a nobilissimának ezt a tekintetét nem. Hiszen az ő vétke
                     nem volt szándékos. Ő nem szánta azt a verset a caesar lányának. Maga se tudta,
                     mért írta, minek írta. A tollból maguktól peregtek ki a betűk. Igaz, hogy a
                     tollat az ő ujjai fogták, s azokban az ő szíve vére lüktetett. Ha a nobilissima
                     az ő bűnös kezét is le akarná vágatni, mint a borbélyét, boldogan engesztelné
                     meg vele. De legalább számon kérné tőle, mit tett, legalább mondaná meg, hogy
                     haragszik. Csak ne nézne így keresztül rajta, mint a levegőn. Hát nem ő volt-e
                     az, aki pajtásának fogadta, aki Gránátvirágnak nevezte, aki a homlokához
                     értette ujjait? Hát nem ő bátorította-e, és nem ő csúfolta-e ki, amiért
                     lesütötte előtte a szemét? Ó, mégis az öreg Bionnak volt igaza! Akkor, mikor
                     először szólt a titán lányáról, aki széttépdesi a férfiakat. De őt, a
                     rabszolgát nem lehet! A kertész fia nem hagyja magát! Ő majd megmutatja a
                     caesar lányának, hogy őt nem abból a fából faragták, amiből a Maximianus
                     fiát!
               </p>
					<p>
                  És most már ő is próbálgatott úgy nézni, mint a lány,
                     szembeszögezvén az úrnő meztelen gőgjével a rabszolgának kérkedőbb, mert
                     alázatba öltöztetett gőgjét. Lassanként sikerült is neki, mert egyikük
                     hidegsége erősítette a másikét, s mikor a császár kísérőinek választotta őket a
                     nílusi útra, már akkor elhitték maguknak, hogy ők ellenségei egymásnak. S ha a
                     parancsot, amelynek ellentmondani nem lehetett, első hallásra kegyetlennek
                     érezték is, azután örültek neki. Az udvarnál kerülhette a másikat, aki akarta;
                     az úton való állandó együttlét azt jelentette, hogy nincs menekülés. Az
                     ellenségnek egész nap éreznie kell, hogy a másik nem törődik vele. A harcot az
                     udvarnál úgy kezdték, hogy egy kicsit elfordult egymástól a szívük. Most a
                     császár szeme láttára teljesen egymás felé fordított szívvel folytatták. Elég
                     volt egy szellőnek megtaszítani őket, hogy egymásra boruljanak.
               </p>
					<p>
                  A császár se édességét, se keserűségét nem látta a harcnak, nem is
                     sejtett harcot a két fiatal közt. Ő csak arra jött rá, hogy Bionnak nagyon jó
                     szeme lehet a csillagokhoz, de közeli dolgok megfigyelését nem lehet rábízni. A
                     fiatalok közt nyoma sincs annak a barátságnak, amiről a matematikus
                     képzelődött. Maga is csalódott, amikor azt hitte, hogy a nobilissima majd egy
                     kicsit szelídíteni fogja a fiút. Most látta, hogy sokkal több elvadító gőg van
                     benne, mint ahogy ő gondolta. Néha meg tudta volna ütni a lányt egy megalázó
                     parancsért, egy semmibe vevő tekintetért. A Galerius lánya bánik így az ő
                     fiával! De értelme azonnal fölébe került indulata fellobbanásának. Hiszen a
                     lány természetesen nem láthat többet a fiúban rabszolgánál, s az volna a baj,
                     ha többet látna. Nagyon megnyugtató, hogy bíborának örököse ilyen jól el van
                     rejtve az udvari titkár ruhájában nemcsak önmaga, hanem az egész világ elől. De
                     mért olyan sápadt, mért olyan szótlan, mért olyan - hogy is mondta csak Bion
                     egy idétlen szóval? - igen, mért olyan aludt vérű? Hogy vele, a császárral
                     szemben megbénítja nyelvét a hódolat, az, ha fájdalmas is az apa szívének, de
                     érthető. S az mindjárt elmúlik, ha az istenek akarata teljesül, s a fiú
                     megtudja, hogy szülő még nem szenvedett annyit a gyermekéért, mint ő. De honnan
                     ez a fáradt közömbösség a fiatal szemekben, amelyekből az életnek kellene
                     lángolni? Mért nem tud örülni a szerencséjének, amely olyan váratlanul a
                     tenyerére vette, s olyan hirtelen a trón szédítő magasságáig emelte? Ez a
                     szomorú álmodozás, ez a minden örömtől való elfordulás, ez a senkinek meg nem
                     nyíló zárkózottság, honnan jön ez? Hiszen lehetne örökség is, az anyjában is
                     megvan, ő maga is a bizalmatlanság páncéljában öregedett meg, de ez más, nekik
                     volt és van okuk rá, az anyjának a szomorúságra, az élettől való elfordulásra,
                     neki az összeszorított szájú hallgatásra, a mindenkitől védekező
                     bizalmatlanságra. A fiánál mindebből semmi se természetes. Antiochiában,
                     Nikomédiában még nem is volt ilyen. Csak itt, Egyiptomban ronthatta meg
                     valamelyik isten a sok közül. Melyik lehetett, miért tehette, mikor ő
                     mindnyájának igyekezett kedvében járni? A keresztények istene más. Ő nem volt
                     rossz szándékkal ahhoz se. Tizennyolc évig tűrte hatalmasodását a birodalomban.
                     Se templomait, se szolgáit nem bántotta. Nemrégiben még arra gondolt, hogy
                     befogadja őt is a birodalom istenei közé, s maga is éppúgy áldozatban
                     részesíti, mint a többi leghatalmasabbakat. Nem adott rá semmi okot, hogy a
                     keresztények életére törjenek, s kiirtással fenyegessék minden ivadékát. A
                     keresztények istene maga az oka, hogy villámmal nem sújtotta híveinek
                     gyújtogató kezét - akkor ő nem lett volna kénytelen védekezni. De úgy látszik,
                     nem olyan hatalmas isten, mint amilyennek hírleltette magát. Pantaleont, aki
                     főembere lehetett, nem tudta megvédeni Galeriustól. A régi istenek, akiknek ő
                     mindig oltalma alatt állott, megint bebizonyították, hogy ők az erősebbek. Ők
                     voltak azok, akik kötelességévé tették neki, hogy indítsa meg a hadat az emberi
                     gyűlöletet eltiltó, de a többi isteneket halálosan gyűlölő, telhetetlen és
                     féltékeny új isten ellen. Serapis világosan kinyilvánította a földrengés után,
                     hogy az isteneket a keresztények ingerelték haragra.
               </p>
					<p>
                  Jólesett a császárnak elfelejteni, mennyi része volt az utolsó
                     edictum kibocsátásában az apai rettegésnek, és biztosabbnak érezte magát, hogy
                     a keresztény istennel való viaskodásában Serapist állíthatja maga elé
                     felelősnek. S hogy Egyiptom leghatalmasabb istenével, akit eddig inkább csak
                     híréből tisztelt, megerősítse a barátságot, elhatározta, hogy visszafelé
                     Szaisznak veszi útját. Az ősi deltavárosban akart a fiúért könyörgő áldozatot
                     bemutatni a lelkeket gyógyító nagy istennek. Itt nem volt ugyan olyan pompás
                     szentélye, mint Alexandriában, de sokkal ódonabb. A jámbor hit szerint ezt maga
                     Isis istennő építette a tiszteletére, hálából, amiért segített neki megölt
                     férje, Osiris isten feltámasztásában.
               </p>
					<p>
                  Előbb azonban egy nagyon kellemetlen istennel kellett
                     megismerkednie a császárnak, akinek eddig csak jószándékú és barátságos
                     istenekkel volt dolga. A líbiai sivatagban jártak, visszatérőben arról az
                     oázisról, ahol Ámon isten Nagy Sándort fiává fogadta, s ennek jeléül diadémjára
                     kosszarvakat függesztett. Nagy üggyel-bajjal haladtak a vörös homokkőhegyek
                     tövében, ahol sziksó-tűk ropogtak a tevék és lovak lába alatt, s éles kövek
                     metélték el az állatok patáját. Mindnyájan elhitték a papnak, hogy ez a hely a
                     világ teremtése óta mindig a démonok tanyája volt. Némely démonok viperák,
                     mások sakálok és hiénák alakját öltik magukra, de vannak köztük emberformájúak
                     is. Lehet, hogy ezek még ama nagy fáraó ideje óta itt élnek, aki csak egyet
                     kapott meg az istenek közül. Mert azt állítják magukról, hogy ők csak egy
                     istent imádnak, a világosság istenét, akit nem áldozatokkal, hanem imádsággal
                     és önsanyargatással kell tisztelni.
               </p>
					<p>
                  - Itt mintha látnék is egyet belőlük - mutatott a pap az egyik
                     völgyszakadék felé, de hirtelen elakadt a szava. A levegőben valami különös
                     zsongás hallatszott, nyugat felől egy forgó homokoszlop közeledett, amelyet
                     tikkasztó szél kergetett maga előtt.
               </p>
					<p>
                  - Szét, az átkozott isten, aki Tifonnak is mondatik! - kiáltotta
                     remegő ajakkal a pap. - Fojtsátok vissza lélegzeteteket, és ösztökéljétek
                     rohanásra állataitokat, talán még elérjük a szakadékot.
               </p>
					<p>
                  Nem érték el. A nap izzó bronztányérrá változott, pár pillanatig
                     látták, hogy mozgásban van az egész sivatag, most már mindenfelől megindultak
                     sziszegve, zizegve, sisteregve, pattogva a homokoszlopok, mint óriások cohorsa,
                     akiket visítva, sikoltva és röhögve kergetett maga előtt a pörkölő leheletű
                     Tifon, a sötétség és szárazság istene, akinek birodalmában minden este elvérzik
                     a napisten.
               </p>
					<p>
                  - Le a tevékről! Bújjatok mögéjük! - kiáltotta a pap.
               </p>
					<p>
                  Látni már akkor nem lehetett semmit, s többet hangot hallani se.
                     Szemet, szájat, fület eltömött a tüzes homok. A császárban még volt annyi
                     lélekjelentét, hogy magához rántotta a fiát, s vele együtt temetkezett a homok
                     alá. Végre mégis apa lehetett. Az ő szívük mindig csak a halál küszöbén
                     doboghatott egymáson. Igaz, hogy egészen boldog még itt se lehetett az apa.
                     Mielőtt Tifon lehelete agyát is elzsibbasztotta volna, még érezte, hogy a fiú
                     ki akarja magát tépni karjaiból.
               </p>
					<p>
                  Mikor magukhoz tértek, már bent feküdtek a szakadékban, ahol a pap
                     a démont látta. Most már látták ők is. Csontig aszott, kicserzett bőrű, magas
                     öregember volt, kócos sörénnyel, a mellbimbóit is eltakaró, elvadult, fehér
                     szakállal. Azon kívül nem is volt más ruhája, csak egy pálmaháncsból font,
                     rongyos kötény.
               </p>
					<p>
                  A rém nyilván tűzimádó volt, mert parázs előtt térdelt, amelyre
                     száraz leveleket és gallyakat szórt. De aztán kiderült, hogy csak éleszti a
                     tüzet, rendes ember módjára, gömbölyűre dagadt arccal. A láng hamar föl is
                     csapott, mert a nobilissima is fújta a tüzet. Ott hevert hason, átellenben a
                     démonnal, térdben hátrakapott lábbal, és szemmel láthatóan nagyon jól érezte
                     magát. Azon mesterkedett, hogy a szikrát a démon szakállába fújja, de az
                     dörmögve fölállt.
               </p>
					<p>
                  - Babilon lánya! - mondta megvetéssel, és odadobott neki valami
                     piszkos vászonrongyot, amit egy üvegből húzott elő. - Takard el magad, vagy
                     visszaduglak a homok alá.
               </p>
					<p>
                  A démon görögül beszélt, mégpedig szép tiszta kiejtéssel. A
                     császár eszmélni kezdett a hangra. Tétován nézett körül nehezen nyiladozó
                     szemével. Először az tűnt föl neki, hogy a démonnak olyan kiszélesedett, kérges
                     térde van, mint a tevének. A kacagó Titanillát csak aztán vette észre, s most
                     már rémülten forgatta fejét jobbra-balra. Kiáltani akart, de úgy érezte, nem
                     bírja szétnyitni a száját. Pedig csak összecsukni nem bírta, mert még tele volt
                     homokkal.
               </p>
					<p>
                  Mire kikrákogta magát, s lány már ott térdelt a fejénél egy vizes
                     kobakkal.
               </p>
					<p>
                  - Nincs semmi baj, uram - törölgette tunikája ujjával a császár
                     arcát. - Mindenki megvan, akit keresel. Az öreg kiásott engem, mert én már
                     majdnem elértem a szakadékot, mikor eltemetett a homok. Aztán ketten
                     előkapartunk benneteket. A magister ott fekszik!
               </p>
					<p>
                  A szakadék mélyén erecske folydogált, amelyben egy pálma gyökerei
                     fürdöttek. A császár a lányra támaszkodva odatámolygott. Quintipor a fa alatt
                     feküdt, oldalára fordulva, és jóízűt aludt. Nemcsak az arca, hanem még a haja
                     is tiszta a homoktól. Nemcsak megmosdatva, hanem meg is fésülve.
               </p>
					<p>
                  - A magister már magához tért?
               </p>
					<p>
                  - Igen, fölnyitotta a szemét, ahogy a vizet ráloccsantottam. De
                     mindjárt le is csukta, s azóta alszik.
               </p>
					<p>
                  A császár végigsimította a lánynak kissé reszelőssé vált
                     arcát.
               </p>
					<p>
                  - És a többiek?
               </p>
					<p>
                  - A mieink megmenekültek. A szolgák is, az állatok is.
               </p>
					<p>
                  - A pap?
               </p>
					<p>
                  A lány egy kicsit csúfolódva mosolygott.
               </p>
					<p>
                  - Tevéstől együtt megfulladt. Elbánt vele Szét isten, aki Tifonnak
                     is mondatik. Így jár az, aki válogat az istenek közt.
               </p>
					<p>
                  A császár ránézett a nobilissimára. Meg akarta feddeni a pajkos
                     hangért. De nem szólhatott szigorúan arra, akinek több gondja volt fiára, mint
                     őrá magára. Szelíden belekarolt.
               </p>
					<p>
                  - Mi ég itt? - kérdezte, ahogy a tűzhöz közeledtek.
               </p>
					<p>
                  - Ez égett szőr szaga - szimatolt a lány. - Mivel tüzel öreg
                     démonunk?
               </p>
					<p>
                  Biz az a saját lábával tüzelt. Térdig beletemette a lángokba mind
                     a kettőt.
               </p>
					<p>
                  - Mit csinálsz? - ugrott oda a császár, és odábbrántotta a
                     tűztől.
               </p>
					<p>
                  - Hagyj engem - szabadította ki magát kezei közül a démon, és az
                     égett bőrről lesúrolta a leperzselt szőrszálak pernyéjét. - Mikor ezt a Beliál
                     leányát kiszabadítottam a homokból, és idehoztam a karomon, az ördög
                     sugallatára erősebben magamhoz szorítottam, mint ahogy a szükség kívánta. Most
                     azt próbálom, hogy miképp bírom majd ki a pokol tüzét, ami ezért kijár.
               </p>
					<p>
                  A császár ugyan nem sokat értett a dologból, de azért nagy
                     tisztelettel nézte ezt a különös Mucius Scaevolát.
               </p>
					<p>
                  - Van-e nálad pénz? - fordult Titanillához. - Az én övemből, úgy
                     látszik, kicsúszott az erszény.
               </p>
					<p>
                  A lány azonban már akkor elugrott onnan. Észrevette, hogy az
                     árnyékba fektetett szolgák is mozgolódnak, és vitte nekik a vizet. Ellenben az
                     öregember hangja megnyikordult.
               </p>
					<p>
                  - A pénzed keresed? Itt van, amit a lányod összeszedett
                     belőle.
               </p>
					<p>
                  Egy marék aranypénzt dobott a császár lábához. Új veretek voltak,
                     még kopatlanul csillogott rajtuk az imperator koszorús képe, vállán az
                     égisszel, az istenek atyjának villámot és mennydörgést szülő pajzsával. Kupacba
                     söpörte őket a lábával, és odaszólt az öregnek.
               </p>
					<p>
                  - Szedd fel. Jutalom gyanánt.
               </p>
					<p>
                  A démon ledörzsölte homokkal a jobb kezét, amellyel a pénzt
                     érintette, keresztet vetett, és mérgesen kérdezte:
               </p>
					<p>
                  - Engem akarsz megjutalmazni az ördög találmányával?
               </p>
					<p>
                  - Tudod te, ki vagyok én? - kérdezte a császár meglepetve.
               </p>
					<p>
                  - Hogyne tudnám. Megismertelek a pénzedről. Te vagy a Sátán
                     elsőszülött fia.
               </p>
					<p>
                  A császár nem haragudott meg a szikrázó szemmel, de nyugodt hangon
                     adott válaszért. Még eddig nem hallotta a Sátán nevét, s azt hitte, az is
                     valami ismeretlen isten. Ha lehetett Jupiter fia, vállalhatta az új címet
                     is.
               </p>
					<p>
                  - Segíthetnék valamivel rajtad?
               </p>
					<p>
                  - Te? Énrajtam? Hiszen magadon se tudsz segíteni, Kain
                     ivadéka.
               </p>
					<p>
                  Ennek az istennek a nevét se hallotta még eddig a császár, de a
                     megvető hangból kiérezte, hogy ez nem tehet valami tiszteletre méltó isten.
                     Most már nehezen tudott erőt venni a föllobbanásán.
               </p>
					<p>
                  - Ha nem nézném, hogy te mentetted meg az életünket, ledobatnálak
                     a legmagasabb szikla csúcsáról.
               </p>
					<p>
                  - Ha tudtam volna, hogy titeket temetett az Isten a homok alá,
                     mint ahogy elborította az istentelen Szenacherib népét, akkor nem vettem volna
                     magamra azt a bűnt, hogy megmentselek benneteket.
               </p>
					<p>
                  - Bolond vagy te! - intett a császár hirtelen lecsillapodva, mert
                     látta, hogy Quintipor jön fel a patak mellől. Mintha kicserélték volna a
                     magistert. Szökdécselve járt, az arca piros volt, és a szeme ragyogó. A ragyogó
                     szemek keresve néztek körül a platón, ahol a császár állt, félig eltakarva öreg
                     megmentőjüktől. Előrelépett, és boldogan intett a fiúnak, áldva magában a
                     gonosz Szét istent, ki Tifonnak is mondatik. Úgy érezte, neki köszönheti, hogy
                     először ragyognak rá a gyermeke szemei, a haláltól való szabadulásnak minden
                     gátlást feloldó mámorában. Most se tisztelet, se alázat nem volt az arcán, csak
                     az ujjongó szeretet sugárzott róla.
               </p>
					<p>
                  A császár hirtelen elfordította a fejét, hogy könnyel teleszaladt
                     szeme árulója ne legyen.
               </p>
					<p>
                  - Titanilla! - kiáltott, anélkül hogy körülnézett volna.
               </p>
					<p>
                  - Itt vagyok, uram - csendült föl a lány hangja, egészen közelről.
                     Ott állt a háta mögött, kezében tartott fejfátyla kiszabadításával vesződve,
                     amely beleakadt egy csipkebokorba. Ő is jókedvű volt, neki is kipirult az arca,
                     nevetett a szeme, mintha csak tükörképe lett volna a fiúnak, aki odaért
                     akkorára.
               </p>
					<p>
                  - Indulnunk kell, gyermekeim - ölelte meg mind a kettőjüket
                     egyszerre a császár. - Úgyis sokáig kell tévelyegnünk, míg vezető nélkül
                     rátalálunk az útra.
               </p>
					<p>
                  Az egyik hajcsár tudott egy utat, amely emberlakta helyre vezet a
                     démonok kősivatagából. Az öreg démontól hiába próbáltak elbúcsúzni.
                     Tevetérdeire ereszkedve énekelt barlangja szája előtt, amely fölött, csak most
                     vették észre, kereszt alakban volt kivésve a szikla. Talán nem is ének volt,
                     hanem valami vad harci sikongás. Amaleket és Moábot emlegette, akiket kezébe
                     adott az Úr, és hangja egyre szilajabbá erősödött, úgyhogy még akkor is
                     hallották, mikor már kiértek a szakadékból.
               </p>
					<p>
                  - Ronts, pusztíts, törölj el mindent, valami az övé; ne szánd meg
                     őtet, hanem ölj ki minden férfit, asszonyt, gyereket, tevét és szamarat!
               </p>
					<p>
                  Egy keskeny völgybe fordultak be, vízmosások által kivályúzott,
                     keresztül-kasul repedezett, vörös sziklák alatt, mikor a fejük fölött ordítást
                     hallottak.
               </p>
					<p>
                  - Sátán elsőszülötte, te se eszel annak a szőlőnek a terméséből,
                     amit most ültettél!
               </p>
					<p>
                  Föltekintettek, s már nem volt idejük félreugorni annak az óriás
                     sziklatömbnek az útjából, amely mennydörögve zuhant rájuk. Még látták
                     utánahullani a megbőszült öreget, aki irtózatos erővel akkora lökést adott az
                     ingó sziklának, hogy maga is utánazuhant, s kiterjesztett két karjával,
                     előrehulló sörényével most csakugyan olyan volt, mint egy démon, akit az ég
                     kidobott magából. A rémület még a hangot is beléjük dermesztette, mikor a
                     szikla hirtelen megállt. Szélesebb volt, mint a szurdok két falának egymástól
                     való távolsága, s boltozat gyanánt zárta be éppen azt az útszakaszt, amelyen a
                     Sátán elsőszülötte és kísérete várta az elkerülhetetlen halált.
               </p>
					<p>
                  Diocletianusnak minden oka megvolt rá, hogy már az első útba eső
                     oltáron hálaáldozatot mutasson be az isteneknek. Nemcsak kétszeres
                     megmeneküléséért, hanem azért is, hogy ezzel az istenek félreérthetetlen
                     üzenetet küldtek neki. Nem lehetett véletlen, hogy ugyanaz a keresztény akart
                     gyilkosuk lenni, aki megmentette őket. Ha csak megmenti őket, zavarban lett
                     volna, mert a keresztény isten adósának érezte volna magát. Így azonban annak
                     számlája kiegyenlítést nyert, s ő csak a régi isteneknek tartozott hálával,
                     akik megint bizonyságát adták erejüknek is, kegyelmüknek is.
               </p>
					<p>
                  Ötven fehér tinó vérével fizetett nekik addig, míg leúsztak a
                     szent folyón Szaiszig. Éjszaka volt, mikor odaértek, de fáklyák tízezrei
                     nappallá tették a város éjszakáját. Osiris feltámadásának éjszakája volt,
                     minden utcát elözönlöttek a zarándokok, akik templomról templomra vitték a
                     fekvő viaszszobrot, amely a felkoncolt és darabjaiból összerakott istent
                     ábrázolta. Táncoló papok és papnők haladtak a menet élén, a stolisták vitték
                     utánuk az igazság kelyhét, a törvényesség rőfjét, s a mennyezethordók után a
                     tömeg énekelte az ünnepi himnuszt.
               </p>
					<p>
                     Legyen neked dicsőség!
               </p>
					<p>
                  Másnap ötven fehér tinót áldoztatott a császár Szaisz tíz
                     templomában, hogy a papok minden zarándokot megvendégelhessenek. Ő maga Serapis
                     templomában ájtatoskodott, ott, ahol a történendő dolgok istennőjének széles
                     fátyollal letakart szobra is fel volt állítva. A császár, tisztelvén a szent
                     hagyományokat, egy ujjal se érintette a fátyolt. Titanilla azonban kivárta azt
                     a percet, amikor fölhajtották a fölszalagozott áldozati állatokat. S mikor
                     mindenki azokat figyelte, odasompolygott a szoborhoz, és félrehúzva a fátyolt,
                     hirtelen aládugta a fejét. Látni akarta a jövendőjét.
               </p>
					<p>
                  De csak Quintipor feléje fordult arcát látta a másik oldalon. A
                     fiú is ugyanakkor emelte meg reszkető kezével a fátyolt, ám aládugott fejét
                     mindjárt vissza is kapta, amint jövendőjét a lány arcában látta meg. Egy
                     pillanatig tartott az egész, s már a helyére igazított fátyol előtt néztek
                     egymás arcába.
               </p>
					<p>
                  A szaiszi legenda megdőlt. Egy fiú meg egy lány benéztek a fátyol
                     alá, amely mögött ott kellett volna hagyni a nevetést, és mégis úgy mosolyogtak
                     egymásra, mintha ez lett volna első mosolygásuk az életben.
               </p>
				</div>
				<div type="chapter">
					<head>
                  XXIII.
               </head>
					<p>
                  Egy hét se telt bele, hogy a líbiai sivatag remetéje eszébe jutott
                     a császárnak. Az alexandriai kikötő-kormányzóság jelentette, hogy a Salonába
                     küldött postahajó zátonyra futott, egész közel rendeltetési helyéhez. Onnan
                     aztán hirtelen támadt vihar a tengerbe söpörte, jóformán szemeláttára az érte
                     küldött mentőhajónak. Se egy hajóinast az emberekből, se egy zsineget a
                     rakományból meg nem menthettek. A futár is leszállt Poszeidónhoz a rábízott
                     üzenetekkel és szőlővesszőkkel együtt.
               </p>
					<p>
                  - Nem fogsz enni annak a szőlővesszőnek a terméséből, amit most
                     ültettél!
               </p>
					<p>
                  Ha jövendölés volt, ha átok, csak annyit hibázott, hogy a
                     szőlővesszőkről úgy beszélt, mintha már elültette volna őket. De azt egészen
                     jól eltalálta, hogy a termésükből soha nem szakít.
               </p>
					<p>
                  Pár órával később a salonai építésvezetőség jelentését is az
                     asztalára tették. A szokásos havi jelentés volt ez, számadások,
                     munkakimutatások, tervek módosításai, személyi előterjesztések. Ezeket
                     legsúlyosabb országos gondjai közt is mindig maga nézte át, mert nagyon a
                     szívén feküdt Salona. Az elpusztíttatott kis falu fölé, amelyben anyja csontjai
                     porladtak, olyan palotát akart építtetni, amilyen még nem volt császárnak.
                     Mindig úgy érezte magában, hogy az a legszebb hely a világon, ott legszelídebb
                     az ég kéksége, leglágyabban tud ringatni a tenger, és legtisztább szívűek az
                     emberek. Fia székhelyének és maga temetőjének szánta a szülőföldjét. Már fiatal
                     korában sokszor mondta a feleségének, hogy élni nem tudna a békés illír
                     halászok és fügekertészek közt, de öregembernek visszamegy közéjük, és ott
                     fogja letenni az élet hivatalát, ahol hurcolását magára vette.
               </p>
					<p>
                  A jelentésben mindjárt megakadt a szeme a kertész nevén. Pársoros
                     megjegyzés volt mellé írva. Quintus kertész lezuhant egy körtefa tetejéről, és
                     halálra zúzta magát. Felesége, Sapricia eltemette, és rokonságához költözött a
                     szíriai Apatéba. A szolgálati nyilvántartásból és az élelmezési lajstromból
                     mind a ketten töröltettek.
               </p>
					<p>
                  A császár megkönnyebbülten sóhajtott. Az istenek megint a kezére
                     jártak, sőt megelőzték a szándékait. Megbüntették Quintust, ha már bűnös volt,
                     és ha még nem volt az, elejét vették annak, hogy az lehessen. Az asszony
                     kevésbé nyugtalanította, s az egyébként is végzete elé ment, ha Apatéba
                     telepedett át. Galerius azt jelentette, hogy aránylag kevés áldozattal teljesen
                     lecsöndesítette a keletet. Mindössze Apatét kellett porrá égetni a beléje zárt
                     istentelenekkel, és Melitenében megtizedeltetni a katonaságot. Ellenállás alig
                     volt: az istentelenek fajzata csak addig szemtelen, míg urat nem érez maga
                     fölött, a parancs előtt meghunyászkodik, mint a megostorozott eb. Az antiochiai
                     csőcselék is csak egy napig zavargott, aztán visszabújt a csatornákba. Itt
                     Maxentius princeps nagyon hősiesen viselte magát, úgyhogy - a császár
                     jóváhagyásával - engedélyt is adott neki az Alexandriába való visszatérésre. A
                     császár beleegyezését akarja ott megnyerni, miután az övét már megkapta, egy
                     olyan tervhez, amelyet a családi tűzhely istenei sugalltak neki. Constantinus
                     princeps sebesülten fekszik Nikomédiában; hátába fúródott a nyíl, úgy látszik,
                     menekülés közben.
               </p>
					<p>
                  A caesar jelentése annál inkább megnyugtatta a császárt, mert
                     Alexandriában sem következtek be azok a kavarodások, amelyekkel számot vetett,
                     mikor az utolsó edictumot kiadta. A keresztények vagy elszéledtek, vagy a
                     félelem észre térítette őket. A hivatalos jelentésekben olvasott ugyan újabb
                     letartóztatásokról, de egyetlen kivégzésnek se találta nyomát. Ezt csak azzal
                     lehetett magyarázni, hogy a régi és az új befogadottak elméjét egyformán
                     megvilágosították az istenek. Inkább választották az áldozatok megadásával az
                     életet, mint a babonáikhoz való konok ragaszkodással a kínos és rút halál
                     céltalanságát.
               </p>
					<p>
                  Éppen kapóra jött, hogy Tages, a főaugur kihallgatásra
                     jelentkezett. A császár arca derűs volt, a főpapé komor és gondterhelt. Nem
                     színészkedett, se nem keneteskedett; viselkedésén őszinte megrendülés
                     érzett.
               </p>
					<p>
                  Azon kezdte, hogy nem szívesen vállalkozott erre a lépésre, amely,
                     tisztában van vele, nemcsak szent hivatalát, hanem életét is kockára teszi. De
                     mivel a félelem mindenkit elnémított, neki kötelessége megszólalni. A
                     keresztények ügyéről van szó, ami nem egyszerű közrendészeti ügy. Az istenek
                     tekintélyével és a császár tekintélyével együtt a birodalom üdve is veszélyben
                     van.
               </p>
					<p>
                  - Mit akartok még? - kérdezte ingerülten a császár. - Olyan
                     parancsot adtam ki, amely pallos gyanánt lóg minden keresztény feje
                     felett.
               </p>
					<p>
                  A főpap azt válaszolta, hogy nem ér semmit az olyan parancs, amit
                     nem lehet végrehajtani, és nem volt értelme olyan pallost fölemelni, amellyel
                     nem lehet lesújtani. A börtönök úgy tele vannak, hogy már néhány állami gyárat
                     is ki kellett üríteni a foglyok számára. Ezren meg ezren vannak letartóztatva,
                     férfiak és nők, aggastyánok és gyermekek, előkelő, gazdag polgárok és szemétről
                     szedett rabszolgák. Egy se hajlandó babonáját megtagadni, valamennyi
                     szidalmazza az isteneket és a császárt, és egynek se lehet a haja szálához
                     érni. Egyetlen keresztény miatt, aki oly magasan van a halandók feje felett,
                     hogy lehetetlen elérni.
               </p>
					<p>
                  - Ki az? - kiáltott sápadtan a császár.
               </p>
					<p>
                  - Egyenrangú az istenekkel.
               </p>
					<p>
                  - Azt kérdeztem, ki az?
               </p>
					<p>
                  - Feleséged őistensége.
               </p>
					<p>
                  A főpap széles melle megkönnyebbedve vette a lélegzetet, hogy
                     kimondta a két súlyos szót. A császár lehorgasztotta a fejét, és egymásra
                     tapasztotta a két kezét.
               </p>
					<p>
                  - Tett vagy mondott valamit?
               </p>
					<p>
                  A pap az igazságot felelte. A császárné nem tett és nem mondott
                     semmit, s éppen ezzel akadályozta meg a törvény végrehajtását. Nem avatkozott
                     semmibe, csak nem vett részt az udvar nyilvános áldozattételein. Kétségbeesés
                     és fölháborodás viharzott végig az egész városon. Először csak azt zúgták, hol
                     a császárné. Később már olyan kiáltások is hangzottak: kezdjétek a császárnén!
                     S most az egész világ visszafojtott lélegzettel lesi, mit fog tenni a
                     császár.
               </p>
					<p>
                  - Értsd meg, legszentebb úr, hogy nem az istentelenek azok, akik
                     rávallanak a császárnéra. Ők nem helyezik maguk elé pajzsul a Dominát, mert ők
                     esztelenségükben csak a vértanúságot kívánják, és annak siettetését kérik
                     istenüktől együgyű imádságaikkal és zavaros énekeikkel. Az istenhivők azok,
                     akik azt kiabálják, hogy kezdjük a császárnén, és ezért nem nyúlhatunk a
                     keresztényekhez addig, amíg...
               </p>
					<p>
                  - Beszélj bátran - mondta a császár nyugodtan. - Tudom, hogy
                     kötelességed teljesíted, és te is tudod, hogy én nem szoktam büntetni a
                     kötelességteljesítést.
               </p>
					<p>
                  A főpap térdre esett, és megcsókolta a császár saruját.
               </p>
					<p>
                  - Legszentebb úr, a forradalom palotád kapujában van. Vagy áldozni
                     fog az augusta, vagy te leszel az áldozat.
               </p>
					<p>
                  A császár azzal bocsátotta el a papot, hogy a császárné áldozni
                     fog, bár beteges, s addig is csak betegeskedése tartotta vissza az istenek
                     előtt való megjelenéstől.
               </p>
					<p>
                  Sokáig járt le s fel dolgozószobájában, s rájött, hogy az istenek
                     közt való harc csak most kezdődött meg igazán. Belátta, hogy Tagesnak igaza
                     van, itt az istenek sorsával együtt dől el az övé és a birodalomé is, amely
                     nemcsak az ő birodalma, hanem a fiáé is. Épp a fia miatt vette biztosra a
                     halhatatlan istenek győzelmét. Hogyan teljesedne a jóslat, ha nem ők
                     diadalmaskodnának? S azt hitte, a feleségét is jól ismeri ahhoz, hogy mellé
                     álljon a harcban, amelyben az istenek szeszélye döntő szerepet juttatott az
                     asszonyi szeszélynek. Eddig nem sokat törődött vele, milyen istenhez imádkozik
                     élettársa, mert mikor az erős istenek az ő szövetségesei, az erős férfié, nem
                     jelenthet semmit, hogy az asszonyi nádszál merre hajlik. Tudta, hogy felesége
                     húz az asszonyoknak való új istenhez, aki őt is majdnem félrevezette, addig,
                     míg ki nem ismerte. Babonáskodását elnézte neki akkor is, mikor ő már rájött
                     arra, hogy az új isten, noha a varázslatban jártas, inkább alattomos, mint
                     ügyes, s nem erővel, hanem ravaszsággal akarja megdönteni a régi isteneket.
                     Talán elnézésével bűnt is követett el, de örült neki, hogy az asszony beteg
                     lelke kínzó démonai elől el tudott menekülni a keresztény mágusok könyveibe.
                     Most már azonban többről van szó, mint asszonyi idegekről és fejszaggatásokról.
                     Most már életre-halálra vetik a kockát. Nem volt benne kétsége, hogy a felesége
                     nem fog ellene játszani.
               </p>
					<p>
                  Egyedül találta a császárnét, de sírástól kivörösödött
                     szemmel.
               </p>
					<p>
                  - Mi történt megint, Prisca? - ölelte magához gyöngéden. - Megint
                     gonosz álom kínzott?
               </p>
					<p>
                  A császárné nem tudott szóval válaszolni, csak átnyújtotta a lánya
                     levelét. Valeria halott gyermeket szült.
               </p>
					<p>
                  A császár azt hitte, ez a legjobb alkalom arra, hogy arra az útra
                     terelje feleségét, amelyen együtt kellett haladniok.
               </p>
					<p>
                  - Ne sírj, anyácska, majd meglágyítjuk az istenek szívét.
                     Engesztelő áldozatot mutatunk be Vestának, Juno Lucinának és a Magna
                     Maternak.
               </p>
					<p>
                  Prisca hevesen rázta a fejét az ura vállán.
               </p>
					<p>
                  - Vagy eljössz velem Memphisbe, Isis szent kútjához, és leborulunk
                     együtt a sugaras arcú istennő előtt, aki ölében ringatja Lorust, a keble után
                     kacagva kapkodó kisdedet?
               </p>
					<p>
                  Az asszony most már felemelte a fejét, és szívszaggató
                     könyörgéssel nézett az urára.
               </p>
					<p>
                  - Diocles! Ne bánts engem az isteneiddel, akik elvették a fiamat,
                     és anyja méhében megölték az unokámat!
               </p>
					<p>
                  A császár csak a felesége szívével vetett számot, az anyáéval nem.
                     Most már tudta, hogy nehéz küzdelem lesz. Szelíden, de elszántan vette
                     védelmébe az isteneket. Az ember sohase tudja, mivel bántotta meg őket.
                     Szerencse, hogy buzgó áldozatokkal mindig megengesztelhetők.
               </p>
					<p>
                  - Soha, soha! - kiáltotta az asszony. - Ők voltak a gonoszak, én
                     soha nem vétettem nekik.
               </p>
					<p>
                  Diocletianus nagyon óvatos és halk célzást tett arra, hogy az
                     istenek rossz néven veszik, ha elhanyagolják őket egy másik istenért. A
                     császárné elértette, és nem titkolt sértődéssel válaszolt.
               </p>
					<p>
                  - Igazságtalan vagy, Diocles. Én még akkor semmit se tudtam arról
                     az új istenről, akit célzasz, mikor a te isteneid már elrabolták tőlem a
                     fiamat. Ha nem bántottál volna, hallgattam volna. Most már kimondom, hogy
                     temiattad ver bennünket az Isten. Te vagy az oka, hogy a lányunk halott unokát
                     szült.
               </p>
					<p>
                  - Én? - ütött a mellére a császár.
               </p>
					<p>
                  - Te! A hamis isteneiddel, a bálványaiddal, az egy igaz Isten
                     gyűlöletével!
               </p>
					<p>
                  Szó szót ért, míg a szavakból parazsas végű nyilak lettek, amelyek
                     lángba borították a múlt mennyezetét, amely alatt a két ember megöregedett. Már
                     nem a minden gyöngédségét egy seb gyógyítására összetakarító férfi állt szemben
                     a feleséggel, akinek minden örömtől elszokott szívében csak az uráért való
                     rajongás tartotta az életet. Két lángoló kard csapott össze a halálos párbajra
                     kiállt istenek kezében. Szelíd rábeszélésre, okokkal való meggyőzésre itt már
                     nem lehetett gondolni.
               </p>
					<p>
                  - Megmondta nekem Pantaleon már Nikomédiában, hogy te vagy az
                     Antikrisztus! - fortyogott föl az asszony dühének lávája.
               </p>
					<p>
                  - Pantaleont mered emlegetni? - kiáltotta a császár, hogy az erek
                     kidagadtak beesett halántékán. - Az árulót?
               </p>
					<p>
                  - Pantaleon a Krisztus leghűségesebb harcosa!
               </p>
					<p>
                  - A te Pantaleonod orgyilkos volt!
               </p>
					<p>
                  - Volt? - tántorodott meg az asszony.
               </p>
					<p>
                  - Volt, igen! Volt! Kérdezd meg Galeriust. Ha ő nincs, ma se urad
                     nincs, se fiad!
               </p>
					<p>
                  A császár vörösre gyúlt arccal lihegett. Még nem eszmélt rá, mit
                     szalajtott ki a száján. Az asszony alabástrom szoborrá merevedett. Nem
                     sikoltozott, amikor megelevenedett. Tapogatózva nyújtotta ki reszkető két
                     kezét. Háromszor is fölnyitotta a száját, míg ki bírt szabadulni elszorult
                     torkából a hang. Nem az emberi öröm hangja, az elveszett kölyke nyomára lelt
                     állat vinnyogása.
               </p>
					<p>
                  - Diocles... mit mondtál... Diocles? - két keze haldokló
                     galambként vergődött az ura mellén.
               </p>
					<p>
                  Most már a császár rémült meg. Egy pillanat alatt talpra szökkent
                     józanságával arra gondolt, hogy ha őrültséget tettet, az asszony azt el fogja
                     neki hinni. De ahogy ránézett az elkínzott arcra, ahogy látta a hervadt száj
                     vonaglását, ahogy az eszelős remény fénye rácsillant a reszkető szemhéjak alól,
                     nem volt többé ura magának. Az apai szeretettől elgyöngített szív nem bírta
                     tovább nézni az anya szenvedését.
               </p>
					<p>
                  - Ha az istenek így akarták, Prisca, tudj meg mindent.
               </p>
					<p>
                  Beletámogatta a császárnét a bíborvánkosokkal kibélelt, nagy
                     sellába, s elmondott neki mindent, a pessinusi jóslattól a líbiai sivatag
                     kőgörgető keresztényéig. Az asszony egy darabig moccanás nélkül hallgatta,
                     aztán elkezdett hullani a könnye, a végén lecsúszott a székről, és odaborult az
                     ura elé.
               </p>
					<p>
                  - Hagyj itt, édes uram, olyan jó így - ölelte át a lábait, mikor
                     föl akarta emelni.
               </p>
					<p>
                  - Hiszel-e már az istenekben, Prisca? Érzed-e már, hogy egész
                     életünkben fölöttünk tartották a kezüket? Van-e még kétséged abban, kiknek
                     köszönheted ezt az órát? Tudod-e már, kiért kell az egész világ előtt
                     bizonyságot tenned arról, hogy nem vagy ellensége az isteneknek?
               </p>
					<p>
                  A császárné pergamentekercseket húzott elő egy ébenfából való kis
                     szekrényből. Fejvánkosa alól kivette a keresztet, amelyet Pantaleon első
                     látogatásakor hagyott nála.
               </p>
					<p>
                  - Vidd el őket tőlem, édes uram, és gondoskodj róla, hogy holnap
                     nálam is fölállítsák a halhatatlan istenek oltárát. Minden reggel engesztelő és
                     minden este hálaadó áldozatot fogok nekik bemutatni.
               </p>
					<p>
                  - Nem úgy lesz, Priscám - fogta a császár két keze közé felesége
                     arcát. - Te holnap reggel velem együtt fogsz áldozni Jupiter Olimpicus
                     szentélyében az udvar szeme láttára. Holnap délután pedig hajóra ülsz, és
                     Bajaeba utazol.
               </p>
					<p>
                  - Bajaeba? - dadogta a császárné. - És ő?
               </p>
					<p>
                  - Ő itt marad velem. Téged Bion fog elkísérni, hogy legyen kivel
                     beszélned róla.
               </p>
					<p>
                  - Elválasztasz tőle, mielőtt visszaadtad volna?
               </p>
					<p>
                  Az öregember átkarolta az öregasszony derekát, akinek csak a szeme
                     fénylett. Arcát, testét hirtelen bágyadtság szállta meg.
               </p>
					<p>
                  - Jól figyelj, Prisca. Okosnak kell lennünk. Őérte. Most már te is
                     a kezedben tartod a sorsát, nemcsak én. Lehet, hogy az az áldozat, ami most
                     következik, nehezebb lesz, mint amit eddig szenvedtél. Én már tudom, mit tesz a
                     boldogságot eltitkolni.
               </p>
					<p>
                  Az asszony egyre fáradtabban bólogatott. Belátta, hogy el kell
                     mennie, s találkoznia se szabad a fiával. A szíve nem jó, azt érezte ő maga is.
                     Az előbb még majd kiugrott a helyéből, most el-elállt a dobogása. Bajae
                     gyógyító forrásai megerősítik, hat hét alatt kipiheni magát, s hozzászokik a
                     boldogság gondolatához. Akkor elküldi hozzá a császár a fiát. Hét hétig az övé
                     lesz, s örülhet neki, ha el tudja titkolni az örömét. Amire az apa majd egy éve
                     képes már, arra az anyaszívnek is lesz ereje hét hétig. Akkor megkezdődik az
                     utolsó esztendő, és Quintiport szabad szárnyra bocsátják.
               </p>
					<p>
                  - Apollinaris - nyögött fel az anya. - Apollinaris a mi
                     fiúnk.
               </p>
					<p>
                  - Azt a nevet el kell felejteni - parancsolta a császár. - Most
                     még csak Quintipor van, a magister.
               </p>
					<p>
                  Quintiporból, amint a tizenkilencedik évét betölti, lovag lesz, és
                     palotát kap Rómában. Legyen a maga ura, szokja meg az előkelő életet, s ne mint
                     rabszolga vegye fel a bíbort.
               </p>
					<p>
                  - Addig mi mindent előkészítünk, anyácska. Még asszonyt is
                     keresünk neki. Jó lesz így, anyácska?
               </p>
					<p>
                  A császárné egyre bágyadtabban bólintott helyeslést mindenre.
                     Félig aludt már, s még akkor se ébredt fel egészen, mikor másnap délelőtt
                     ráhintette a tömjént az istenek királyának oltárára.
               </p>
					<p>
                  Délután hajóra szállt. Másnap megnyíltak a börtönök ajtajai a
                     vérpad és a máglyarakások felé. Az első nap Alexandria püspöke nyerte el az
                     örök élet koronáját huszonkilenc paptársával együtt.
               </p>
				</div>
				<div type="chapter">
					<head>
                  XXIV.
               </head>
					<p>
                  Lactantius, a rhetor búcsúzott az alexandriai gyülekezettől,
                     amelynek még csak negyedik hete volt tagja, s máris mindenki vezetőül
                     tisztelte.
               </p>
					<p>
                  Már megtérésében csodát láttak a keresztények, bár ő természetes
                     magyarázatát adta. Krisztus katonájához illő szerénységgel, ezzel a neki addig
                     meglehetősen ismeretlen erénnyel, amellyel a megigazulás ajándékozta meg. Jelen
                     volt az első kivégzéseken, látta az örök világosság előrevetődését a pallos
                     alatt mosolygó arcokon, nem az égő hús szagát érezte, hanem mennyei rózsák
                     illatát, s hallotta, hogy amint a haldoklók éneke fölfelé száll a lángok közül,
                     angyalkórusok citerazengése ereszkedik eléje az ég fodor felhőiből. Mások
                     magukat a fehérbe öltözött angyalokat is látták, amint pálmaágakat lengetnek a
                     vértanúk elé, és sokan amiatt is tértek meg, mert úgy vették észre, mintha az
                     angyalok nekik integetnének. Lactantius nem állította ezt, Isten valószínűleg
                     nem tartotta még méltónak erre a látomásra. De amit tapasztalt, az is meggyőzte
                     arról, hogy csak az igaz Isten lehet az, aki gyönyörré tudja tenni a halál
                     borzalmát azzal, hogy létrát nyújt le a hozzá kívánkozók elé, és fölviszi őket
                     a maga mennyei városába, ahol hervadhatatlan rózsák nyílnak a föld hulló
                     virágai helyett. Megkérte Mnestert, hogy adja fel neki a keresztséget, és most
                     derült ki, hogy a rhetor csakugyan kiválasztottja volt az Istennek. Nemcsak az
                     ő lelkének megtisztításáról gondoskodott, hanem eszközévé választotta mások
                     megigazulásának is. A püspök, aki bár szent életű volt, és bölcs pásztora az
                     antiochiai egyháznak, a Szentlélekben való kétkedésével az eretnekség szélén
                     járt, és könnyen kárhozatba szédülhetett volna. A rhetor megtérésében azonban,
                     akit mindennapos vitáikban nem tudott meggyőzni a maga emberi ékesszólásával,
                     kénytelen volt a püspök észrevenni, boldog megszégyenüléssel, a megvilágosító
                     Lélek munkáját. Ennélfogva az Atya, Fiú és Szentlélek nevében csorgatta a
                     rhetor vállaira az élet vizét, mikor az belemerítette magát a keresztelőkútba.
                     Ez olyan nagy öröm volt a híveknek, hogy magában is megmagyarázta volna azt a
                     tiszteletet, amellyel az új testvért körülvették.
               </p>
					<p>
                  Lactantius azonban más érdemeket is szerzett arra, hogy hittársai
                     őt tekintsék igazi fejüknek a jámbor és tudós, de testi erejében meggyöngült
                     Mnester helyett, aki ezekben a nehéz időkben nem tudta elegendőképpen pótolni a
                     kivégzett püspököt. A jó öreg, aki nappal mint rabszolga hurcolta a rhetor után
                     az irattekercseket, a titkos éjjeli összejöveteleken csak sírni és imádkozni
                     tudott. A földi szorongattatások közben azonban másra is szükség volt, s ami a
                     püspökből hiányzott, az mind megvolt a rhetorban. A hitbuzgalmon kívül az erély
                     a csüggedők bátorításában és a szomorúak vigasztalásában; az emberi
                     gyöngeségekkel számot vető okosság az ellenállás megszervezésében és az
                     összeköttetések felhasználásában. Neki köszönhette az alexandriai gyülekezet,
                     hogy az első napok megpróbáltatásai szét nem szórták. Menekülést tanácsolt
                     azoknak, akik félelmüket bevallották, s a gyülekezet előkelőivel meg tudta
                     értetni, hogy ha a gyámoltalanok és együgyűek botladozását el fogja is nézni az
                     Úristen, tőlük, mint az egyház oszlopaitól, állhatatosságot követel. S
                     csakugyan a bíróság tagjai közül többen meg is maradtak keresztényeknek, ha
                     némi megalkuvás árán is, hogy hitsorsosaikra enyhe ítéletet szabhassanak, s
                     hogy a bálványimádó tisztviselőknél is közbenjárhassanak értük. A jó szó
                     ezeknél nem mindig volt elegendő, de pénzért szívesen kiállították az igazoló
                     libellust arról, hogy az istentelenséggel vádoltak teljesítették az előírt
                     szertartásokat. Lactantius meggyőzte a testvéreket arról, hogy az okosság nem
                     mindig bűn, s az oktalanság nem mindig erény. Aki kicsinyhitűségből vagy aljas
                     haszonlesésből megtagadja istenét, és áldozatot mutat be a bálványoknak, az
                     méltó arra, hogy úgy Isten, mint a gyülekezet kivesse magából. De aki pénzzel
                     meg tudja magát váltani a faggatásoktól, és rá tudja szedni az Antikrisztust
                     saját hazug és kapzsi szolgái segítségével, az nem érdemel büntetést.
               </p>
					<p>
                  - Isten búzája vagyunk - mondogatta a rhetor. - Mindnyájan készek
                     a megőröltetésre, hogy az egész világ táplálására elegendő kenyér süttessék
                     belőlünk. De éppen mert erre rendeltettünk, takarékoskodnunk kell magunkkal,
                     hogy el ne fogyjunk mindnyájan, mikorra Krisztus megteríti a győzelmi lakoma
                     asztalát.
               </p>
					<p>
                  Isten kegyelmén kívül a rhetornak volt a legnagyobb érdeme abban,
                     hogy Alexandriában, legalább egyelőre, enyhült az üldözés dühe, s a hívek
                     bátrabbjai minden este összegyülekeztek istentiszteletre és egymás erősítésére
                     a gyárak negyedében. Azon a napon, amelyre Lactantius a búcsúzás óráját
                     kitűzte, szorongásig megtelt az alacsony raktárterem, amelyet Salsula, a gazdag
                     vászongyáros ajánlott fel a gyülekezetnek a templom elpusztítása után. Annál
                     tiszteletre méltóbb cselekedet volt tőle, mert sokat kockáztatott vele. A többi
                     vászongyárosok már rég azt rebesgették, hogy Salsula elpártolt az istenektől,
                     és keresztény varázslókkal adta magát össze, hogy vállalatát felvirágoztassa.
                     Pedig a gyáros nem volt keresztény, hanem a Mitra-imádók titkos társaságának
                     hivő tagja, akik bikavérrel keresztelkedtek, sokat imádkoztak és böjtöltek, egy
                     barlangban született istent imádtak, s mivel a vasárnapot szentelték neki
                     ünnepül, a tudatlanok néhol összecserélték őket a keresztényekkel. Salsula
                     azért nem egészen ok nélkül keveredett gyanús hírbe. Mivel ugyanis azt
                     tapasztalta, hogy a rabszolgák közül csak a keresztények a megbízhatók, nemcsak
                     elnézte, hanem meg is kívánta, hogy rabszolgái vegyék fel a keresztséget. Ő
                     maga csak azért maradt meg Mitra követőjének, mint főistenének, mert
                     bármennyire becsülte a kereszténységet, mégse akart egy hiten lenni
                     rabszolgáival.
               </p>
					<p>
                  Lactantius, akinek helyét minden szabadkozása ellenére is Mnester
                     jobbján jelölték ki, általános sírás közben búcsúzott a testvérektől. A császár
                     rendelete küldi Rómába, mondta, akit mostanában az Isten teljesen átengedett a
                     Gonosz hatalmának, olyan okokból, amelyeket csak ő ismer. De az bizonyos, hogy
                     Isten a Gonosszal is csak a jót munkáltatja, amikor hatalmat ad neki. Rá olyan
                     benyomást tett a császár, mintha elméjében meghomályosodott volna. Most már
                     másodszor mondatta el vele magának, hogy ki volt a felesége annak az Alexander
                     nevű régi királynak, akinek üvegkoporsóját itt mutogatják Alexandriában.
                     Szerinte ebben a kérdésben éppúgy nincs értelem, mint a császárnak abban az
                     elhatározásában, hogy a télen triumfust akar magának rendeztetni Rómában. Ennek
                     lett volna értelme akkor, ha uralkodása kezdetén diadalmenettel akarta volna
                     magának megnyerni Róma népét és szenátusát, de abban, hogy húsz év múltán kíván
                     az örök városba bevonulni mint diadalmas hadvezér, aggkori gyöngeségnél egyebet
                     nem lehet látni. Ő éppen arra kapott parancsot, hogy a diadalmenet ügyében
                     értekezzen a római hatóságokkal, s bár inkább kell Istennek szót fogadni, mint
                     a császárnak, ez esetben úgy érezte, kötelessége az engedelmesség. Ő nem a
                     pogány Rómába megy, hanem Péter és Pál városába, s alázatosságában azt is meri
                     hinni, Istennek valami célja volt azzal, hogy az ördög hatalmába került császár
                     választása éppen őrá esett. Talán ugyanazt a szolgálatot teheti Marcellinusnak,
                     Róma püspökének, amit itt Mnesternek tett, és segítségére lehet a híveknek
                     szorongattatásaikban.
               </p>
					<p>
                  - Testvéreim - fejezte be szavait -, eljött az idők teljessége, és
                     feltöretik hetedik pecsétje is a könyvnek, amelyet az apostol Pathmoszban
                     látott. Tudjátok, hogy a hatodik pecsét feltörésekor megrendült a föld, most
                     pedig el fog sötétülni az ég, mint a bekötött zsák, a hold vérszínt vált, s
                     megindul a föld négy sarkáról a szelek négy angyala, hogy erős leheletükkel
                     szétválasszák Isten ponyváján a tisztát az ocsútól. De ti ne féljetek,
                     testvérek! Mert nektek nem azt mondja Isten fia, amit a thyatirai egyház
                     angyalának mondott a Jezabel asszonyról, aki arra csábította szolgáit, hogy
                     egyenek a bálványoknak áldozott húsból: “vetem én őt a betegségnek ágyába
                     szorongattatásának társával együtt, ha meg nem térnek cselekedeteikből, és
                     gyermekeit megölöm halállal, és megtudják akkor az összes gyülekezetek, hogy én
                     vagyok az, aki vizsgálom a veséket és szíveket, és megfizetek mindenkinek az ő
                     cselekedetei szerint.”
               </p>
					<p>
                  A rhetor szava harsogott, mint az ércből való tuba, és a
                     gyülekezetben olyan rémült csönd támadt, mintha az Apokalipszisnak mind a hét
                     angyala most öntené ki serlegét a bálványimádásra csábító Jezabel
                     városára.
               </p>
					<p>
                  Lactantiust magát is megdöbbentette ez a csönd és az arcokra
                     fagyott rémület. Megérezte, hogy fölindulásában többet mondott, mint amennyit
                     akart. Lehalkult hangon csak ennyit szólott még:
               </p>
					<p>
                  - Azzal búcsúzom tőletek, amit a laodiceai egyház angyalának
                     mondott a Bárány: íme, az ajtó előtt állok és kopogtatok; ha valaki meghallja
                     hangomat, és kinyitja előttem az ajtót, belépek akkor, és vele leszek és ő
                     énvelem. A győzedelmesnek megadom, hogy együtt ül velem a trónusomon, mint
                     amiképp én is győztem, és ülök az atyámmal az ő trónján. Akinek van füle,
                     hallgassa, mit mond a Lélek a gyülekezeteknek.
               </p>
					<p>
                  Letörölve a fölindulástól csorgó könnyeit, békecsókot váltott
                     először a püspökkel, aztán mindazokkal, akik köréje tolongtak; hajója korán
                     indult, nem várhatta meg a többiek felszólalását, se azt a szomorú szertartást,
                     amellyel az összejövetel befejeződött.
               </p>
					<p>
                  Míg a püspök sötét, mindennapi ruhája fölé a lábfőkig lenyúló,
                     kerek penulát öltött, s nyakába kereszttel díszített, széles szalagot tett,
                     fejét pedig mitrával födte be, két testvér levette a falról a szükség-templom
                     egyetlen díszét, a fekete fafeszületet. Közben a gyülekezet ájtatoskodásba
                     merült, sóhajtozás és csöndes zokogás is hallatszott, amely egyre erősödött,
                     amikor a püspök megkerülte a termet. Előtte egy diakonus ment, kezében
                     könyvvel, amely hét pecsétjével az Apokalipszisnak arra a titokzatos könyvére
                     emlékeztetett, amit csak a Bárány nyithat föl. Mögötte egy másik diakonus a
                     füstölgő tömjéntartó csészét vitte, míg maga a püspök egyik kezében gyertyát, a
                     másikban aspergillumot tartott. Ördögűző imát suttogva meghintett szentelt
                     vízzel minden ajtót és ablaknyílást.
               </p>
					<p>
                  Mire a szertartást elvégezte, a kereszt már a terem közepén feküdt
                     a földön, egyik oldalán hat lefátyolozott asszony térdelt, a másik oldalon a
                     gyülekezet hat legöregebb férfia, kezükben mindannyian égő gyertyával. Minden
                     hang elhalt, amikor Mnester odalépett a kereszt lábához, és mitráját megemelve
                     megszólalt.
               </p>
					<p>
                  - Az Atyának és Fiúnak és Szentlélek istennek nevében! Imádkozzunk
                     a mi megholt nővérünkért, Priscáért.
               </p>
					<p>
                  A gyülekezeten meglepetés morajlott végig. A püspök megtévedt. A
                     kiátkozás rettentő igéi helyett, amiket a halálharang kongásának kellett volna
                     kísérni, irgalomkeltő fohászba fogott.
               </p>
					<p>
                  Nem, nem tévedés volt. A roskatag öregember termete
                     kiegyenesedett, és sírással küszködő, gyönge hangja megerősödött.
               </p>
					<p>
                  - Úristen, aki oltalmazót választottál nekünk az asszonyi nem
                     gyöngeségéből, és elvetted a mi oltalmazónkat a szörnyű próbatétel napjaiban,
                     ne vétkét nézd a megtévelyedettnek, hanem esendő voltát. Ne verd meg haragod
                     vasvesszejével bűnös lelkét, hanem mosd meg izsópoddal, hogy fehérebb legyen,
                     mint a hó, részeltesd a te elrejtett mannádban, és engedd meg neki, hogy egyék
                     az élet fájáról, mely van a te paradicsomodban!
               </p>
					<p>
                  Ahelyett hogy jobbját emelte volna fenyegetésre, két összetett
                     kezét emelte az ég felé. S a gyülekezet, amelynek az exkommunikálás szokott
                     formája szerint azzal kellett volna felelni, “legyen átkozott”, letérdepelve és
                     mellét verdesve válaszolt:
               </p>
					<p>
                  - Amen!
               </p>
					<p>
                  De azért hangfojtó szövetekbe takarva, mégiscsak megkondult a
                     halálharangot jelképező kis csengő. A püspök fölvette mitráját, s a hat asszony
                     és a hat férfi elfújta gyertyáját.
               </p>
					<p>
                  Diocletianus császár feleségét, a hitehagyott Prisca nővért
                     eltemette a keresztény egyház.
               </p>
				</div>
				<div type="chapter">
					<head>
                  XXV.
               </head>
					<p>
                  A rhetornak nagyon rosszul szolgált a szeme, mikor az aggkor
                     gyöngeségének kapkodását látta a császár rendelkezéseiben. Diocletianus, noha
                     eddig is azt tartották róla, hogy Augustus óta nem volt nála tevékenyebb
                     császára a birodalomnak, soha nem volt gazdagabb céltudatos tervekben, mint
                     most, és soha nem gyorsabb az elhatározásban. Reggeltől estig dolgozott
                     minisztereivel, mérnökeivel, tanácsosaival, és senki még ilyen derűsnek és
                     frissnek nem látta. A pénzügyi örményt arra utasította, hogy készíttesse el a
                     birodalom új kataszterét, és dolgozzon ki javaslatokat az adóterhek
                     könnyítésére. Új aranybányákat nyittatott meg Daciában, és új ezüstbányákat
                     kutattatott Hispaniában. Erdők kivágatásával, posványok kiszárításával,
                     csatornák ásatásával új utakat terveztetett a kereskedelem föllendítésére, és
                     új szerződéseket kötött a barbárokkal. Olyan birodalmat akart átadni a fiának,
                     amilyennek körvonalai Antiochia piacán derengettek fel előtte, az istenek ezüst
                     nyilának fénye mellett.
               </p>
					<p>
                  Mintha teljesen megváltozott volna körülötte a világ, mióta a
                     keresztény-kérdésben elszánta magát a döntő lépésre. Igaz, hogy a megoldás
                     vérbe került, a keresztények makacsabbaknak bizonyultak, mint ahogy Galerius
                     jósolta, de egy gót vagy szarmata háborúban sokkal több vér ömlik
                     jelentéktelenebb célokért. S az istenek nyilvánvalóan kimutatták, hogy ez az
                     áldozatot nem kímélő szigor kedvük szerint való. Neki visszaadták az
                     egészségét, s a fiút vidámmá, arcát pirossá, szemét mosolygóvá tették. Ebben,
                     úgy gondolta a császár, része lehetett annak is, hogy a fiúnak most még több
                     szabadságot adott, mint azelőtt. Reggel, iratok rendezésének az ürügyével,
                     magához rendelte félórára, hogy szemét legeltethesse rajta, megkérdezhesse,
                     hogy aludt, és mivel fogja tölteni a napot. Nagyobbrészt a múzeumot és a
                     könyvtárt bújta Titanillával, aki Maxentius távollétében és a császárné
                     elutazása után nagyon magára maradt. De azt is valószínűnek tartotta a császár,
                     hogy a közös menekülésre való emlékezés is közelebb hozta egymáshoz a két
                     fiatalt. Titanilla engedett gőgjéből, s Quintipor több bizalommal mert hozzá
                     közeledni. A császár örült neki, hogy legalább egy tagja van a császári
                     családnak, akin keresztül a fiú hozzájuk kapcsolódik addig is, míg nyíltan
                     magukénak vallhatják.
               </p>
					<p>
                  Azért egy kicsit félve gondolt a rohamosan közeledő időre, amikor
                     Quintipornak Bajaeba kell menni. Inkább attól tartott, hogy a fiú szíve a
                     császárnéban éppúgy nem érzi meg az anyát, mint a császárban nem érezte meg az
                     apát, mint attól, hogy Prisca elárulja magát. A császárné azt írta,
                     megerősödött, s levelei csakugyan arról tanúskodtak, hogy az a kábulat,
                     amelyben elutazott, megszűnt. Tulajdonképpen csak Bajaeban jött rá, hogy a
                     boldogtalanság hosszú évei elmúltak, s fogadkozott, hogy nyugodtan, okosan
                     fogja kivárni, míg az istenek megengedik, hogy boldog anyja lehessen
                     gyermekének. Bion meggyőzte arról, hogy a legkisebb vigyázatlanság is
                     veszélyezteti a jóslat teljesedését. De sok olyan dolog van, amit Bion sem tud,
                     s ezekre a császártól kér feleletet. Mit szeret enni a magister? A nevét sohase
                     írta ki, az igazit, amelyen tizenhat éven keresztül ringatta beteg álmaiban,
                     nem merte, a másikat idegennek érezte. Milyen színű ruha áll neki legjobban?
                     Azt a gyönyörű haját ne mossa mindennap, mert akkor hamar hullani kezd. Melyik
                     isten legkedvesebb neki? Ő Apollóhoz imádkozik érte legtöbbet. Alexandriában
                     már nagy forróság lehet, csak reggel és alkonyatkor engedje ki a palotából. A
                     borbélyával nem tudna-e neki egy fürtöt lopatni a hajából? Ha mindig
                     összesöpörnék nyiratkozáskor - aranykefével -, akkor nemsokára meg lehetne vele
                     tölteni egy kisvánkost. Bion azt mondja, hogy a magisternek nincs egyéb
                     mulatsága, mint az olvasás. Félti a szemeit az ákombákomoktól. Nem jó volna
                     felgyújtani az egész könyvtárt? A császár azért császár, hogy mindent
                     megparancsolhasson.
               </p>
					<p>
                  A császár mosolygott a bohó asszonyi kérdéseken és tanácsokon.
                     Biztosat csak egyet tudott: azt, hogy Quintipor szereti a zöld fügét. Látta
                     már, amint együtt majszolták Titanillával, igaz, hogy el is dugták mindjárt a
                     hátuk mögé.
               </p>
					<p>
                  Volt azonban két kérdése a császárnénak, ami gondba ejtette
                     Diocletianust. Az egyik az, hogy nem volna-e jó megbékíteni Róma népét, amely,
                     mint a császárné Bajaeban hallotta, halálosan meg van sértve. Nem azért, hogy a
                     szenátoroknak is adót kell fizetni, mert az a népnek nem fáj. Abba is
                     belenyugodtak már, hogy nem Róma a székváros. Róma azért mégiscsak fővárosa a
                     világnak. Hanem azt nem tudják megbocsátani, hogy tizenkilenc éve hiába várják
                     a triumfust. A császár gyorsan határozott: kapják meg a huszadikban. Béküljön
                     meg az örök város, hogy egy év múlva ő is azok közt legyen majd, akik tapssal
                     köszöntik a világ új urát. Ezért kellett Lactantiusnak Rómába menni, szóbeli
                     üzenetekkel és írásos utasításokkal, amelyeket nem ismert. Az is köztük volt,
                     hogy ha vannak a keresztény foglyok közt szemrevaló, szálas férfiak, azokat
                     tartsák fenn a triumfussal járó cirkuszi játékok számára. Így majd csak a
                     vadállatokat kell Afrikából szállítani.
               </p>
					<p>
                  A másik gondba ejtő kérdése az volt a császárnénak, találnak-e
                     olyan lányt a világon, aki méltó lesz a fiúhoz. Tisztaságban, szépségben,
                     előkelőségben. Egyik feltételt nehezebb teljesíteni, mint a másikat. Rómában
                     kihalnak a Vesta-szüzek, s tíz év óta nem tudnak helyükbe újakat találni - ezt
                     is Bajaeban hallotta a császárné. Ami pedig a szép testet és rangot illeti, meg
                     kellene kérni az isteneket, hogy a Hórák közül küldjék le valamelyiket a
                     földre.
               </p>
					<p>
                  A császárt nem lepte meg a kérdés felvetése. Rómában a húszéves
                     férfi már érett volt családalapításra, s mióta az erkölcsök meglazultak, a
                     tizennyolc éves nő már a harmadik férjétől válhatott el. Quintipor
                     megházasításán ő már előbb is töprengett, s az a felvilágosítás, amit
                     Lactantiustól Nagy Sándor házasságáról kapott, megerősítette abban a tervben,
                     amit a Világbíró szelleme sugallt neki. Az akkori világban csak két hatalom
                     volt, a római és a perzsa. Varanestől, a félkezű perzsa királyfitól, akit
                     megbékült apja hazahívott, tudta, hogy van neki egy húga, Hormizda, akinek
                     azért kell egy elzárt toronyban lakni, hogy szépsége meg ne tébolyítsa a
                     férfiakat. Ez az az istennő, aki mindenben méltó Quintiporhoz. Frigyük a nyugat
                     és kelet egybekelését s azzal együtt a világ békéjét jelenti. Varanes - ezt
                     Maxentius fecsegte a császárnak - azt fogadta, hogy soha asszonyra nem néz,
                     mert Titanilla nem volt hajlandó királyné lenni a tűzimádó barbárok közt.
                     Varanes, egyetlen fia az apjának, gyönge és beteges ember. Ha az istenek úgy
                     akarják, Quintipor nemcsak a császárok bíborát veheti fel, hanem a királyok
                     királyának tiaráját is.
               </p>
					<p>
                  Gyorsan határozott. Követet fog küldeni a perzsa udvarhoz, hogy a
                     két birodalom urait összefüggő barátság megerősítésére engedjék el Hormizdát
                     látogatóba a világ innenső felébe. A lány bizonyára örülni fog neki, hogy
                     elzárt tornyából kiszabadulhat; az apja és bátyja a kérést nagy tisztességnek
                     veszik. De kit küldjön követnek? Először Constantinusra gondolt, aki már
                     jelentette felgyógyulását, s engedélyt kért, hogy Rómában találkozhasson oda
                     útnak indult apjával. Aggodalma támadt azonban a császárnak, hogy a deli
                     Constantinus ilyen hosszú úton - majdnem két hónap az Euphratésztől a Tiberisig
                     - alkalmas-e egy világszép nő megőrzésére? Maxentius mellett döntött, akiről
                     tudta, hogy szenvedélyét Titanilla tartja lekötve. Igaz, hogy a princeps már
                     elhagyta a Keletet, s hajója útban van Alexandria felé. De gyors hajó négy nap
                     alatt elérheti Ciprust az üzenettel, s onnan visszafordíthatja Maxentiust. S
                     hogy a princeps ne csak duzzogás nélkül, hanem hálával is fogadja a megbízást,
                     a császár Titanillát küldte el hozzá a paranccsal, nagyon szigorú bizalmasság
                     pecsétje alatt.
               </p>
					<p>
                  A nobilissima Quintiporral is csak annyit közölt, hogy tengeri
                     útra kél, s azt megmondta, hogy mikor tér vissza, de arról hallgatott, hová
                     megy. Sápadt volt és rosszkedvű, mikor az elutazás előtt való alkonyaton
                     utoljára sétáltak együtt a kikötősor platánjai alatt.
               </p>
					<p>
                  - Ezt ki kellene vágni - mutatott az egyik vén óriásra. -
                     Azonnal!
               </p>
					<p>
                  Az öreg platánt Kleopátra fájának hívták. Azt tartották róla, hogy
                     Antonius az alatt ölelte meg először végzete asszonyát. Háromszáz év óta sok
                     szerelmest összehozott, akik először azt próbálták ki, hogy ketten átérik-e
                     kiterjesztett karral a fa törzsét. A nobilissima és a magister is megtették ezt
                     a próbát. A lány egy kis csalással hozzá tudta értetni ujjahegyét a fiú
                     kezéhez.
               </p>
					<p>
                  - Mért haragszol rá, nobilissima? - szomorodott el Quintipor. -
                     Hiszen te meg szoktad simogatni a fákat. És éppen ezt akarnád megölni?
               </p>
					<p>
                  - Ezt, mert ennek lenne legnagyobb üresség a helyén. Arról mindig
                     eszedbe jutnék, ha erre jársz, míg odaleszek.
               </p>
				</div>
				<div type="chapter">
					<head>
                  XXVI.
               </head>
					<p>
                  Ezen a napon -
                     Dies Lunae
                   volt, hét első napja, s most kellett visszatérnie a nobilissima
                     hajójának - tán századszor simogatta már meg Quintipor a platán derekát. S csak
                     most jött rá, hogy ez már n em az a fa, amelyhez a nobilissima teste
                     hozzátapadt. A platán azóta levetette azt a ruháját. - Hogy is tehette? A
                     lehámlott kéreglemezek ott hevertek a fa tövében. Lehajolt, és keresgette,
                     melyek pattanhattak le arról az oldalról, amelyiket a nobilissima ölelt
                     át.
               </p>
					<p>
                  Hetérák viháncoltak el mellette, s az egyik megcsiklandozta a
                     nyakát pávatoll-legyezővel. Fölugrott, megszégyellte magát. Eddig észre se
                     vette, hogy a fasor megtelt sétálókkal, akik a napnyugtát élvezték, a hűs
                     tengeri szellőt, és örültek az életnek.
               </p>
					<p>
                  Olyan helyet keresett, ahol nincs akkora nyüzsgés. Talált egy kis
                     elhagyott ligetet, amelyben leomlott oltár felett búsult Isisnek mint a hajósok
                     patronájának elfeketedett, formátlan faszobra. Leült az oltár széthullott
                     köveire, és hallgatta feje fölött a gerlicék burrogását. Csakhamar más hangok
                     is hallatszottak, amelyek azt mutatták, hogy Isisnél hatalmasabb istennőt
                     tisztelnek itt. Suttogás, csókok nesze, bortól és szerelemtől részeg szavak.
                     Égő arccal hallgatózott. Egy éles sikítást röfögésszerű hang követett. Nimfa és
                     faun csörtetett ki a fűszerszagú bokrok közül - dülöngélő matróz kergetett egy
                     olyanfajta lányt, akinek tiltva volt stólát viselni.
               </p>
					<p>
                  Quintipor fölugrott, és megindult a Septastadiumnak nevezett móló
                     felé, amely a várost összekötötte a Pharosz-szigettel. A világítótorony
                     csúcsán, a tükör-szerkezetben kigyúlt a piros jelzőlámpa.
               </p>
					<p>
                  A keleti kikötő felé vette útját, mert a nobilissima hajójának oda
                     kellett befutni. Átvágott az árucsarnokok oszlopsorán, amelyekre már fölrakták
                     a lakatokat a kereskedők rabszolgái. Éjjeliőrök vették át a felügyeletet a szűk
                     cellák felett, amelyekben garmadákban hevertek a Perzsa-öböl gyöngyei, India
                     drágakövei és bisszusz-göngyölegei, Serica selymei s az aranypor, elefántcsont
                     és gyöngyház a trogloditák országából. A lezárt ajtókon keresztül is elárulta
                     az erős illat, hogy hol árulják Boldog-Arábia szagos gyökereit és szárított
                     bogyóit.
               </p>
					<p>
                  Az oszlopsor végében görbe lábú kis ember bóbiskolt egy kőpadon,
                     előrebukdosva felsőtestével. Quintipor lépéseire fölneszelt, és elkiáltotta
                     magát.
               </p>
					<p>
                  - Itt a jóságos Ptah isten, aki már fél asért csodát tesz. Valódi
                     nílusi gyökérből faragott Anubisz, aki meggyógyítja az izzadást, a hascsikarást
                     és megszaporítja a tyúkok tojását. Tartós Ureus-kígyók és könnyen
                     összeragasztható scarabeusok! Tessék, tessék!
               </p>
					<p>
                  Quintipornak ismerős volt a hang, s ahogy közelebb lépett, a
                     nyakba vetett deszkalap is, alatta a horpadt mellel, fölötte a kancsal
                     szemmel.
               </p>
					<p>
                  - Antiochiából? - mutatott rá a kis emberre, aki egyszerre talpra
                     ugrott az üzlet reményében. - Hogy is hívnak téged?
               </p>
					<p>
                  Az istenkereskedő bizalmasan bólintott.
               </p>
					<p>
                  - Benoni vagyok, szolgálatodra. - Aztán körülnézett, és odasúgott
                     a magisternek. - Azért most is van keresztem. Régi vevőm vagy, neked olcsón
                     megszámítom. Vagy talán azt az istennőt ajándékozod meg vele, aki méltó lett
                     volna rá, hogy Salamon király ezeregyedik felesége legyen?
               </p>
					<p>
                  - Kiről beszélsz? - bámult rá Quintipor.
               </p>
					<p>
                  - Arról az istennőről, akinek a karjába szalasztottad a tűt
                     Antiochiában. Olyan fehér volt a karja, mint Batseba lába, amitől negyvenezer
                     filiszteus vakult meg egyszerre. Nem akarsz emlékezni, uram? Nem a te istennőd
                     már? Akkor bocsáss meg, és vigasztalódj, nem volt olyan fehér a karja, hogy
                     fehérebbet ne találhatnál. De igazán azt hittem, teutánad keresgélt a
                     szemeivel, mikor az előbb itt elszaladt. Vén asszonya alig bírt utána
                     döcögni.
               </p>
					<p>
                  Quintipor majd szörnyet halt, hogy elszalajtotta a nobilissimát,
                     miután az egész délutánt elácsorogta érte. Csorgott róla a verejték, mire
                     hazaért a palotába. Már messziről látta, hogy a lány nyolc nap óta sötét ablaka
                     világos. Nemcsak világos volt, hanem függönytelen is. A hattyúalakra nyírt
                     puszpángbokrok közül, amelyek mellett lihegve megállt, belátott rajta. Először
                     elkapta a fejét, a nobilissima öltözködött. De nem sokáig bírta ki, hogy
                     ellenálljon szemeinek, amelyek prédát követeltek. A lány már eltávolodott az
                     ablakból, csak a feje látszott s tükre sugárverésének játéka a mennyezeten.
                     Egyszer úgy fordította a tükröt, hogy a sugárnyaláb éppen Quintipor szemébe
                     talált. Ijedten ugrott félre, és leguggolt az egyik puszpáng-hattyú mögé. Mire
                     föl mert egyenesedni, a nobilissimán már díszruha volt, amelyen Trulla hátul
                     igazított valamit. Aztán elöl a nyakán motozott, s Quintipor látta, hogy az
                     úrnő kezére csap a dajkának. Nem haragból tehette, mert mindketten nevettek
                     rá.
               </p>
					<p>
                  A szoba hirtelen elsötétedett. Hova mehetett ilyenkor a
                     nobilissima díszbe öltözve? Csak a császárhoz. Quintipor besompolygott a hosszú
                     folyosóra, amely a soma keleti felét, az asszonyok palotáját összekötötte a
                     nyugatival, a császáréval. A virágillat, mit a lány maga után hagyott,
                     bizonyította, hogy csakugyan a császárt kereste fel. Nem mert olyan közel
                     kerülni, hogy az ajtónálló megláthassa, csak messziről leskelődött. Beletelt
                     egy óra, míg kinyílt az ajtó, s a kamarás térdre hullott. A császár hangja
                     hallatszott, bizonyosan kikísérte a nobilissimát.
               </p>
					<p>
                  A fiú elfutott, s megint lesbe állt az ablak alatt. De hiába várt,
                     a szoba nem világosodott meg. Pedig már későre járhatott. Ruhája, szívére
                     szorított kezével érezte, mind átnedvesedett a mellén. Azt hitte, csak a
                     harmattá lecsapódott tengeri párától, s nem vette észre, hogy szeméből már rég
                     csorog a csalódás és keserűség könnye.
               </p>
					<p>
                  - Gránátvirág!
               </p>
					<p>
                  A háta mögül jött a hang, halk és remegő. Összerezzenve fordult
                     meg, széttárta a karjait, de mindjárt le is kapta őket. Szerencsére, úgy hitte,
                     a nobilissima nem vehette észre azt a bűnös mozdulatot, hiszen ő se látott a
                     lányból semmit.
               </p>
					<p>
                  - Mit csináltál, Gránátvirág?
               </p>
					<p>
                  - Vártalak, nobilissima.
               </p>
					<p>
                  - Mióta?
               </p>
					<p>
                  - Nyolc nap óta.
               </p>
					<p>
                  A lány gügyögően kacagott, s a fiú karja után nyúlt.
               </p>
					<p>
                  - Igaz, Gránátvirág? Igazán igaz? Mindig vártál azóta? Nézd,
                     milyen hideg a kezem, melegítsd. Mi ez a kezedben?
               </p>
					<p>
                  - Füge - felelte Quintipor szégyenlősen, s igyekezett kimagyarázni
                     a gyerekességét. - Sohase láttam még ilyen nagy fügét, azért tettem el neked
                     délben. Ezzel akartalak megkínálni, amikor partra lépsz.
               </p>
					<p>
                  A nobilissima azt a sikoltást hallatta, amiben a
                     visszafojthatatlan öröm szokott nála feltörni.
               </p>
					<p>
                  - Nézd, én is fügével kereslek! Hoztam neked Ciprusból. A tied
                     milyen édes! Kóstold csak az enyémet? Ízlik?
               </p>
					<p>
                  Sietett igennel válaszolni, pedig keserűnek érezte a ciprusi
                     fügét. Hirtelen megképzett előtte az a levél, amit a császári iroda
                     pecsétőrzőjének a kezében látott akkoriban, mikor a lány útra készült.
                     Maxentiusnak volt címezve Ciprusba!
               </p>
					<p>
                  Szótlanul lépdeltek egymás mellett, a fügét majszolgatva. Elérték
                     a palotakert kapuját. Az őrt álló hastatus tisztelegve emelte föl
                     lándzsáját.
               </p>
					<p>
                  - Fordulsz velem egyet?
               </p>
					<p>
                  - Ha nem félsz a hűvös estétől, nobilissima.
               </p>
					<p>
                  Most látta csak, a fali lámpa fényében, hogy a lányon könnyű, puha
                     háziruha van, amit még sohase látott rajta.
               </p>
					<p>
                  - Ne félts engem, Trulla a maga meleg pólyájába csavargatott. Ott
                     vacsoráztam a vénségnél, lángost süttettem vele annak a jó újságnak örömére,
                     amit a császártól hallottam. Jaj, magister, mondtam már, hogy egyszer neked is
                     enned kell a Trulla lángosából!
               </p>
					<p>
                  Az őr utat engedett nekik, a kikötő-sor felé fordultak.
               </p>
					<p>
                  - Gránátvirág! - súgta a lány, ahogy beértek a fasorba. - Nem is
                     kérdezed tőlem, mi az a jó újság?
               </p>
					<p>
                  - Az én számomra már nincs jó újság - mondta a fiú csöndesen.
               </p>
					<p>
                  A lány közelebb simult hozzá.
               </p>
					<p>
                  - Mi baja a kisfiúnak? - kérdezte enyelegve.
               </p>
					<p>
                  - Elküld a császár.
               </p>
					<p>
                  - Hová küld, Gránátvirág?
               </p>
					<p>
                  - Messzire. Bajaeba. Ezután a Domina rabszolgája leszek.
               </p>
					<p>
                  Alig bírta visszafojtani a sírását. A lány elnevette magát.
               </p>
					<p>
                  - Jaj, mi lesz akkor Alexandriával, ha te is elhagyod? Tudod, hogy
                     nekem is el kell mennem? Messzire, hosszú útra, nehéz dologra.
               </p>
					<p>
                  - Nem lehet olyan nehéz, nobilissima, ha ilyen örömmel beszélsz
                     róla.
               </p>
					<p>
                  - Nem értesz te ahhoz, Gránátvirág - rántotta fel a vállát
                     megsértődve a lány. - Egy fiatal párducot kell megtanítanom dorombolni. Nem
                     érted? Egy gőgös fiatal isten lesz a tanítványom, akit arra kell ránevelnem,
                     hogy tudjon halandó módjára jönni-menni az emberek között. Jaj, most meg már a
                     te kezed milyen hideg, add ide, majd most már én melegítelek.
               </p>
					<p>
                  Odahúzta a fiú kezét a mellére, és rászorította mind a két forró
                     tenyerével.
               </p>
					<p>
                  - Megmondom, ki lesz a tanítványom, ha megkérdezel.
               </p>
					<p>
                  Quintipor alig tudott dadogni.
               </p>
					<p>
                  - Én... én... nem kérdezhetek tőled semmit, nobi...
               </p>
					<p>
                  A lány befogta a száját.
               </p>
					<p>
                  - Nem úgy! Titanilla! No, mondjad szépen! Ti-ta-nil-la!
               </p>
					<p>
                  - Nem tudom úgy mondani, nobilissima.
               </p>
					<p>
                  - Jó. Akkor felelj arra, amit kérdezek. Érted, Quintipor?
               </p>
					<p>
                  - Igen, nobi...
               </p>
					<p>
                  - Szoktál rám gondolni? Quintipor!
               </p>
					<p>
                  - Szoktam.
               </p>
					<p>
                  - Szoktál velem beszélgetni magadban? Quintipor!
               </p>
					<p>
                  - Szoktam.
               </p>
					<p>
                  - Akkor is nobilissimának mondasz? Quintipor!
               </p>
					<p>
                  A magister följajdult.
               </p>
					<p>
                  - Úrnőm, ne kínozz! Tudom én, hogy nekem nem szabad másra
                     gondolnom, csak a nobilissimára.
               </p>
					<p>
                  Kleopátra asszonyfehér-bőrű platánja alatt álltak. A lány
                     belekapott a fiú két vállába.
               </p>
					<p>
                  - Neked minden szabad, Gránátvirág! Majd én megtanítlak rá, hogy
                     neked minden szabad! Hiszen te leszel a tanítványom, te! Én is Bajaeba megyek,
                     veled megyek, viszlek! Te isten, te drága, szép, fiatal isten, te!
               </p>
					<p>
                  Letérdelt a földre, és átölelte a fiú lábait. Az lehajolt hozzá,
                     és ijedt öleléssel fogta át.
               </p>
					<p>
                  - De nobilissi...
               </p>
					<p>
                  - Nem, addig nem kelek fel, amíg úgy nem mondod, ahogy én
                     akarom.
               </p>
					<p>
                  - Tit...
               </p>
					<p>
                  - Tovább ne! Csak Tit legyek neked. Kis Tit. Hívj úgy, ahogy senki
                     más nem hív.
               </p>
					<p>
                  - Kis Tit!
               </p>
					<p>
                  Felrántotta, olyan erővel, hogy nekitántorodott a fának. Sokáig
                     magán tartotta vaskapocs-öleléssel a reszkető testet, és égette a szájával a
                     lány összeszorított, keskeny száját.
               </p>
					<p>
                  A bokrok közt zörgés hallatszott. Talán alvó madarak
                     tollászkodtak, vagy száraz levél csörgött le a fáról. Hirtelen szétváltak, és
                     riadtan nézték egymást. Pharosz forgó lámpájának kék fényében mind a kettő
                     halálsápadtnak látta a másikat.
               </p>
					<p>
                  A lány előbb tért magához. Tapsolva mutatott a bokorra.
               </p>
					<p>
                  - Nézd, lampyrisek! Egy, kettő, három... öt! Sohase láttam még
                     ennyi világító bogarat.
               </p>
					<p>
                  Quintipor a földre mutatott.
               </p>
					<p>
                  - De ide nézz! A földön! Mint a hangyák!
               </p>
					<p>
                  - Hol? Én nem látom őket.
               </p>
					<p>
                  - Itt! A lábamnál, a te lábadnál, a füvön, mindenütt. Nem, a füvön
                     már nincsenek. Érdekes. Az előbb még nyüzsögtek. Hát hova bújtak?
               </p>
					<p>
                  Tit nevetett.
               </p>
					<p>
                  - Én a lábadnál se látom őket. Már a bokron se. Sehol se. Te még
                     látsz lampyrist?
               </p>
					<p>
                  - Hogyne. Itt vannak ni.
               </p>
					<p>
                  Lehajolt, fölvett egy marék földet. Oda tartotta a lány elé.
               </p>
					<p>
                  - Mintha még pislogna benne egy-kettő - mondta habozva.
               </p>
					<p>
                  A lány boldogan kacagott.
               </p>
					<p>
                  - Gránátvirág, a te szemed tovább káprázik, mint az enyém. Nem
                     láttunk mink egy lampyrist se.
               </p>
					<p>
                  Belekarolt a magisterbe, és vállára hajtotta a fejét.
               </p>
					<p>
                  - Mit tettél, rossz fiú? Megrontottad a szemem világát.
               </p>
					<p>
                  Quintipor az első csók bűntudatával, de őszinte töredelem
                     ijedtségével kérdezte:
               </p>
					<p>
                  - Haragszol? Kis Tit...
               </p>
					<p>
                  A lány a szokott bűnbocsátással felelt, amelyben benne van az új
                     bűnre való felhatalmazás is.
               </p>
					<p>
                  - Csacsi vagy, Gránátvirág.
               </p>
				</div>
			</div>
			<div type="group">
				<head>
               BAJAE VAGY A SZERELEM KÖNYVE
            </head>
				<div type="chapter">
					<head>
                  XXVII.
               </head>
					<p>
                  Egy darabig azzal múlatta magát, hogy “szövés”-t játszott. Térdre
                     ereszkedett a víz szélében, és lapos kavicsokat szökdeltetett a tenger tükrén,
                     amely fodortalan sima volt és olyan kék, mintha beleesett volna az ég. Közben
                     Romula nagyanyára gondolt meg a sardicai majorra. Amögött is volt egy kis
                     halastó, azon tanulta ő ezt a játékot egy fiatal rabszolgától. Se a nevére, se
                     az arcára nem emlékezett már, pedig négy-ötéves is lehetett már akkor. Romula
                     nagyanya ezt a rabszolgát egyszer belefojtatta a halastóba, mert észrevette,
                     hogy hozzáértette az arcát az övéhez. Ő akkor nagyon sírt, kapott is helyette
                     másik rabszolgát, de annak mindig be kellett kötni a száját, ha együtt
                     játszottak, éppen úgy, mint annak a rabszolgának, aki kenyeret dagasztott.
                     Romula nagyanya nem akarta, hogy az ő unokája arcát rabszolgának a lehelete
                     érje.
               </p>
					<p>
                  Elmosolyodott. Mit szólna akkor Romula nagyanya, ha megtudná, hogy
                     unokájának nagylány korában is van egy rabszolgája, akivel jobban szeret
                     játszani, mint akárkivel a világon? Hát Gránátvirág mit szólna hozzá, ha neki
                     is bekötné a száját? Persze, ha volna mivel - nézett végig magán. De se kendő,
                     se öv nála.
                     Ventus textilis
                  be volt öltözve, ahogy Bajaeban nevezték a pókhálóselyem
                     fürdőruhát. “Szőtt levegő.” Két nap óta azonban tilos volt a szőtt levegő. Aki
                     kilépett a vízből, annak rögtön köpönyegbe kellett bújni. Sohase kacagtak még
                     annyit Bajaeban, mint mikor ezt a parancsot kikiáltatta a cumaei aedilis,
                     akinek joghatósága alá tartozott a birodalom leghíresebb fürdője. Mindenki azt
                     kérdezte a lictoroktól, mi lesz a nimfákkal, akik úgy nyüzsögtek a neapolisi
                     öbölben, mint a halak. Hiszen itt volt a szülőhazájuk, sőt a szirének is ide
                     szoktak járni lakodalmaskodni, ha a mindentudó költőknek hinni lehet. És mi
                     lesz a források és patakok oreádjaival, a kutak és tavak najádjaival, akik
                     Misenumtól Surrentumig itt szoktak kergetőzni a tritonokkal? Hát a pánok és
                     szatírok, a kéjkertek és meghitt ligetek, a keresztutak és erdei ösvények
                     erőteljes és szolgálatkész istenei, akik nélkül el se képzelhető Bajae? Hiszen
                     ők az ide zarándokoló, magtalan asszonyok utolsó és soha csalódást nem okozó
                     reménységei. Azokat is köpennyel akarják-e megszégyeníteni és elbujdosásra
                     kényszeríteni? A lictorok vállukat vonogatták, és mindenkinek a nevét felírták,
                     aki otthon felejtette a köpönyegét. Ami parancs, parancs. Azt rebesgették, hogy
                     az aedilisszel a császárné adatta ki a parancsot. A Domina ugyan sohase jelent
                     meg az emberek között, kerti fürdőházába csöveken vezették be a gyógyító
                     források vizét, de palotája erkélyéről is elég volt neki szétnézni ahhoz, hogy
                     szemét szégyenkezve süsse le. Ha a hivatalos lap, az
                     Acta Diurna
                   közhírré nem tette volna az egész birodalomban, hogy a császárné
                     példát mutatott az istenek tiszteletében, megint feléledt volna a régi
                     mendemonda, hogy szívét megmételyezték az istentelenek babonái. Így csak
                     öregasszonyos szeszélyről s a tiszteletlenebbek, leginkább a vele egyidős
                     matronák, öregasszonyos irigységről beszéltek. De azért nem tört ki forradalom,
                     mindenki köpönyegét libegtette magán, s némelyek már örültek is az új rendnek.
                     Hamar kiderült, hogy a köpönyeget is lehet ingerlően libegtetni járás és kecses
                     ráncokba szedni heverés közben.
               </p>
					<p>
                  Titanilla mindenkinél jobban tudta, hogy a Domina valóban
                     szeszélyes és irigy matronává változott. Az első dolga az volt, hogy mindjárt
                     elválasztotta tőle Gránátvirágot, amint Alexandriából megérkeztek. Azt mondta
                     neki, a magános lánynak, hogy Maximianus villájában szálljon meg, amely most
                     úgyis lakatlan. Az, amelyikbe ő költözött, valamelyik régi császár építése,
                     neki magának is szűk és kényelmetlen, s az ő beteges, rossz hangulata nem ilyen
                     vidám, fiatal teremtésnek való, akinek már úgyis annyit kellett őmiatta
                     szenvedni.
               </p>
					<p>
                  Titanilla engedelmes bókkal mondott köszönetet, bár körömmel
                     szeretett volna nekimenni a császárné arcának, amelyen kezdtek elsimulni a
                     ráncok. Nem tudhatta azt, hogy az anyai féltésnek milyen vihara tombol a szelíd
                     nyugalom álarca mögött. Igaz, hogy a császárné eddig is csak az urára való
                     tekintettel tűrte maga körül a Galerius lányát, de szeretni sohase szerette. A
                     leánya mostohagyerekét látta benne, s azt az aranyfényt, amit a császár
                     emlegetett, nem vette észre. Az ő szíve, amely sohase vetette le a gyászt,
                     mindig támadásnak érezte a lány vidámságát, s csak jólelkűsége tartotta vissza
                     attól, hogy nyíltan kimutassa neki, mennyire nem szívelheti. Most azonban
                     őszintén megírta a császárnak, hogy arra a kis időre, míg a fia az övé lesz,
                     senkit se akar körülötte látni, aki csak egy tekintetét is elveheti tőle.
                     Nemcsak ettől a kis muzsikáló forgószéltől féltette, hanem még azon is törte a
                     fejét, hogyan vehetné elejét a Bionnal való osztozásnak. Nagyon kapóra jött
                     neki, hogy Lactantius meghívta Rómába a matematikust, s az engedélyt kért rá,
                     hogy elmehessen a világ fővárosába, amelyet sohase látott még. A császárné maga
                     sürgette az útrakelést, s a császár nevében is fölhatalmazta rá, hogy ott várja
                     be az udvart, amely a triumfus előtt pár héttel már oda fog költözni.
               </p>
					<p>
                  A nobilissima azonban mindebből csak a rosszakaratot láthatta,
                     amellyel a Domina megfosztotta őt játékszerétől. Nem mert szembeszállni, sőt
                     még arról is hallgatott, hogy a császár lelkére kötötte a magisterrel való
                     barátságot. Ahogy az asszonyi természetet ismerte, tartott tőle, hogy magának a
                     fiúnak is kárára lesz, ha úrnőjével észrevéteti, hogy ezt a rabszolgát más
                     szemmel nézi, mint a többit. Legokosabbnak látta közömbösséget tettetni,
                     bármennyire nem volt természete a színlelés, ami most még több erőfeszítésébe
                     került, mint máskor. Nem bizonyos, hogy magától eldobja játékszerét, ha kényére
                     bánhat vele, de kétségtelen, hogy százszor makacsabbul ragaszkodott hozzá,
                     mihelyt azt érezte, hogy el akarják tőle venni. Ha nyíltan harcol érte, akkor
                     biztos, hogy elveszíti, s talán annak az első rabszolga-játszótársnak a sorsára
                     juttatja, akit Romula nagyanya a halakkal étetett meg. Így, a közömbösség
                     álarcában legalább azt a délutáni órát vele tölthette, mikor a császárné
                     elzárkózott levelet írni az urának.
               </p>
					<p>
                  Itt szoktak találkozni, ahol nem bársonyos homok, hanem éles
                     sziklatörmelék borította a partot, s egy régi palota omladékai csúszkálgattak
                     lefelé egy bazalthegy lankáján. A fürdőélet hullámverése ide már nem ért el,
                     bár Bajae tele volt emberekkel, akik inkább megbetegedésre, mint gyógyulásra
                     felkészülve jöttek ide. A fürdő nemcsak életadó vizeinek köszönhette
                     világhírét, hanem talán még jobban annak, hogy az erkölcsök sehol se
                     számíthattak biztosabb és kellemesebb halálra, mint itt. Ebbe a zugba azonban
                     nem jutott se a halálfélelem üldözöttjeiből, se az örömök kergetőiből.
                     Betegeknek fáradságos lett volna idáig az út, a szerelmeseknek pedig nem volt
                     miért idejönni. Venus, hű szövetségben Ceresszel és Bacchusszal, mindenütt
                     szabadon űzhette pajzán játékait, ahol csak akarta, vízben, vizen és szárazon.
                     Válogathatott a virágos bárkák, a futórózsás úszóházak, a részeg zenétől hangos
                     tánctermek, a sétaterek márványpadjai és a villák selyem- és bíborfüggönyös
                     verandái közt. Kész bolondság lett volna, ha elvadult bozótok és skorpiófészkes
                     romok közé menekül az istennő, akit itt nem üldözött senki. A példabeszéd
                     szerint Vulcanust, a zord férjet távol tartotta innen a víz, Apollót pedig, a
                     mindent kikémlelő napistent, a sok árnyék.
               </p>
					<p>
                  Az árnyékok már kezdtek nyúlni, s Titanilla még mindig maga volt.
                     Nem tudta, ő jött-e nagyon korán, vagy a fiú mer késni, de érezte, hogy a
                     rosszkedv erőt vesz rajta. A sirályok már megkezdték alkonyati játékukat a
                     levegőben, a delfinek a vízben, s a tenger is kezdett hűvösöket sóhajtani.
                     Borzongósan húzta össze fürdőruhája felett a selyem lebernyeget, s megindult
                     felfelé a romok közt.
               </p>
					<p>
                  Néhány karcsú görög oszlopa még talpon állt az egykori palotának.
                     Az egyikhez hozzámérték magukat a fiúval, éles kagylóhéjjal jelölvén meg rajta,
                     melyikük meddig ér. Megkereste az oszlopot, s a haján keresztülbújtatott
                     nádszállal újra megmérte a magasságát. Elkeserítette, hogy semmit se nőtt egy
                     hét alatt. A fiúnak nem mondta ugyan, de titokban nagyon fájlalta, hogy másfél
                     fejjel kisebb nála. Nagyon boldog lett volna, ha egy hét óta legalább
                     félfejnyit hozzánőtt volna. Hiszen attól még mindig megmaradt volna az ő kis
                     Titjének.
               </p>
					<p>
                  - Kis Tit, kis Tit - suttogta maga elé, és mindjárt ki is nevette
                     magát ezért a gyerekségért. De azért néhányszor elmondta még, mert ilyenkor
                     nemcsak a hangját hallotta Gránátvirágnak, hanem a rózsaszín gyerekszája
                     mozgását is látta, s tüzelő szemét is, amelyet az alázatosság párás zafírhoz
                     tett hasonlóvá. Néhányszor már szerette volna kipróbálni, hogy ragyogóbb lesz-e
                     a zafír, vagy zavarosabb, ha megcsókolja. De a fiú szégyenlőssége valahogy
                     bátortalanná tette a vad nobilissimát. Még most is elpirult, ha arra gondolt,
                     hogy járt vele a hajón, mikor az öreg kormányos a csillagokat mutogatta nekik.
                     Ott álltak mögötte, ő lassanként a fiú mellére kábult, az szelíden átfogta a
                     két vállát. “Szorítsd magadhoz kis Titet, ne félj, nem üvegből van” - súgta a
                     fülébe. A két simogató kar egyszerre lebénult róla, s a zafírszemekben olyan
                     riadtságot látott, mintha szentségtörésre adott volna parancsot. Igaz, aztán
                     úgy ölelte magához, hogy még most is elöntötte tőle a forróság.
               </p>
					<p>
                  Szökellve ugrálta át a romokat, amelyek mögött meg-megcsörrenő
                     erecske partján elvadult citromfák fogtak körül egy buja füvű, tarka virágos
                     tisztást. Nagyúri kerthez tartozhatott valaha, egyik sarkában két zöld bronz
                     szfinksz még tartott egy repedt és bemohosodott kőpadot. Ez volt tulajdonképp a
                     búvóhelyük, a csöndnek és nyugalomnak ez a lombokból és virágokból épült háza,
                     amelyet csak a madarak, a pillangók és a gyíkok ismertek. Ők is úgy találtak
                     ide már az első nap, hogy a víz-széltől idáig követték két jégmadár röptét,
                     amelyek bokorról bokorra kergették egymást játékos bukdácsolással. Megszerették
                     a helyet, nem azért, mert innen végigtekinthették a lábuk alatt szendergő
                     öblöt, a gömbölyű, zöld hegyek koszorújában, hanem mert itt kedvükre nézhették
                     egymást.
               </p>
					<p>
                  A tisztás közepén még nem egyenesedett föl az egy napja lehevert
                     fű, és alig fonnyadt meg a virágvánkos, amelyet a fiú tegnap tépett a lány feje
                     alá jószagú thymusokból, melissákból és salviákból. Titanilla nem állhatta meg,
                     hogy legalább egy pillanatra rá ne nyugtassa megint a fejét. Végighevert a
                     füvön, bal karját a feje alá tette, kinyújtott jobbjával azt a kis gödröt
                     simogatta, amelyet a fiú sarkai mélyítettek a földbe, míg mellette ült. Nem is
                     nézte szemmel, csak úgy maguktól találtak oda az ujjai, s addig táncoltak ott,
                     míg valami kemény kis korong akadt alájuk. Megnézte, s majdnem elsikoltotta
                     magát. Régi ezüstérem volt, amelyen élesen domborodott ki egy meztelen vállú
                     fiatal isten kimondhatatlan gyöngéd és megindító szomorúságú profilja.
               </p>
					<p>
                  - Gránátvirág! Hogy kerülsz te ide?
               </p>
					<p>
                  Az egyik bokor megzördült. Azt hitte, a fiú. De csak egy jégmadár
                     tündöklött ott, talán éppen az egyik azok közül, amelyeknek röptét követték. A
                     lány bizonyosra vette, hogy az, s azt is tudta, melyik.
               </p>
					<p>
                  - Te vagy az, Alküone? - mosolygott rá a bíborban és zöldben
                     ragyogó madárra. - Te is hiába várod Keüxöt?
               </p>
					<p>
                  Gránátvirág magyarázta el neki, hogy miért olyan rezdüléstelenül
                     csöndes mostanában a tenger. Azért, mert most költenek a hullámokon a
                     jégmadarak, s Aeolusnak az istenek parancsára ilyenkor zárva kell tartani a
                     szelek tömlőjét. A jégmadarak valamikor emberek voltak. A nőt Alküonénak
                     hívták, a férfit Keüxnek, s oly boldog szerelmesek voltak, hogy azt találták
                     mondani, nem cserélnének magával Jupiterrel és Junóval sem. Az istenek
                     királynéja addig ingerelte ellenük Jupitert, míg az villámmal sújtotta Keüx
                     hajóját, és őt magát a tengerbe halatta. Alküone, hogy a halálban se maradjon
                     el szerelmesétől, utána vetette magát, átkulcsolta a holttestet, s vele együtt
                     merült le a mélységbe. Az isteneket annyira meghatotta ez a hűség, hogy
                     jégmadarakká változtatták őket, s ők ma is annyira szeretik egymást, hogy egyik
                     utánahal a másiknak.
               </p>
					<p>
                  - Hol van, Keüx, Alküone? - kérdezte a lány feltérdelve, és hangja
                     majdnem olyan sírós volt, mint egy párjavesztett jégmadáré. - A kegyetlen
                     istennő megint elragadta tőled?
               </p>
					<p>
                  A fiú már akkor ott állt mögötte. Lábujjhegyen jött a romok felől,
                     és két tenyeréből kékesen csillogó, finom ezüstport szórt a lány hajába. A lány
                     nem vett észre semmit, csak akkor tekintett föl, mikor néhány porszem megakadt
                     hosszú szempilláin.
               </p>
					<p>
                  - Mit csinálsz, Gránátvirág? - hajtotta fejét a fiú térdéhez.
               </p>
					<p>
                  - Találd ki, kis Tit - ragyogott a fiú szeme, és mutatta ezüstösen
                     fénylő két tenyerét. - Ha megígéred, hogy nem röpülsz el, akkor megmondom, mit
                     csináltam.
               </p>
					<p>
                  A lány ígéret helyett szorosan átölelte a két térdét.
               </p>
					<p>
                  - Nagy kék pillét csináltam belőled, kis Tit!
               </p>
					<p>
                  Mindennap mondta eddig a lánynak, hogy olyan finom és kecses, mint
                     azok a kis pillék, amelyektől néhol lenvirágos rétnek látszott a
                     hegyoldal.
               </p>
					<p>
                  - A napfény gyermeke vagy, kis Tit, olyan kicsi, olyan könnyű,
                     olyan ragyogó és olyan csapongó.
               </p>
					<p>
                  - Kár, hogy nem vagyok olyan kék - nevetett a lány.
               </p>
					<p>
                  Hát most olyan kék volt a haja, mint a lepkék szárnya. A fiú azért
                     késett olyan sokáig, mert pillangókat hajszolt. Sok szaladgálásba került, míg
                     egy marék ezüstport össze bírt szedni.
               </p>
					<p>
                  - Ó, te nagy kisfiú, te! - törleszkedett hozzá boldogan a lány. -
                     De azért ne gondold, hogy a versemet elengedem. Elhoztad, Gránátvirág?
               </p>
					<p>
                  Hogy az alexandriai epigrammát jóvátegye, mindennap írt egy verset
                     Titnek. Legtöbbször éjszaka, csillagfénynél karcolta tele a piros-viaszos
                     tabula ceratá
                  t, s ilyenkor adta át a lánynak.
               </p>
					<p>
                  Most megcsóválta a fejét.
               </p>
					<p>
                  - Nem hoztam el, kis Tit.
               </p>
					<p>
                  Tit lehajtotta a fejét, és nagyot sóhajtott.
               </p>
					<p>
                  - Tudtam, Gránátvirág, hogy egy holdújulásnál nem tart tovább a
                     szerelmed.
               </p>
					<p>
                  - Hát nem találtad meg? Hiszen a fejed alá tettem - nyúlt be
                     Quintipor a virágvánkos alá, és kihúzott alóla egy egészen kicsi, rózsaszín
                     vászonnal födött viaszos lapot. Bevallotta, hogy ő már délelőtt ideszökött,
                     hogy megsimogathassa a füvet, amelyen Tit lehevert. Azt nem vallotta be, hogy a
                     szájával simogatta meg.
               </p>
					<p>
                  - Hol vetted ezt? - nézegette a lány a lapot. - Ilyent még nem is
                     láttam. Bizonyosan tékozoltál már megint.
               </p>
					<p>
                  A fiú elmagyarázta, hogy ez új divat,
                     cera pusilla
                   a neve, a viasz is rózsaszín, s még csak egy boltban lehet
                     kapni.
               </p>
					<p>
                  - Látod, hogy el vagyok én maradva a világtól! - nevetett a lány.
                     - Ha te nem volnál, senki se írna hozzám verset.
               </p>
					<p>
                  Boldogan mondta, nem panaszképpen, de a fiú annak vette és
                     elkomolyodott. Tit észrevette, hogy hibát követett el, és igyekezett
                     jóvátenni.
               </p>
					<p>
                  - Jó volt hozzád a Domina? - fogta meg a fiú kezét.
               </p>
					<p>
                  - Olyan, mint máskor. Ő mindig jó.
               </p>
					<p>
                  Talán egy csöpp dac is volt benne, ahogy ezt hozzátette. Tudta,
                     hogy Tit nem szereti a császárnét. Ő se szerette, mert nem volt hozzá olyan
                     gyöngéd, mint a császár, és jobban éreztette vele rabszolga-voltát. Nemcsak
                     felolvasói szolgálatot kívánt tőle - Senecát, Epiktétoszt és Marcus Aurelius
                     elmélkedéseit szerette hallgatni -, hanem ebédnél, vacsoránál mint pohárnokot
                     állította az asztalhoz, és a hajába törölte vékony ujjait, igaz, hogy nagyon
                     puha érintéssel. Restellt erről beszélni a lány előtt, aki Alexandriában a
                     császár bizalmasának tudta őt; s ezért mindig másra terelte a beszédet, ha Tit
                     a Domináról kérdezősködött.
               </p>
					<p>
                  A lány mindenképp fel akarta vidámítani. Továbbadta neki a
                     Trullától hallott pletykákat. Ma megérkezett Rómából Plautilla, akit Univirának
                     is neveznek, mert már két éve asszony, és mind ez ideig beérte az urával, aki
                     különben az idén Róma praefectusa. Most jött először Bajaeba, s már nagy
                     fogadásokat kötöttek rá, hogy amikor elmegy innét, nem hagyja-e itt
                     melléknevét. Aztán Anchusáról beszélt, a gazdag patríciusnéről, aki iránt
                     szánalommal van az egész fürdő. Azért szánták, mert olyan szerencsétlen, hogy
                     minden gyereke az apjára hasonlít. Az első a nagyfülű ügyvédre, aki ura pöreit
                     viszi, a második a szép versenykocsisra, akire mindig fogadni szoktak, a
                     harmadik a vörös rabszolgára, aki mint epilator teljesít körülötte szolgálatot,
                     s a negyedik, aki most született Bajaeban, a nyúlszájú görögre, aki mint házi
                     filozófus ide is elkísérte, és idejét arányosan osztja meg Platón és úrnője
                     ölebe között.
               </p>
					<p>
                  Quintipor már rég nem hallotta, mit beszél Tit, csak nézte a
                     fáradhatatlan kis szájat, amely pajkos mosollyal pergette a szavak szakadatlan
                     gyöngysorát.
               </p>
					<p>
                  A kis száj egyszerre ott csücsörödött az övé előtt.
               </p>
					<p>
                  - Gránátvirágom, te sohasem fogsz magadtól megcsókolni?
               </p>
					<p>
                  - Nem, kis Tit - ködösödtek el a zafír-szemek. - Téged csak akkor
                     lehet megcsókolni, mikor te akarod. Neked nem kérő szád van, hanem adó
                     szád.
               </p>
					<p>
                  Csókjuknak az vetett véget, hogy egy denevér csapódott a fejükhöz.
                     Tit ismert rá, hogy nem denevér volt, hanem jégmadár.
               </p>
					<p>
                  - Keüx hazaérkezett - kacagta el magát. - Most már gyerünk innen,
                     ők is hadd csókolják meg egymást szegények.
               </p>
					<p>
                  A nap utolsó sugarainak aranyseprűje már csak a fák hegyét
                     érte.
               </p>
					<p>
                  - Jaj, ezeket meg majd itt felejtettük! - hajolt le a lány a fűre.
                     - Ezt neked találtam. Ez pedig az én jogos tulajdonom.
               </p>
					<p>
                  Az ezüstérmet átnyújtotta a fiúnak, a cera pusillára pedig
                     rászorította a száját. Azután szétnyitotta a köpönyegét, s meglazítván nyakán a
                     tapadó
                     ventus textilis
                  t, alácsúsztatta a kis viasztáblát.
               </p>
					<p>
                  - Ne féltsd, nem olvad meg - nevetett Quintiporra.
               </p>
					<p>
                  A fiú azonban nem nézett oda. Az érmet vizsgálgatta,
                     szembefordítva a kihunyó világossággal.
               </p>
					<p>
                  - Azt hiszem, Hadrianus császáré.
               </p>
					<p>
                  - De hiszen a te arcod van rajta, Gránátvirág.
               </p>
					<p>
                  - Dehogy, Antinousé. Hadrianus kedvencéé. Beleölte magát a
                     Nílusba. Valami jóslat szerint veszedelem fenyegette a császárt, s csak az
                     menthette meg, ha valaki feláldozza érte magát. A kegyenc megtette.
               </p>
					<p>
                  A lány erősen belekapaszkodott. Már akkor lefelé mentek a síkos
                     lejtőn.
               </p>
					<p>
                  - De te ugye nem teszed meg? Ugye senkiért? Ugye nem hagyod itt
                     kis Titet?
               </p>
					<p>
                  - Kis Tit, nagy kék pille, te kérded ezt tőlem? Mért csúfolódsz
                     velem, királynőm?
               </p>
					<p>
                  Eleresztette a lány kezét, leszaladt a lejtő tövébe, és széttárta
                     a karjait.
               </p>
					<p>
                  - Szaladj le bátran te is, ne félj, csak a karomba eshetsz.
               </p>
					<p>
                  A lány azonban, kezével is segítve magán, inkább az óvatos
                     csúszkálást választotta. Mire leért, a fiú izgatottan ütött az egyik
                     márványoszlopra.
               </p>
					<p>
                  - Tudod, hol vagyunk, kis Tit? Én már tudom. Ez a Hadrianus
                     császár palotája volt. Itt halt meg. Talán éppen innét nézett utoljára a lemenő
                     napba, ahol most állunk.
                     Animula, vagula, blandula...
                   Emlékszel?
               </p>
					<p>
                  Tit nem emlékezett. Quintipor elmondta neki a játszi verset,
                     amelyben a peregrinus császár zokogó tréfával búcsúzott válni készülő
                     lelkétől:
               </p>
					<p>
                     Kis tréfáidnak vége már.
               </p>
					<p>
                  A parton siető kézszorítással búcsúztak egymástól. A két palota
                     ugyan szomszédos volt egymással, de ők nem mertek egy úton menni. Abban a
                     Bajaeban, ahol társadalmi kötelesség volt a szerelemmel kérkedni, az ő
                     szerelmüknek bujkálni kellett.
               </p>
				</div>
				<div type="chapter">
					<head>
                  XXVIII.
               </head>
					<p>
                  Constantius Chlorus, aki Rómában magához vette a fiát,
                     Alexandriába menet útba ejtette a császárnét, nem is sejtve, hogy ez a
                     látogatás mennyi gondot okoz a Dominának. Nem mintha nem szerette volna a
                     Flaviusokat. Mindig húzott ezekhez a szelíd, békességes és csöndes emberekhez.
                     A szabadszájú Maximianusra gondolni se tudott utálat s a vérszagú Galeriusra
                     borzongás nélkül - emezeket szívesen szívelte. Azóta pedig, mióta a császár
                     beavatta a titokba, mindig úgy gondolt rájuk, mint barátokra, akikre a fiú
                     mindig számíthat. Mert, bár a jóslatban éppolyan vakon hitt, mint Diocletianus,
                     azt nem vette biztosra, hogy a társuralkodók ujjongva vesznek tudomást
                     Diocletianus örököséről. Asszonyi és anyai ösztöne olyan bonyodalmakat
                     éreztetett meg vele, amelyekre a császár, a világ legokosabb embere, nem is
                     gondolt, legalább az ő tudomása szerint. Ő számot vetett azzal, hogy se
                     Maximianusék, se Galerius nem lesznek hajlandók uruknak elismerni egy
                     váratlanul felbukkant fiatal gyereket, még akkor se, ha megtudják, hogy az
                     istenek állnak mögötte. Sőt az a gondolat is megborzongatta, hogy ezek a
                     vakmerő emberek nyílt lázadásra és vérontásra is képesek lesznek.
               </p>
					<p>
                  - Nehéz a kutyának a szájából a koncot kivenni, ha már egyszer a
                     foga közt van - írta nyugtalankodva az urának, inkább asszonyos szókimondással,
                     mint diplomatikus finomkodással.
               </p>
					<p>
                  A császártól még nem jött válasz, de nem ez volt az, ami gondban
                     tartotta a Constantiusék érkezése előtt való napokban. Azon töprengett, mit
                     csináljon a fiúval addig, míg a Flaviusok ott időznek.
               </p>
					<p>
                  Eddig nem volt probléma előtte a fiúval való bánásmód. Ha az
                     isteneknek az az akarata, hogy fiuk ne tudja meg, kicsoda, tőle bizonyosan nem
                     fogja megtudni. Az anya szíve sokkal erősebb tudott lenni, mint az apáé. Igaz,
                     hogy mindig maga körül tartotta a fiút, de meg tudta állni, hogy egy áruló
                     pillantást se vessen rá olyankor, amikor ő is észrevehetné. Igaz, hogy minden
                     hajnalt ott sírdogált végig a küszöbe előtt, de reggel mindig száraz szemmel és
                     száraz hangon osztogatott neki parancsokat. Érezte, hogy elérte a célját, mert
                     a fiú nem is sejti benne az anyát, csak a rabszolga látja az úrnőt, s ez talán
                     kegyetlenebb érzés volt, mint halottnak tudni a fiút, és eszeveszett
                     fájdalomban őrjöngeni érte. Úgy, ahogy Diocles előre megmondta! Halálos
                     szorongás fogta el arra a gondolatra, hogy talán túlságosan is jól játssza az
                     úrnő szerepét, s a fiú örök idegenséggel fog ezekért a hetekért fizetni. De
                     aztán megnyugtatta magát, hogy nem lehet az. Ha kőből volna a fiú szíve, akkor
                     is meg fog lágyulni, mikor majd megtudja egyszer, mit kellett érte az
                     anyaszívnek szenvedni. S akkor úgy fogja őt a karján ringatni az ő drága, szép,
                     nagy fia, ahogy ő ringatta tizenhat éven keresztül szobáról szobára a halott
                     csecsemőt.
               </p>
					<p>
                  Eddig diadalmasan állta a próbát, egy hajszálnyit se engedett
                     abból, amire elhatározta magát. Most kétsége támadt, mit tegyen. Játszassa-e
                     Constantiusék előtt a fiával a rabszolga-szerepet, vagy rejtse el előlük úgy,
                     hogy, még mint rabszolgát se lássák? Hiszen veszedelemnek abból se kellett
                     következni, ha meglátják. A császárné pohártöltögető rabszolgájában senki se
                     gyaníthatja a császár fiát, még akkor se, ha a szeme megakad rajta. De még ez
                     se valószínű, mi néznivalót találhatnának a caesarok szemei egy rabszolgán? A
                     császárné tudta ezt magáról, a rabszolgák ezrei közül, akik az udvarban
                     nyüzsögtek, sohase jutott eszébe egyet se megnézni. A rabszolgát csak látni
                     szokás, nem nézni. Viszont a legbiztosabb mégiscsak az volna - ha már
                     fölmerülhetett az aggodalom -, hogy a fiú egyáltalán ne kerüljön a caesarék
                     szeme elé. Pár szó parancs az egész, amit indokolni se kell. Maradjon egy nap a
                     szobájában. Vagy menjen át valami utasítással Puteoliba. Vagy csináljon, amit
                     akar, menjen fürdeni, csónakázni, örülni a napsugárnak, a tengernek, a
                     szabadságnak. Amit hiszen rövidesen úgyis meg fog kezdeni Rómában. A császár
                     megírta, hogy már meg is vásárolta a számára a palotát a Via Nomentanán.
                     Valamikor bizonyos Anulinus szenátoré volt, s egy rabszolga írnokoskodott
                     benne, akinek a fiát arra szemelték ki az istenek, hogy császári bíborba
                     öltöztessék. A palota még a régi jegyében van, csak egy szárnnyal bővült azóta.
                     Az is lakót kap mostanában. Hormizda költözik bele, a perzsa király lánya.
                     Maxentius hozza, hajójuk már a görög tengeren jár.
               </p>
					<p>
                  A császárné nyilván maga se tudta volna megmondani, mért nem úgy
                     döntött, ahogy a józan esze sugallta. Egy estére se tudott lemondani arról az
                     örömről, hogy a fia hajához értethesse a kezét? Azoktól a kísértésektől
                     féltette, amelyek egy napi szabadsággal is velejárhatnak? Az anyai büszkeség
                     lett rajta úrrá, amely akkor is kérkedik, mikor semmi értelme nincs? Meg akarta
                     mutatni Constantiuséknak, milyen szép fia van neki, akiről senki se tudja, hogy
                     az ő fia? Egy élet szenvedéséért kívánt magának egy pillanatnyi elégtételt, az
                     okosság minden korlátjának fellökésével? Egyet se adott fel magának ezek közül
                     a kérdések közül, csak Quintipornak adott parancsot reggel, hogy estére fehér
                     díszruhát öltsön, mert vendégek lesznek. Constantius caesar a fiával és
                     Galerius caesar leánya, a nobilissima.
               </p>
					<p>
                  Quintipor fojtott dühvel vette tudomásul a parancsot, és egész nap
                     remegve gondolt az estére. Dühét az okozta, mert tudta, hogy ezen a napon nem
                     találkozhat Tittel. Trulla éppen abban az órában fogja öltöztetni, mikor a nap
                     a hegyre ül. (Tit nevezte így el az alkonyatot, s a fiú biztos volt benne, hogy
                     neki egész életében sohase megy le többet a nap, hanem a hegyre ül.) A
                     szorongása se volt egészen indokolatlan. A caesar lánya először fogja látni,
                     amint rabszolgamunkát végez. Vajon Tit mosolygó szeme fogja-e cirógatni, vagy a
                     caesarlány gőgös tekintete ítéli halálra?
               </p>
					<p>
                  Egyetlenegyszer találkozott a Tit szemével. A császárné ült az
                     asztalfőn, tőle jobbra, balra a caesar és fia, szemben a nobilissima. Mindenki
                     mögött állt egy pohárnok, ő a császárné mögül leste a lányt, aki hallgatagon és
                     lesütött szemmel ült az asztal végén. Galerius leánya nem tartotta különös
                     kötelességének, hogy részt vegyen a beszélgetésben, amelyet apja carrhaei
                     megszégyenítője vezetett. Diocletianus thermáiról beszélt nagy lelkesedéssel,
                     amelyeket a császár most építtetett Rómának, s mindenki figyelmesen hallgatta.
                     Ezt a pillanatot használta fel a lány arra, hogy rásüttesse a szemét a fiúra.
                     Aranyfényű tekintet volt, talán több is égett benne, mint Tit akarta. Nemcsak a
                     ma elmaradt csókja, hanem a holnap ígérete is. Quintipor szeme imádságos hálát
                     sugárzott vissza. Úgy érezte, többet kapott, mint várt, s elszállt minden
                     szorongása. Tudta, hogy most már el fogja bírni a caesar lányának tekintetét
                     is.
               </p>
					<p>
                  De valami olyan következett, amit nem lehetett elbírni.
               </p>
					<p>
                  Már a vacsora vége felé jártak, amikor a császárné kiejtette
                     Maxentius nevét. Azt ígérte, mikor Keletre ment a légiókkal, hogy majd küldet
                     neki azoknak az antiochiai gránátalmafáknak a terméséből, amelyeknek olyan
                     csodálatos rózsaszín virágjuk volt. De úgy látszik, sok gondja közt a princeps
                     megfeledkezett az ígéretéről. Constantius elmosolyodva legyintett:
               </p>
					<p>
                  - A Maxentius gondjai!
               </p>
					<p>
                  Titanilla most szólalt meg először. Csak aki a szeme hideg
                     villanását észrevette, érezhette ki nyugodt, barátságos hangjából az
                     indulatot.
               </p>
					<p>
                  - Talán várnál a megjegyzéseiddel, princepsem, míg Maxentius is
                     hallhatja őket.
               </p>
					<p>
                  Quintipor éppen emelte a kancsót, hogy számoszi vörösbort öntsön a
                     császárné hátranyújtott poharába. Azonban egyszerre elhomályosodott előtte a
                     világ, s reszkető keze a pohár mellé öntötte a bort, a maga fehér díszruhájára.
                     Constantius pohárnoka azonnal odaugrott, megtöltötte a Domina poharát,
                     Quintipornak pedig odasúgott:
               </p>
					<p>
                  - Menj!
               </p>
					<p>
                  A fiú kiszédelgett, a caesar barátságosan nézett utána.
               </p>
					<p>
                  - Milyen kamea-arcú szolgád van, Domina. Igazi Antinous-fej.
               </p>
					<p>
                  A császárné arcán most nyílt ki az első olyan mosolyvirág,
                     amelyiknek a szívben van a gyökere. De ha az arcának nem tudott is parancsolni,
                     a hangja szót fogadott neki. Csak ennyit mondott közömbösen.
               </p>
					<p>
                  - Igen, ügyes fiú.
               </p>
					<p>
                  Titanilla, pohárral a kezében, elkacagta magát.
               </p>
					<p>
                  - No most nem volt nagyon ügyes. Az én apám ilyen hibáért
                     boroshordóba fojtatná a pohárnokát.
               </p>
					<p>
                  S azzal az ő kezéből is kicsúszott a pohár, s az ölébe ömlött a
                     bor.
               </p>
					<p>
                  - Jaj! - sikoltotta el magát, s kifutott a tricliniumból a fiú
                     után.
               </p>
					<p>
                  Még ott találta az atriumban, az egyik oszlopnak dőlve,
                     lehorgasztott fejjel, elzöldült arccal. Ruháján mint nagy kerek vérpecsét
                     piroslott a ráömlött bor.
               </p>
					<p>
                  - Gránátvirág - tette a tenyerét az álla alá -, nézd az én ruhámat
                     is! Látod? Le kellett öntenem magamat, hogy utánad jöhessek. Csak nem
                     gondoltad, hogy lemondok a mai csókodról?
               </p>
					<p>
                  Azzal ráomlott a fiúra, és szájára szorította a száját. Még csak
                     körül se nézett, nem látja-e valaki. Aztán megfogta a kezét.
               </p>
					<p>
                  - Nem kell búsulni, kisfiú, hogy odavan a szép ruhácskád. Van
                     nekem olyan pecséttisztítóm, hogyha azzal munkába veszem, szebb lesz, mint
                     újkorában volt. Gyere velem, mindjárt megleszünk.
               </p>
					<p>
                  A fiú nem kérdezte, hová viszi, engedte magát vonszolni, kábultan
                     a fájdalom mérgétől és a csók mákonyától. Csak egy nyitott oszlopcsarnokon
                     kellett átmenni, s már ott is voltak a Maximianus-palotában, abban a kis
                     szobában, amit a nobilissima a cselédsoron nyittatott magának. Az emelet óriás
                     csarnokaiba a lábát se tette be.
               </p>
					<p>
                  - Látod, Gránátvirág, milyen kis helyen megférek én. Ugye a te
                     szíved még kisebb, és azt egészen betelem? Nézzem!
               </p>
					<p>
                  Először a tenyerét, aztán a száját tapasztotta rá a fiú
                     mellére.
               </p>
					<p>
                  - Kis nyúlszíved van neked, kisfiú. Hát mitől vagy úgy megriadva?
                     Mondom, hogy helyrehozzuk a ruhádat. Trulla! Trulla!
               </p>
					<p>
                  Valahonnan bepördült a gyíkszemű kis öregasszony. Ijedten
                     csapkodta össze kövér kezeit.
               </p>
					<p>
                  - Jaj, a magister! Ebben a rendetlenségben! Szanaszét hagytunk
                     mindent, ahogy öltözködtünk!
               </p>
					<p>
                  Ide-oda tipegve kapkodta össze a ruhákat, keféket, tükröket,
                     szalagokat, festékeket, Tit azonban rátoppantott.
               </p>
					<p>
                  - Drága öreg Trullám, ne óbégass, és ne csinálj még nagyobb
                     rendetlenséget, mint amekkora van. Gránátvirág megígéri neked, hogy énrajtam
                     kívül semmit sem fog meglátni a szobában.
               </p>
					<p>
                  - Gránátvirág? - tátotta el a dajka a száját. - Mit beszélsz te,
                     kis szentségem? Ki az a Gránátvirág?
               </p>
					<p>
                  Titanilla megfricskázta Trulla tömpe orrát.
               </p>
					<p>
                  - Az nem tartozik terád, vénség. Inkább azt a híres
                     pecséttisztítódat hozd hamar. Itt vagy-e már?
               </p>
					<p>
                  Egy dobozka fehér port hozott be Trulla, egy kis tányér ecetet meg
                     egy törlőkendőt.
               </p>
					<p>
                  - A párducból ki lehet vele venni a foltot - dicsekedett. -
                     Melyiken kezdjem, gyönyörűségeim?
               </p>
					<p>
                  - Egyikünkön se, anyó. Eredj dolgodra.
               </p>
					<p>
                  Ahogy Trulla kitotyogott, odatérdelt a fiú elé, de aztán nevetve
                     fölugrott.
               </p>
					<p>
                  - Persze, ez így nehéz lesz, hogy kis Tit térdelve érjen föl a
                     melledig. Most te térdelsz le, egyszer már az én rabszolgám is lehetsz.
               </p>
					<p>
                  A fiú úgy zuhant térdre, mint aki fel se akar többet kelni. De a
                     pecsét így se engedett.
               </p>
					<p>
                  - Vesd le a ruhád, Gránátvirág. Ne gyerekeskedj, mert mindjárt
                     behívom Trullát, és ővele vetkőztetem le a kisfiút! Gyorsan, gyorsan, mielőtt
                     palotaőrökkel kerestetné a Domina a szökevényt. Még csak az kellene, hogy itt
                     találjanak! Nem gondolsz a vad nobilissima jóhírére, magister? No várj, kisfiú,
                     majd addig elfordul a néni, jó? A ruhádat dobd oda az asztalra.
               </p>
					<p>
                  Úgy is maradt, háttal fordulva, míg az asztalra terített ruhával
                     pepecselt, és csak a tükörből leste a fiút. Hol mosolyogva, hol könnybe lábadó
                     szemmel, és a keze is ahhoz igazodott, amit látott, hol villámgyorsan dörzsölve
                     a halványodó foltot, hol bénultan elakadva rajta. A fiú térden állva
                     körülcsúszta a szobát, csókolta a mozaikpadlót, a szétdobált ruhákat, az
                     ágytakarót, s egy pillanatra ráhajtotta a fejét a tórusz kis gyűrött
                     selyemvánkosára.
               </p>
					<p>
                  - Itt a szép ruhád, kisfiú! Várj, majd hátradobom, kapd el!
               </p>
					<p>
                  Ezt még nevetve mondta, de mire a fiú felöltötte a tógát, és azzal
                     együtt a nyugalmába is visszaöltözött, akkorára a lány arcáról eltűnt a mosoly.
                     Komolyan és szomorú, szinte fájdalmas gyöngédséggel nézte Quintiport.
               </p>
					<p>
                  - Mi történt, kis Tit?
               </p>
					<p>
                  - Semmi se történt, Gránátvirág. Kivettük a ruhádból a foltot, és
                     most vissza fogsz menni a császárnénak bort öntögetni. Csak most ügyesebb légy,
                     mert Trulla nem fog több port adni.
               </p>
					<p>
                  A fiú könyörgő szemmel nézett rá.
               </p>
					<p>
                  - Szaiszi fátyol van az arcodon, kis Tit.
               </p>
					<p>
                  - Azt pedig nem szabad emelgetni, Gránátvirág, annak, aki nem
                     akarja elfelejteni a nevetést.
               </p>
					<p>
                  - Szeretnélek megérteni.
               </p>
					<p>
                  - Hagyj föl vele, barátom - mosolygott keserűen a lány. - Engem
                     csak szeretni kell, gondolkozás nélkül, mint ahogy én szeretlek téged. Annak
                     nem jó vége lesz, kisfiú, ha mink gondolkozni kezdünk egymáson.
               </p>
					<p>
                  Fütyülni kezdett, kétszer-háromszor körültáncolta a fiút. Mindig
                     közelebb szorította az ajtóhoz, s aztán szelíden kitolta rajta.
               </p>
					<p>
                  - Jó éjszakát, Gránátvirág!
               </p>
					<p>
                  - Hát te nem jössz?
               </p>
					<p>
                  - Nem, szívem. Engem nem vár oda vissza senki. De téged vár az
                     úrnőd. Vigyázz, meg ne haragítsd, ma már egyszer elnéző volt hozzád.
               </p>
					<p>
                  Becsukta az ajtót retesszel, s mire Quintipor az ablak alá ért,
                     már sötét is volt a szoba.
               </p>
					<p>
                  A császárné tricliniuma is sötét volt már. A pohárnok nyugodtan
                     elvonulhatott kis szobájába. Kiterítette asztalán a hófehérre tisztított tógát,
                     kikereste rajta azt a helyet, ahol kis Tit ujjai járnak, ha nyomot nem hagytak
                     is, és oda fektette az arcát. Érzései hintája nagy magasságokba lendült, és
                     nagy mélységekbe zuhant ezen az estén: milyen különös - ez volt az utolsó
                     világos gondolata -, ez a nap is
                     dies Lunae
                   volt. Mint az, amelyiken az első csókot váltották.
               </p>
					<p>
                  A császárné hajnalig járt le s fel a hálószobájában, s most nem
                     ment el sírni a fia küszöbére. Halálos rémület szorította össze a szívét. A
                     caesar, mikor már el is búcsúztak egymástól, visszafordult az
                     oszlopcsarnokból.
               </p>
					<p>
                  - Domina, igaza van a fiamnak.
               </p>
					<p>
                  - Miben, caesar?
               </p>
					<p>
                  - Egész este azon tűnődtem, hogy kire emlékeztet a te
                     Antinous-arcú szolgád. És most mondja a fiam. Herculesra, igaza van neki!
               </p>
					<p>
                  Volt annyi lelkiereje, hogy legalább egy szót ki tudott
                     mondani.
               </p>
					<p>
                  - Nos?
               </p>
					<p>
                  - Terád, Domina. Nem vetted még észre?
               </p>
					<p>
                  - Nem.
               </p>
					<p>
                  - Majd figyeld meg holnap. Neked is kamea-arcod van még most is.
                     Valamikor egészen ilyen lehettél.
               </p>
					<p>
                  A caesar különben arra kérte a császárnét, másnap, elutazása
                     előtt, adjon neki bizalmas kihallgatást, s engedje meg, hogy arra Constantinust
                     is magával vihesse.
               </p>
					<p>
                  A császárné nem volt benne bizonyos, megéri-e a másnapot.
               </p>
				</div>
				<div type="chapter">
					<head>
                  XXIX.
               </head>
					<p>
                  A császárné másnap korán reggel hívatta Titanillát, aki durcásan
                     kapkodta magára ruháit. Inkább hajnali, mint éjjeli alvó volt, de most még a
                     reggel is ébren találta. Akkor kezdett belemerülni az álomba, mikor Trulla
                     ijedten fölrázta a meglepő paranccsal. A lány, ahogy a durcásságát kimosta a
                     szeméből, inkább kíváncsi volt, mint nyugtalan. Sohase történt meg, hogy ilyen
                     szokatlan időben látni kívánta volna a császárné. Nem is tartotta valószínűnek,
                     hogy az ő szíve fájdult volna meg utána. Talán a lánya érkezett meg váratlanul,
                     Valeria, s neki üzenetet hozott az apjától. Ha maga Galerius jött volna meg, az
                     személyesen kereste volna föl. Maxentius pedig - ettől a gondolattól
                     végigfutott rajta a hideg - akár éjszakának idején is rátört volna.
               </p>
					<p>
                  - Rossz éjszakád volt, lányom - tartotta vissza a Domina a
                     letérdeléstől. - Nagyon sápadt vagy.
               </p>
					<p>
                  A nobilissima egyszerre olyan piros lett, mint a csipkerózsa
                     bogyója. Sok meglepetés érte egyszerre. A császárné puha hangon lányának
                     szólította. Elengedte neki az adorációt. Kitalálta, hogy neki rossz éjszakája
                     volt, aminek nyomait siettében elfelejtette festékkel eltüntetni. Most már
                     kezdett félni. Nem kis dolog lehet az, ami a császárnét így
                     megváltoztatta.
               </p>
					<p>
                  Mindenre elkészülve válaszolta, hogy minden betegségét
                     elmulasztaná, bár semmi baját nem érzi, ha szolgálatára lehetne az
                     augustának.
               </p>
					<p>
                  - Nem is gondolod, lányom, milyen nagy kérésem van hozzád - mondta
                     a gyerekes zavarnak olyan mosolyával, amely egészen megfiatalította elgyötört
                     arcát. - Nem találsz nagyon sápadtnak?
               </p>
					<p>
                  - Igen, augusta - ismerte be a lány. - Mintha neked is rossz
                     éjszakád lett volna.
               </p>
					<p>
                  - Arra akarlak kérni, hogy fessél ki engemet. Tudod, én
                     öregasszony vagyok, és nem értek az ilyesmihez. Fiatal koromban még nem ez a
                     divat volt, azóta pedig nem volt kedvem megtanulni. Szeretném, ha te mutatnád
                     meg, hogyan csináljátok, előtted nem szégyellem magam, úgy, mint az
                     udvarmesterem előtt, hogy én is szép akarok még lenni. Megértesz engem,
                     Maxitanilla?
               </p>
					<p>
                  Olyan zavarban volt, hogy a Maximillából és a Titanillából új
                     nevet csinált a lánynak.
               </p>
					<p>
                  - Ó, hogyne, augusta - mosolygott kínosan -, ha megengeded,
                     mindjárt hozom is a szépítőszereket, bár a te arcodnak igazán semmi szüksége
                     rájuk.
               </p>
					<p>
                  Szeretett volna szemébe kacagni az öregasszonynak, és nekiesni
                     ököllel és körömmel, és arculveréssel pirosítani ki a mínium-kenőcs helyett,
                     kioltani a szemevilágát a belladonna-cseppentővel, az agyába sütni a
                     hajgöndörítő vasat, és gonosz vén szívébe fúrni az ezüst olló és ezüst csíptető
                     hegyét. Most már tudta, ki áhított rá arra a játékszerre, amit ő keresett, ő
                     talált magának. Nem adja, nem adja, nem adja! Se ennek a vén szenteskedőnek,
                     aki most akar Messalinát játszani a rabszolgájával, se senkinek a világon!
               </p>
					<p>
                  Hazafelé menet lobogott föl a szívében ez a gyilkos indulat, mire
                     visszaért a szépítőszeres citromfaládával, akkorra már el is lobogott. Most már
                     attól a gondolattól volt kacaghatnékja, hogy neki félteni kellene valakitől az
                     ő Gránátvirágját! Aki még őelőtte is lesüti a szemét, és a lába nyomát is
                     csókolgatja, de csak amikor azt hiszi, hogy ő nem látja!
               </p>
					<p>
                  Ügyes és szelíd kézzel simogatta rá az idegesen megránduló arcra a
                     tavasz üde pírját, ahogy ártatlan gonoszkodással mondta, és a hervadt ajkakra
                     az eperkenőcsöt. A többire sor se került.
               </p>
					<p>
                  - Öregasszonynak így is elég szép vagyok már én - mondta
                     hálálkodva Titanillának, aki zavart kuncogással távozott. Előre örült neki,
                     hogy el fogja ő mulattatni Gránátvirágot ezzel a furcsa titokkal, sőt ajánlatot
                     is fog tenni, hogy őt is kiszépíti, mégpedig kedvezményes árban mint kartársat,
                     hiszen most már egy úrnőt szolgálnak. Ez a félbemunka azonban és a császárnő
                     öngúnyoló nyugalma megzavarta.
               </p>
					<p>
                  A kifestett arc valóban nyugodttá tette az augustát. A festék
                     megadta neki azt a biztonságot, amit a páncél a csatára készülő katonának. El
                     volt készülve rá, hogy halálos harcot kell vívnia a rabszolgáért, aki az ő
                     fiatalkori vonásait viseli, és nem akarta a Flaviusokat azzal erősíteni, hogy
                     őt sápadtnak lássák.
               </p>
					<p>
                  Barátságos méltósággal fogadta a caesart és fiát a palota
                     tablinumában, amely az ő ideérkezése óta még nem látott vendéget. Eldicsekedett
                     vele, milyen jól aludt, bizonyosan azért, mert olyan kedvesen töltötte velük az
                     estét, és remélte, hogy ők is jól pihentek.
               </p>
					<p>
                  - Nem - csóválta meg Constantius fehér fejét -, neki már hetek óta
                     rossz éjszakái vannak. Nehezen alszik el, s mindig olyan álmok gyötrik,
                     amelyeket Hypnos nem a káprázatok elefántcsontkapuján keresztül terel hozzá,
                     hanem a valóság szaru-kapuján át.
               </p>
					<p>
                  - Olyan dologban szeretném tanácsodat kérni, augusta, amely a
                     birodalom ügye ugyan, de a császárra és reád tartozik legelőször.
               </p>
					<p>
                  Az augusta csak fej- és kézmozdulattal hatalmazta föl rá a
                     caesart, hogy beszéljen. Arcát ugyan védte a festékpáncél, de félt, hogy a hang
                     árulója lesz. Szemben vele hatalmas freskó borította a tablinum főfalát. A kép
                     az Olümposzt ábrázolta minden istenével, amint Jupiter felosztja köztük a
                     világot. A császárné látta, hogy az ő arca helyett a kép harsogó piros, kék és
                     sárga színei sápadnak el.
               </p>
					<p>
                  - A keresztényekről beszélek, Domina, vagyis az istentelenekről,
                     ahogy nevezni szokás őket.
               </p>
					<p>
                  A császárné szemében az istenek színei kezdtek elevenedni. Más
                     körülmények között nem okozott volna neki nagy örömet a keresztények
                     emlegetése. Most megváltás volt végre megtudni, hogy csak ennyiről van szó.
                     Fölsóhajtott, és az a különös gondolata támadt, hogy Krisztus könnyebbedhetett
                     meg így, mikor hóhérai levették válláról a keresztet.
               </p>
					<p>
                  - Mi van velük?
               </p>
					<p>
                  “Velük” - így kérdezte. Keresztényeket nem akart, istenteleneket
                     nem tudott mondani.
               </p>
					<p>
                  - Nem tudsz az üldöző rendeletekről?
               </p>
					<p>
                  - Tudom, hogy a császár adott ki ilyeneket.
               </p>
					<p>
                  Többet csakugyan nem tudott. A császár feleségéhez nem lehetett
                     halandó embernek kérdetlen szóval odatolakodni, s ő senkit se tüntetett ki
                     megszólításával. S akik Bajaeban örülhettek az istenek kegyének, azoknak igazán
                     nem jutottak eszükbe a keresztények. Itt egészen más természetű rendőri ügyek
                     megbeszélésével fűszerezték a társas összejöveteleket.
               </p>
					<p>
                  A caesar eltakarta az arcát két tenyerével.
               </p>
					<p>
                  - Boldog vagy, Domina, hogy nem tudsz többet. De én most utaztam
                     keresztül Maximianus országain, s ezért nem tudok mással álmodni, csak
                     korbácsokkal, kínpadokkal, karóba húzott asszonyokkal, vadállatok elé dobott
                     gyermekekkel. Az Alpesektől idáig keresztek szegélyezik az országutakat, és
                     azokról keresztények rothadt húsát szaggatják le a vadállatok. Derékig a
                     farkasok, azon fölül a hollók és keselyűk.
               </p>
					<p>
                  A Domina egyre összébb esett székében. Tiltakozást szeretett volna
                     sikítani, de nem bírt. Nagy erőfeszítéssel tudta a fejét Constantinus felé
                     fordítani, aki átvette apjától a szót. Ő a Keletről jött Rómába, Diocletianus
                     és Galerius tartományaiból.
               </p>
					<p>
                  - Ahogy ezelőtt minden provinciának megvolt a nemzeti viselete,
                     most nemzeti kínzóművészet alakult ki mindenütt. Szíriában a forró szurokkal
                     töltött üst védi az isteneket, Kappadóciában az olvasztott ólom, Judeában a
                     fejsze, Pontusban a kerék. Galerius caesar nekem magamnak dicsekedett vele,
                     hogy ő mennyivel emberségesebb isten, mint a keresztényeké. Az egy almatolvajt
                     is örök tűzben sütögettet. Ő olyan rostélyt talált ki, amelyen a legöregebb
                     keresztény is puhára sül egy óra alatt.
               </p>
					<p>
                  Most már a császárné is tenyerébe rejtette az arcát.
               </p>
					<p>
                  - Hát még ha azokat a hangokat hallanád, Domina, amelyektől az én
                     fülem sohase szabadul meg többet! Mediolanumban olyan sikoltások hallatszottak
                     ki egy piszkos házból, hogy meg kellett állítanom kocsimat. Egy lictor állt a
                     mocskos kapualjban, attól kérdeztem meg, mi történik itt. Nevetve válaszolt,
                     hogy eleget tesznek a törvénynek. Még érvényben van a régi Rómának az a
                     törvénye, hogy szüzet nem szabad kivégezni. Abban a házban keresztény szüzek
                     sikoltoztak. A hóhérlegények elhárították az akadályt az üldöző törvények
                     érvényesülése elől.
               </p>
					<p>
                  - Nem lehet! Nem lehet! A császár nem tudhat ezekről! - A
                     császárné azt hitte, akkorát kiáltott, hogy kihallatszik a palotából. Pedig
                     csak nyöszörgött, alig lehetett megérteni.
               </p>
					<p>
                  - Én is azt hiszem, nem tud - igazított a caesar egy bíborvánkost
                     a császárné reszkető lábai alá. - Azért megyünk Alexandriába, hogy beszámoljunk
                     neki.
               </p>
					<p>
                  - Te is? - borzongott meg a császárné. - Te is... eleget tettél...
                     a rendeleteknek?
               </p>
					<p>
                  - Ameddig lehetett - bólintott a caesar. - Az első rendeletet
                     magam hirdettem ki az udvarnak. Megkérdeztem, ki a keresztény. Huszonheten
                     jelentkeztek. Fölszólítottam őket, szemem láttára áldozzanak az isteneknek.
                     Kilencen megtették, azokat rögtön elzavartam szolgálatomból. Megmondtam nekik,
                     hogy aki istenét az első szóra megtagadja, attól az ura se várhat hűséget.
               </p>
					<p>
                  Constantinus rajongó szemmel nézett az apjára.
               </p>
					<p>
                  - Én éreztem, mikor messze voltam is tőled, hogy a te kezeid
                     tiszták a vértől.
               </p>
					<p>
                  A caesar jóságosan elmosolyodott.
               </p>
					<p>
                  - Pedig nem volt könnyű dolog tisztán tartani őket. Sokfelé nem
                     akarták a keresztények beérni azzal, hogy templomaikat bezárattam, és irataikat
                     elégettettem. Voltak, akik erőnek erejével meg akartak halni, ezeket valamelyik
                     észvesztő démon szállhatta meg. Ugyan az is lehet, hogy csak a kapzsiság
                     bántotta őket, mert valami koronát emlegettek, amihez énmiattam nem juthatnak,
                     és azzal fenyegetőztek, hogy kivándorolnak oda, ahol életük árán örökkévaló
                     kincseket nyerhetnek. A praetorok ijedten kérték az utasítást, hogy mit
                     csináljanak ezekkel a balgatagokkal. Azt üzentem nekik, hogy kergessenek el
                     mindenkit, aki meg akar halni, de aki nem hajlandó észre térni, adjanak egy réz
                     ast kötélre.
               </p>
					<p>
                  A princepset elkedvetlenítette a beszédnek ez a fordulata. Közbe
                     akart vágni, de a császárné megelőzte. Azt kérdezte a caesartól, mindezt
                     őszintén el fogja-e mondani a császárnak.
               </p>
					<p>
                  - Többet is ennél, Domina. Nemcsak az emberek szívéhez fordulok,
                     hanem az uralkodó bölcsességéhez is. Megkérdem tőle, hasznosnak ítéli-e a
                     birodalomra nézve a legerényesebb emberek kiirtását.
               </p>
					<p>
                  - Ő a birodalom ellenségeit látja bennük - rázta a fejét a
                     császárné.
               </p>
					<p>
                  - Ki tudja? - vont vállat a caesar, és a fiúra nézett. - Nagyon
                     sokan vannak számra, és elsők a szótartásban és az összetartásban. Ha a császár
                     Galeriusra hallgat - veled őszintén beszélek, Domina -, és ellenségekké teszi
                     őket, akkor talán csakugyan elvész miattuk a birodalom. De ha nekünk ad igazat,
                     akkor úgy lehet, ők lesznek azok, akik az egész világot egy birodalommá
                     teszik.
               </p>
					<p>
                  A princeps most megint lelkesült az apjáért, és példákat mondott a
                     keresztény kitartás csodáira. Különösen az asszonyokon ámult el, akik sok
                     helyen a férfiakat is megszégyenítették az állhatatosságban. A férfiak közt
                     mindenütt akadt megtántorodó. Nem az életüket féltették ezek se, csak
                     kényelmüket vagy az élet apró örömeit. Egyik a hivatalát nem akarta feláldozni,
                     a másik annak nem akarta kitenni magát, hogy barátai elforduljanak tőle az
                     utcán, vagy a közös fürdőben az emberek kiugráljanak abból a medencéből,
                     amelybe ő belép; volt, aki azért tért vissza a régi hitre, mert nem akarta,
                     hogy iskolás gyerekét a többiek leköpdössék az utcán; s volt hír olyan
                     keresztényről is, aki azért tagadta meg a hitét, mert nem tudott lemondani
                     arról, hogy valami nagy gladiátormérkőzésre elmenjen, amit a keresztények
                     halálos bűnnek tartottak, mint minden vérontást. Hanem az asszonyok! Hallott
                     olyanról, még fiatal özvegyről Bithyniában, akit a bíró mindenképpen meg akart
                     menteni. A markába szoríttatott vele néhány szem gabonát, azután ő maga
                     odacipelte a hivatalos oltáron égő tűzhöz, s erősen lefogott kezét erőszakkal
                     odahúzta a tűz fölé. De csak addig, míg megcsapta a láng, s az első pillanat
                     fájdalmában szétnyílván az összeszorított ujjak, a tűzbe hullatták a
                     gabonaszemeket. A bíró kijelentette, hogy a törvénynek elég tétetett, s most
                     már, odaállítván az özvegyet maga mellé az emelvényre, azt kívánta tőle, csak
                     ennyit mondjon fönnhangon: pusztuljanak el az istentelenek! Az özvegy kiáltotta
                     is a kívánt szavakat, de ugyanakkor rámutatott a bíróra, a poroszlókra és a
                     hallgatóságra. Erre úgy végezték ki, hogy lábánál fogva füst fölé akasztották.
                     Egy másik asszonyt, akinek a férje hittagadó lett - ez Ancyrában történt -,
                     semmiféle kínzással nem bírtak rávenni arra, hogy többet mondjon annál a két
                     szónál, amellyel kereszténynek vallotta magát. Körmei alá hegyes nádat vertek,
                     mellére forró ólmot, ölébe jeges vizet csepegtettek, először lábait, azután
                     karjait vágták le bárddal, s törzsét, mikor már alig volt benne élet, olyan
                     cölöpökre kötözték rá, amely hegyes szögekkel volt átverve. Ettől a kíntól még
                     egyszer fölnyitotta a szemét, s utolsó pillantásával észrevette férjét, aki
                     szégyenkezve állt ott az üvöltöző tömegben. Most már megszólalt. Azt kiáltotta
                     neki, ne szégyellje magát, hanem legyen rá büszke, hogy feleségét Isten
                     méltónak találta a vértanú-halálra. Erre a férj odarohant hozzá, átölelte a
                     halottat, s mivel nem lehetett elválasztani tőle, ott verték agyon
                     vasdorongokkal.
               </p>
					<p>
                  De a legnagyobb hős talán mégis az az edessai asszony volt, akit
                     négy gyermekével ítéltek máglyahalálra, mert azokat is keresztényeknek
                     vallotta. Mikor a pribékek megjelentek értük a börtönben, a legkisebb gyerek,
                     Barulas nevű, megijedt a vad tekintetű emberektől, és ijedtében - mert még csak
                     négyéves volt - az ajtó mögé bújt. A hóhérok nem is vették volna észre, de az
                     anya maga húzta elő, mert nem akarta, hogy legkedvesebb gyereke ne üljön
                     mellette a mennyei városban az Isten aranyasztalánál.
               </p>
					<p>
                  - Nem, princeps - ugrott föl a császárné -, az nem anya volt,
                     hanem vadállat, rosszabb a hyrcaniai tigrisnél!
               </p>
					<p>
                  Constantinus egy pillanatig zavartan hallgatott, aztán bocsánatot
                     kért. Nem akarta az augustát fölizgatni, csak azt akarta bizonyítani, hogy
                     ilyen elszántságot nem lehet hóhérokkal meggyőzni. Mindössze egy asszonyról
                     hallott, aki megtántorodott, és
                     thurificata
                   lett.
               </p>
					<p>
                  A császárnénak meg kellett fogódzania a székébe, hogy meg ne
                     tántorodjon.
               </p>
					<p>
                  - Mi az a thurificata? - kérdezte nagy lélegzetet véve. Abban
                     reménykedett, hogy hátha nem az, amit ő sejt.
               </p>
					<p>
                  - Olyan keresztény asszony, aki tömjénáldozatot mutat be az
                     isteneknek. Ez imádkozott is hozzájuk. Arra kérte őket, hogy gyógyítsák meg a
                     beteg fiát.
               </p>
					<p>
                  - Látod? - csattant fel az augusta hangja. - Ez anya volt. Lelke
                     üdvössége árán is megmentette a fia életét.
               </p>
					<p>
                  - Nem mentette meg - mondta csöndesen a princeps. - Egy hét múlva
                     meghalt a beteg fiú. Az asszony azt állította, a keresztények kiátkozták, és
                     ezért verte meg a keresztények istene. Erre tört ki aztán Trallesban a nagy
                     keresztényüldözés. Mert ez az eset ott történt, Trallesban.
               </p>
					<p>
                  Mégis jó volt a festékpáncélt felrakatni. A császárné érezte, hogy
                     még a szíve is elsápadt. De azt is tudta, hogy most erősebbnek kell lennie,
                     mint valaha.
               </p>
					<p>
                  - Mikor utazol Alexandriába, caesar?
               </p>
					<p>
                  - Délben indul a hajónk, augusta.
               </p>
					<p>
                  - Veletek megyek. Segítségetekre akarok lenni a császárnál. Véget
                     kell vetni a vérontásnak. Bocsássatok meg, hogy most már elbocsátlak
                     benneteket, föl kell készülnöm az útra. Egy óra múlva a hajótokon leszek.
               </p>
					<p>
                  Hívatta Quintiport, hogy ő is csomagoljon össze. Az érte való
                     rettegés elfelejtette vele a régit. De míg a fiú előkerült, eszébe jutott
                     minden veszedelem. Hogy is gondolhatta egy pillanatra is azt a képtelenséget,
                     még egyszer megmutatni a fiát annak a Constantiusnak, aki a pohárnok arcában az
                     övét ismerte fel.
               </p>
					<p>
                  Volt ereje úrnő módjára búcsúzni a rabszolgától. Neki el kell
                     utaznia, s őt a nobilissimának bocsátja rendelkezésére. A továbbiakról majd
                     Alexandriából fog utasítást kapni. Mindezt félrefordított arccal mondta. Még
                     nem volt ideje lemosni a festéket, és szégyellte volna, ha így látja a
                     fia.
               </p>
					<p>
                  Azután a nobilissimát hívatta. Vele már a reggel kötött barátság
                     hangján beszélt. Míg ő oda lesz, rábízza a pohárnokát, aki tulajdonképp a
                     császár kedveltje, amióta Nikomédiában életmentője volt. Épp azért kéri, ne
                     bánjon vele közönséges rabszolga módjára. Különben is, mint a császártól tudja,
                     a közös nílusi úton ő, a nobilissima is megkedvelte Quintiport. Jó felolvasó, s
                     talán nemcsak a filozófusokat tudja értelmesen megszólaltatni, hanem a költőket
                     is, akikben, ő öregasszony létére is megérti ezt, fiatal lányoknak bizonyosan
                     több öröme telik.
               </p>
					<p>
                  - Szeretném, ha a tiszta és nemes Vergiliust olvastatnád vele,
                     leányom. És talán ne hagyd sokat magára. Itt Bajaeban sok a könnyelmű nő.
                     Vigyázz, ne keveredjen ilyenek közé. A császár megharagudna érte.
               </p>
					<p>
                  Egy kicsit akadozva mondta ezt. Éppen úgy, mintha Quintipor mondta
                     volna, akinek volt kitől örökölni a szemérmességet csakúgy, mint a vértől való
                     irtózást. Prisca császárné, aki eznap festette ki először magát, ezen a napon
                     beszélt először könnyelmű nőkről.
               </p>
					<p>
                  Titanilla most már végképp nem tudta, mit gondoljon. Nem
                     sikoltotta el magát örömében, de leborult, és életében először megcsókolta az
                     augusta lábát, mint egy rabnő.
               </p>
				</div>
				<div type="chapter">
					<head>
                  XXX.
               </head>
					<p>
                  Most már övéké volt a világ. Annyira váratlanul kapták, hogy
                     először szinte azt se tudták, mit kezdjenek vele.
               </p>
					<p>
                  A bíborzászlós császári gálya tán még el se hagyta a kikötőt,
                     mikor Tit már kereste a fiút. A császárné palotájában azonban nem tudtak róla
                     semmit. Igaz, hogy nem is volt kitől kérdezősködni. A cselédek, az
                     udvarmesternőn kezdve, ahányan voltak, annyifelé szaladtak bajaei levegőt
                     szívni. Csak egy öreg, fekete rabnő nyikorogtatta a kézi-malmot, de az legalább
                     nem a konyhán, hanem a tablinumban.
               </p>
					<p>
                  - Maradj csak - intett neki a nobilissima, amikor a rémületét
                     látta. - Mondom, ne ugrálj, hiszen mind szétszórod, amit őröltél. Hol vannak a
                     többiek? Senkit se találok az egész házban.
               </p>
					<p>
                  - Mindenki a szíve után jár, szentséges úrnőm - vigyorodott el a
                     vénasszony.
               </p>
					<p>
                  - Hát te? - mosolyodott el a lány is. - Neked már nincs
                     szíved?
               </p>
					<p>
                  - Szív van, de nincs hozzá láb. Lefűrészelte az uram, mikor olyan
                     fiatal voltam, mint te, és én is a szívem után szaladtam.
               </p>
					<p>
                  Fölhúzta a kötőjét, és nevetve mutogatta, hogy az ő combjának csak
                     a töve maradt. Nem tud menni, csak csúszkálni. Ha már a szíve után nem
                     mehetett, azzal kárpótolta magát, hogy az augusta fogadószobájába csúszkált be,
                     és az ő lábvánkosára kuporodott sót darálni.
               </p>
					<p>
                  Tit egy marék datolyát dobott a rabnőnek, és megindult ő is a
                     szíve után. Trullával valami harapnivalót dugatott a fűzfavesszőből kötött
                     kosarába, és szaladt a Hadrianus-romokhoz. Biztosra vette, hogy ha mindenki a
                     szíve után jár, akkor Gránátvirágot csak ott találhatja.
               </p>
					<p>
                  A fiú csakugyan ott ült a tisztáson, a cserjék hűvösében,
                     szétvetett lábbal, kezében írótekerccsel, ölében festékekkel. A lány az
                     adoráció mozdulatával köszöntötte.
               </p>
					<p>
                  - Bocsásd meg, Apolló, hogy éppen akkor zavarlak, mikor legszebb
                     himnuszodon dolgozol, amely, mint látom, ha nem is olyan ragyogó, mint te vagy,
                     többszínű lesz, mint a szivárvány. Hűtlen pohárnokomat keresem, halhatatlan
                     isten, mert nagyon elszomjaztam.
               </p>
					<p>
                  - Hű pohárnokod kötelességét teljesítette, gyönyörű nimfa, mert
                     íme poharakat készített, amelyek egyedül méltók a te ajkaidhoz.
               </p>
					<p>
                  Makk-szakajtókat markolt fel a fűből, amelyeket kívül
                     aranycsillagokkal, belül piros és kék csíkokkal színezett ki. A lány szájához
                     emelt egy makkcsészét.
               </p>
					<p>
                  - Még mindig nem elég kicsi - csücsörítette össze ajkait. - De
                     nagyobb baj az, hogy ez csak magadforma isteneknek való nektárszörpölgetésre,
                     én pedig halandó nő vagyok, akinek nem oltja szomját a nektár.
               </p>
					<p>
                  Nyújtotta a száját, és behunyt szemmel várta, hogy megitassák a
                     mámor hosszú kortyával. A kötőkosarat csak azután húzta le a karjáról.
               </p>
					<p>
                  - Megengedi a császár, hogy rabnője megvendégelje?
               </p>
					<p>
                  Fügét, korai almát és szezámos pogácsát szedegetett elő, anélkül
                     hogy levette volna szemét a fiúról. Magatudatlan mozdulattal letört a
                     pogácsából egy darabkát, és letette maga mellé a fűbe. Aztán beleharapott abba,
                     ami a kezében maradt, és a második harapással a fiút kínálta.
               </p>
					<p>
                  - Hát azt melyik istennek szántad, kis Tit?
               </p>
					<p>
                  - Melyiket?
               </p>
					<p>
                  - Amit félretettél.
               </p>
					<p>
                  A lány szeme megrebbent.
               </p>
					<p>
                  - Észre se vettem. Most ez is a tied.
               </p>
					<p>
                  - És máskor?
               </p>
					<p>
                  - Máskor is a tied volna, ha eljönnél érte. Soha nem töröm meg úgy
                     evésnél a kenyeret, hogy az első falatot külön ne tenném neked. Így mindig
                     elhitetem magammal, hogy te is ott vagy.
               </p>
					<p>
                  A fiúnak torkán akadt a falat. Elfordította a fejét, mert a szeme
                     teleszaladt könnyel. A lány belekapaszkodott és visszahúzta.
               </p>
					<p>
                  - Nyeld le, bolondkám, mert megfulladsz - nevetett. De amikor
                     folytatta, mintha az ő hangját is eláztatta volna egy befelé gördülő
                     könnycsepp. - A sírást pedig ne szégyelld előttem, Gránátvirág. Én szeretem,
                     mikor így sírsz értem, és meg is érdemlem. Sohasem lesz többet olyan rabnőd,
                     aki úgy szeressen, mint én.
               </p>
					<p>
                  A fiú eléje hullott.
               </p>
					<p>
                  - Ó, de jó, hogy megmondtad! Igaz, igaz? Sohase mondtad még
                     szóval, hogy te is szeretsz.
               </p>
					<p>
                  - Kellett ahhoz szó is, kisfiú? - kacagott a lány. - S ha kellett,
                     mért nem kérdeztél?
               </p>
					<p>
                  - Én nem kérdezhetlek téged, kis Tit. Én csak azt vehetem el
                     tőled, amit magadtól adsz.
               </p>
					<p>
                  - Ne ejts kétségbe, Gránátvirág! Azt hiszed, mindig így lesz ez?
                     Hát sohase leszel olyan bátor, mint én vagyok? Se nem parancsolsz? Se nem
                     kérdezel? Hogyan szerethesselek én akkor téged?
               </p>
					<p>
                  A lány térdére tette a fejét, és úgy nézett fel rá.
               </p>
					<p>
                  - És mióta szeretsz engem, kis Tit?
               </p>
					<p>
                  A lány a szájára legyintett.
               </p>
					<p>
                  - Ilyent igazán ne kérdezz, Gránátvirág. Talán tegnap óta. Ne nézz
                     olyan csúnyán! Lehet, hogy már a gyermekcipőmben is te eléd totyogtam. Ne
                     felejtsd el, az még megvan Romula nagyanyánál, egyszer majd elkérem tőle, és
                     neked adom. De ne kérdezz többet olyant, amit én se tudok. És ne törődj vele,
                     hogy mi volt tegnap, semmivel se törődj, ami volt, és ami lesz. Az nincs egyik
                     se, kisfiú. Csak a pillanat van.
               </p>
					<p>
                  Közben meghámozott egy almát, piros héját a fiú fülére akasztotta
                     függőnek, egy almamagot is adott neki, másikat ő maga fogta a hüvelykje és
                     mutatóujja közé.
               </p>
					<p>
                  - Próbáltad ezt már? Gondolj valamit, és ugrasd ki az ujjaid közül
                     a magot egyenesen fölfelé. Ha eléri a mennyezetet, akkor teljesedik, amit
                     gondoltál. No most!
               </p>
					<p>
                  Egyszerre parittyázták ki ujjaik közül a magot, és egyszerre
                     nevették el magukat. Az ég mennyezetét nem lehet almamaggal elérni. Tit finom
                     füle már hallotta is, ahogy visszahulltukban megzördítették a leveleket.
               </p>
					<p>
                  - Legalább mondd meg, mit gondoltál?
               </p>
					<p>
                  - Nem gondoltam semmit - vörösödött el a fiú.
               </p>
					<p>
                  - Hátha kitalálom? Akkor megmondod?
               </p>
					<p>
                  - Nem mondom! - kiáltotta hevesen Quintipor.
               </p>
					<p>
                  - Hát ne mondd - vont vállat a lány, és hátat fordítva a fiúnak,
                     végigdőlt a fűben. De nem sokáig bírta ki. Nem fordult ugyan vissza, de az
                     egyik kezét hátranyújtotta, rózsás tenyerével fölfelé.
               </p>
					<p>
                  - Ha a kisfiú értelmes volna, akkor észrevenné, hogy a kinyitott
                     tenyér is kérő száj - mondta oktató hangon. - Jó meleg fészek. Ha kis csókokat
                     ültetnek bele, azok kikelnek, és mikor az ember elalszik, előbújnak, és
                     végigtipegnek rajta.
               </p>
					<p>
                  Megfordult, mihelyst a fiú száját a tenyerén érezte, és ujjait
                     belefúrta a hajába.
               </p>
					<p>
                  - Látod, én meg merem neked mondani, mit kívántam. Azt, hogy
                     legyél te csak egy órára igazi császár. Olyan, aki mindenkinek parancsol. Még
                     az apámnak is.
               </p>
					<p>
                  - Hiszen én is ilyent gondoltam.
               </p>
					<p>
                  - Te is? - ült föl a lány.
               </p>
					<p>
                  - Igen. Hogy bárcsak a te igazi rabszolgád lehetnék én, és csak
                     neked kellene szolgálnom örökkön-örökké.
               </p>
					<p>
                  - Szegény kisfiú! - legyintett a lány. - Hát hiába olvastatta
                     veled a Domina a filozófusokat, te még most se tudod, hogy okos ember az
                     örökkévalóságot percekkel méri? Ülj föl csak szépen, legyél császár, és nézz
                     körül a világban, hogy mit adhatnál kis cselédednek, aki kihozta neked az
                     ebédet. De ne nézz nagyon messze! Hátha közelebb is találsz, amit úgy adhatsz
                     nekem, hogy te is jól jársz vele.
               </p>
					<p>
                  Hosszú csókot váltottak. Utána megszólalt a lány, a haját
                     igazítva.
               </p>
					<p>
                  - Nézd, kilestek bennünket!
               </p>
					<p>
                  Egy aranyos-zöld gyík lihegett a lábuknál. Magasra emelt fejét
                     forgatva nézte hol egyiküket, hol másikukat.
               </p>
					<p>
                  - Nézd csak - súgta a lány -, adamaskőből van a szeme. Nekem adod,
                     császár?
               </p>
					<p>
                  - Neked adom, kis Tit - nyilatkoztatta ki a fiú uralkodói
                     gráciáját.
               </p>
					<p>
                  Kissé hangosabban, mint ahogy kellett volna. A gyík elrezzent a
                     fűben. Tit arcára tapasztott kézzel siratta elvesztett gyémántját. Quintipor
                     erre nekiajándékozta az egész tisztást. De hátha a gyík csak nézelődni és
                     leskelődni volt itt, de állandó lakása a romok közt van? Erre megkapta a
                     palotát is, mindazokkal a kincsekkel, amiket Hadrianus császár benne felejtett,
                     s ráadásul a tengert a delfinekkel, a zöld hegyeket az őzekkel és szarvasokkal,
                     a napos mezőket a kék pillékkel és szitakötőkkel.
               </p>
					<p>
                  - Az egész világot a nevedre íratom, csak ezeket nem!
               </p>
					<p>
                  Két vércsére mutatott, amelyek a fejük fölött szitáltak.
               </p>
					<p>
                  - Ezeket mért irigyled el tőlem, fösvény Gránátvirág?
               </p>
					<p>
                  - Ha igazi császár volnék, minden madarat kiirtanék a világon,
                     csak a vércséket hagynám meg, mert azok mindig a te nevedet emlegetik. Hallgasd
                     csak!
               </p>
					<p>
                  - Ti-it! Ti-it! Ti-it! - visították elszálltukban a madarak. Ez
                     megint olyan öröm volt Titnek, amit halk sikoltással kellett megköszönni. Aztán
                     komolyra fordította a szót.
               </p>
					<p>
                  - Van viasztáblád? Írjunk össze mindent, amit meg szeretnék veled
                     nézni.
               </p>
					<p>
                  - Puteoli - kezdett jegyezni a fiú. - A kikötő. A főníciai
                     kereskedők bíborraktárai. Misenum Lucullus villájával. Neapolis. Virgilius
                     sírja. A Pausilypon, a
                     Gondűző
                   villa, ahol Vedius Pollio rabszolgák húsával hizlalta halait.
                     Cumae a szibilla barlangjával.
               </p>
					<p>
                  - Gránátvirág, te vagy a legokosabb ember a világon! - csapta
                     össze a kezét Tit. - Mindent tudsz, mint egy
                     itinerarium
                  .
               </p>
					<p>
                  - Abból tudom - nevetett Quintipor. - Nem láttad a császárné
                     villájának peristyliumában azt a két mérföldkő formájú, ezüst oszlopot? Azokba
                     útikalauz van belevésve. Hol is hagytuk el? Az acherusi tó. Oda menekülnek a
                     halak a tengerből, ha vihar van. Phlegrae fortyogó mezői, az alvilág
                     bejárata...
               </p>
					<p>
                  - Vigyázz, Gránátvirág mindenüvé csak velem mehetsz! Én pedig
                     nagyon rossz útitárs vagyok. Mindjárt elfáradok, és akkor engem ölbe kell
                     venni!
               </p>
					<p>
                  - Akkor Thulén túl is elmegyek veled, kis Tit! - dobta el a fiú a
                     stílust és viasztáblát.
               </p>
					<p>
                  - Vigyél, vigyél! - kínálta magát a lány két kitárt karjával,
                     dúcolgatást kívánó gyerek módjára.
               </p>
					<p>
                  A fiú fölkapta, mint egy játékbabát, a lány átölelte két karjával,
                     és égő arcát az övéhez tapasztotta. Így szaladták körül kétszer a
                     tisztást.
               </p>
					<p>
                  Egy hétig nem is mentek tovább. Az útitervet ott felejtették a
                     fűben, és nem is jutott eszükbe keresni. Csak egyszer bolyongtak túl a fürdő
                     határán, akkor is megbánták. Pedig a kirándulás egészen jól kezdődött.
                     Titanilla szeméből csak az élet öröme sugárzott Gránátvirágéba, és a lány még
                     sohase találta olyan bátornak a fiú száját. Tarkára festett csónakukkal egy kis
                     olajfaerdőnél kötöttek ki, amelynek közepén, borostyánnal befutott rács mögött,
                     a három grácia szobra állt, pentelikoni márványból.
               </p>
					<p>
                  - Hogy is hívják őket? - kérdezte ravaszkodva a lány. - Én csak az
                     elsőről tudom, hogy az Pitho, a szerelmi rábeszélés. Mi is a neve a másodiknak?
                     Ismered?
               </p>
					<p>
                  - Pothus, a vágy - szorította magához a fiú a lány karját.
               </p>
					<p>
                  - A harmadikat is eszembe juttattad. Megsúgjam? - ágaskodott fel a
                     lány a fiú füléhez. - Himerus, az epedés.
               </p>
					<p>
                  Az jutott eszébe, hogy a körülöttük pirosló lychnisekből fonjanak
                     koszorút. Ő is egyet, Gránátvirág is egyet, s azt dobják hátra a válluk fölött.
                     Próbálják ki, melyiköké kire esik a három grácia közül.
               </p>
					<p>
                  - De csalni nem szabad!
               </p>
					<p>
                  Quintipor egy kicsit kedvetlenül fonta meg a koszorúját. “Csalni
                     nem szabad!” Ő már hallotta egyszer ezt a tilalmat. Az antiochiai palotában.
                     Mikor azt a csókpróbát játszották!
               </p>
					<p>
                  Ő csakugyan nem csalt, mikor hátradobta a koszorút. Nem is esett
                     egyik gráciára sem, csak a rácsra. Lába elé mindháromnak. Titanilla azonban
                     csak akkor fordított hátat a szoborcsoportnak, mikor jól kimérte szemével az
                     irányt is, meg a távolságot is. Himerus fejére akarta ejteni a koszorút.
               </p>
					<p>
                  - Én túlságosan kicsit dobtam, te túlságosan nagyot - mondta a
                     fiú, mikor már röpült a koszorú. - Mondom!
               </p>
					<p>
                  Az utolsó szót olyan hangon mondta, amitől a lány is ijedten
                     fordult meg. A gráciák megszaporodtak. Jobboldalukon egy fölpántlikázott
                     asszonyfej jelent meg, fülében mogyorónyi rubinokkal, baloldalukon egy férfi
                     elképedt arca, kopasz fején a félrebillent lychnis-koszorúval.
               </p>
					<p>
                  De az elképedése csak egy pillanatig tartott, s máris előgurult a
                     kopasz fejhez tartozó pocak.
               </p>
					<p>
                  - Áldom az isteneket, hogy megengedték látásod, isteni
                     nobilissima!
               </p>
					<p>
                  A lány megbiccentette a fejét, és rászólt a fiúra:
               </p>
					<p>
                  - Mehetünk, Quintipor.
               </p>
					<p>
                  A fiú alig értette meg. Elszokott már a nevétől. Szó nélkül
                     követte a lányt. Csak a csónakban kérdezte meg, ki volt ez az Aktaión.
               </p>
					<p>
                  - Aktaión? - csodálkozott a lány. - Ez a bivaly?
               </p>
					<p>
                  - Hiszen én is csak a szarvakat láttam Aktaiónból. De úgy
                     meresztette rád a szemét, mint ahogy az Dianára.
               </p>
					<p>
                  - Tricongiusnak hívják, mert három congius bort megiszik egy
                     hajtásra.
               </p>
					<p>
                  - Honnan ismered? - a fiú markában szinte roppant az evező. A
                     hangja annál csöndesebb volt.
               </p>
					<p>
                  - Az apám udvarából - villant hidegen a lány szeme. - Valami
                     zabszállító, de nagyon kegyében lehet Plutosznak. Mindig hagyott nálunk valami
                     különös drágakövet, ha ott járt.
               </p>
					<p>
                  A kis virágarc fagyos és gőgös lett. Bosszantotta, hogy a fiú
                     megint nem annak örül, ami van, hanem azzal marcangolja magát, ami lehetett. És
                     ezzel a szatírral együtt tudja őt elképzelni? Valamikor átcikázott volna rajta
                     az a vágy, mint Galerius lányán, hogy a tengerbe kellene dobatni a vakmerőt.
                     Most haragjában se tudott súlyosabb büntetést kigondolni, mint hogy hazáig nem
                     szól hozzá. Nem, ijedt el mindjárt a saját szigorúságán, az több egy óránál,
                     elég büntetés lesz félórás duzzogás is.
               </p>
					<p>
                  Néhány evezőcsapás után kihajolt a csónakból, megmerítette a
                     tenyerét, és az arcába loccsantotta a vizet Gránátvirágnak.
               </p>
					<p>
                  - Hát az a vén ijesztő, kisfiú?
               </p>
					<p>
                  - Melyik?
               </p>
					<p>
                  - Aki úgy rád meresztette a szemét.
               </p>
					<p>
                  - Nem ismerem. Nem néztem meg.
               </p>
					<p>
                  - Bizonyosan a harmincadik özvegységét élvezi már Bajaeban.
               </p>
					<p>
                  Gránátvirág nem mosolyodott el, s neki magának se esett jól a
                     dévaj hang. El volt rontva az egész napjuk. Még Trulla se tudta őket
                     felvidítani, pedig eljátszotta nekik Acilia esetét az orvossal. Acilia egy
                     tábornok felesége volt, cédrustetejű villáját mindenkinek megmutatták, aki
                     először érkezett Bajaeba. Elrontotta a gyomrát valami éretlen gyümölccsel,
                     ijedten szalajtott orvosért, az rendelt is neki olyan lélöttyöt, ami már
                     reggelre meggyógyította, mégis kikorbácsoltatta másnap a villájából.
               </p>
					<p>
                  - Hogy mersz nekem olyan orvosságot beadni, hitvány kutya, ami
                     csak két rézpénzbe kerül? Kinek nézel te engem, hogy ilyen szégyenbe mersz
                     keverni? Tudd meg, hogy az én rangombelinek a gyomra számára csak a dupla ezüst
                     sestertiusnál kezdődik az orvosság.
               </p>
					<p>
                  A romok mögött nem volt Acilia, se Tricongius, se ijesztő, sőt
                     Trulla is csak jelképileg volt jelen addig, míg elmorzsolgatták a frugális
                     étket, amivel egész napra feltarisznyázta őket. Onnan nem kívánkoztak sehova,
                     mert ott csak madarak, szitakötők, pillék és gyíkok jártak, s ott akkor is
                     boldogok voltak, ha a szomorúság repült el fölöttük, s rájuk hullatott egy-egy
                     tollpihét.
               </p>
					<p>
                  Mert az is megesett néha, hol csókolózás előtt, hol csókolózás
                     után. De az a jó volt benne, hogy a szomorúság elhessegetésére mindig újra
                     kellett kezdeni a csókot.
               </p>
					<p>
                  A fiúnak sokszor könnybe lábadt a szeme, s a lány mindig
                     gyönyörűséggel csókolta föl a könnyeket, mert a szerelem savát érezte bennük.
                     De ő maga sohase sírt, s egyszer, nevetős percben, a fiú ezen el is
                     csodálkozott.
               </p>
					<p>
                  - A te szemed csak mosolyt és villámot terem, kis Tit, mint a
                     többi isteneké. Még nem láttalak igazán sírni.
               </p>
					<p>
                  Kis Tit felhúzta a szemöldökeit, ami valami bájos eltorzulást
                     adott az arcának, mert egyik szemöldöke sokkal magasabbra szaladt, mint a
                     másik. A fiú még sose vette észre, és annyira kedvesnek találta, hogy elfogadta
                     feleletnek.
               </p>
					<p>
                  - Olyan vagy, mint egy nyilazó parthus - mondta elragadtatott
                     mosollyal. - Egy ezüst vázán láttam egyszer.
               </p>
					<p>
                  Nem mindig sikerült ilyen könnyen elmosolyogni a szomorúságot,
                     amely leereszkedni készült rájuk.
               </p>
					<p>
                  - Vagy te, kis Tit, igazán vagy te? - kérdezte a fiú, az öntudat
                     és az önkívület határán.
               </p>
					<p>
                  - Emelj föl, és ne tegyél le addig, míg azt nem mondom, elég volt;
                     majd megtudod akkor - nevetett a lány, és szívére szorította a fiú fejét.
               </p>
					<p>
                  - Úgy szeretném kiérteni a dobogásából, mit szeretsz te rajtam.
                     Mondd meg, kis Tit, mért szeretsz?
               </p>
					<p>
                  - Mert ilyen ostoba kisfiú vagy. Hogy kérdezhetsz ilyent? Azért
                     szeretlek, mert szerethetnékem van.
               </p>
					<p>
                  - És mindig szerethetnéked lesz?
               </p>
					<p>
                  - Már megint a holnapot kergeted? Azt, ami nincs?
               </p>
					<p>
                  Már akkor hazafelé mentek, a tengerparton. Egy levelet vett ki a
                     kötőkosarából, egy pillanatra odatartotta a fiú elé - bíborbetűs, ismeretlen
                     írás volt rajta és rózsaszín pecsét - aztán beledobta a vízbe.
               </p>
					<p>
                  - Látod, én hogy bánok a holnappal. Fel se nyitom.
               </p>
					<p>
                  Érezte a fiú válla rándulásán, hogy szeretne utánaugrani a
                     levélnek, kérdezni nem kérdezett semmit. De másnap látszott kivörösödött
                     szemein, hogy hajnalig nézte a csillagokat, ha nem látta is őket.
               </p>
					<p>
                  Egyszer - holdtölte volt, és az mindig fölizgatta a lányt, a
                     dermedt némaság és az esztelen kacagás közt dobálva - szóba kerültek a
                     filozófusok és a költők. A lánynak jutott eszébe, hogy jó volna már együtt
                     olvasni valamit. A fiú riadtan nézett rá.
               </p>
					<p>
                  - Megijedtél, kisfiú? - nevetett Tit. - Azt hiszed, egy percnyit
                     is átengednék belőled a vén penészeseknek? Csak arra gondoltam, hogy te majd
                     mesélsz belőlük valamit nekem, amiből vizsgázhatok a Dominának, ha egyszer azt
                     találja kérdezni, miről beszéltem veled.
               </p>
					<p>
                  - Ha a fejem elütnék, akkor se találnának benne egy filozófus
                     gondolatot - mosolygott megkönnyebbedve a fiú. - Legföljebb Epiktétoszra
                     gondolok néha, mert az mondta a legnagyobb szamárságot.
               </p>
					<p>
                  - Taníts meg rá, Gránátvirág.
               </p>
					<p>
                  - Nem, ne tanuld meg! - tiltakozott fiú. - Epiktétosz azt mondja,
                     többet ér, ha az ember okosan boldogtalan, mintha oktalanul boldog.
               </p>
					<p>
                  - Minden filozófusnak hurkot kellene kötni a nyakára a szakállából
                     - határozta el Tit vérszomjasan, s kacagva körültáncolta a fiút.
               </p>
					<p>
                  - Tudod, mik vagyunk mink? Boldog bolondok.
                     Thainatta-thainatta-tam... Furcsa tánc, ugye? Egyszer szíriai táncosnők
                     táncolták az apám előtt. Azt mondják, ezt lejtették a menádok, mikor Bacchus
                     maga vezette őket. Thainatta-thainatta... io pean!
               </p>
					<p>
                  Megoldódott haja körülkígyózta az arcát, csak a thyrsus hiányzott
                     a kezéből ahhoz, hogy tökéletes bacchánsnő legyen a tengerből kiemelkedő hold
                     vörös fényében.
               </p>
					<p>
                  Egy meteor szikrázott szét a tenger felett. Szinte hallani
                     lehetett, ahogy tüzes szilánkjai belesisteregtek a vízbe. A lány egyszerre
                     lecsendesedett és elernyedt.
               </p>
					<p>
                  - Ilyen szépen és ilyen tökéletesen szeretnék meghalni,
                     Gránátvirág, hogy egy porszem se maradjon belőlem, és az legyen a búcsúztatóm,
                     ejnye, de szép volt; de aztán többet senkinek se jusson eszébe az se, hogy
                     voltam. Látod, ezért nem lesz nekem gyerekem soha. Ne szólj most, Gránátvirág,
                     semmit. Holnap megverhetsz, de most vigyél haza, mert nagyon fáradt
                     vagyok.
               </p>
					<p>
                  Rossz kedve még másnap is tartott, azt mondta, vihart érez.
                     Csakugyan erősen villámlott Nápoly felől.
               </p>
					<p>
                  - Gyerünk haza - karolt a fiúba. - Nem szeretném, ha itt érne a
                     zivatar.
               </p>
					<p>
                  - Messze van az - biztatta Quintipor. - Különben is tudok a
                     hegyoldalban egy barlangot. Nem nagyobb, mint te, de te megférsz benne, ha az
                     egyik kezedet kint hagyod nekem. Ott nem ér az eső.
               </p>
					<p>
                  - Nem az eső. A mennydörgéstől félek. Te nem félsz, kis
                     szívem?
               </p>
					<p>
                  - Nem - mosolygott a fiú. - Inkább szeretem. Villámütéstől
                     szeretnék meghalni.
               </p>
					<p>
                  A lány haragosan nézett rá.
               </p>
					<p>
                  - Ha ilyeneket mondasz, nemsokára azt fogod olvasni az Acta
                     Diurnában, hogy Galerius caesar őszentségének nem kevésbé szentséges leánya, a
                     gyönyörű domina fürdőkádjában felvágta az ereit.
               </p>
					<p>
                  A fiú úgy megmerevedett, mintha csakugyan megütötte volna a
                     villám. Domina? Kis Tit, mikor az ő karjába kapaszkodik, úgy beszél magáról,
                     mint asszonyról?
               </p>
					<p>
                  - Valami bajod van, Gránátvirág? - állt meg ijedten a lány
                     is.
               </p>
					<p>
                  - Nincs, Domina - hördült fel a fiú. - Nagyon jól érzem magam,
                     Domina. Miért kérded? Domina.
               </p>
					<p>
                  - Ó, te bohóka! - borult rá a lány. - Hát ezért? Ostoba fecsegés
                     volt. Hiszen nem vágtam föl az ereimet. Nézd, hogy lüktet az ér abban a
                     karomban, amelyikkel téged ölellek.
               </p>
					<p>
                  - Igen, Domina. Nem baj, Domina. Tudom, hogy én csak rabszolga
                     vagyok. Nekem nem jár szép halál. Nekem csak kötél való.
               </p>
					<p>
                  Fölmutatott a vad körtefára, amely alatt megálltak. A lány is
                     fölnézett.
               </p>
					<p>
                  - Megbír ez kettőnket is, Gránátvirág - mondta nyugodtan, s
                     eleresztette a fiút, pajzánkodva kapott az egyik ág után.
               </p>
					<p>
                  Quintipor már akkor gurult is lefelé a törmelékes lejtőn. Mire a
                     lány jajgatva utánaszaladt, már akkor talpon állt, és elébe tárta két
                     karját.
               </p>
					<p>
                  - Nincs semmi baj - próbálgatta a lábát. - Kár. Várjunk. Hála az
                     isteneknek, a jobb lábam mintha megütöttem volna. Most már egy kicsit erősebben
                     kell rád támaszkodnom, kis Tit.
               </p>
				</div>
				<div type="chapter">
					<head>
                  XXXI.
               </head>
					<p>
                  Quintipor másnap egy kicsit sajogta a bokáját, de csak titokban, a
                     lábát azonban eltitkolhatatlanul húzta. Trulla ajánlotta ugyan, hogy
                     meghúzogatással és ráolvasással helyrehozza, de erről hallani se akart. Az meg
                     Titanillának nem tetszett, hogy le akart sántikálni valamelyik boltba botot
                     venni. Lehet ezt hozatni akármelyik rabszolgával. De bizony nem lehet,
                     erősködött Quintipor, mert a hét görög bölcs is csak abban az egyben egyezett
                     meg, hogy asszonyt maga választ magának.
               </p>
					<p>
                  - Kezd nekem a kisfiú tetszeni - csúfolódott Tit -, nem gondoltam
                     volna, hogy ilyen kitartó akarat legyen benne. Ha így fejlődik, maholnap egész
                     komoly férfi lesz belőle. De azért a kisfiút mégse lehet egyedül leereszteni.
                     Először azért, mert eltéved akkora sokadalomban, amekkora Bajaeban tolong az
                     utcán reggel nyolc órakor. Másodszor azért, mert bizonyosan becsapják a
                     boltban. Harmadszor, mert ha nem tud kire támaszkodni, akkor megsántul a másik
                     lábára is. Negyedszer, mert ha egyedül megy, nagyon soká jön vissza. Tehát vagy
                     velem, kisfiú, vagy sehogy se.
               </p>
					<p>
                  Eleinte nagyon bátortalanul lépkedtek, legalább a fiú.
                     Jobbra-balra tekingetett, és karját minduntalan kirántotta a leányéból.
               </p>
					<p>
                  - Itt már nem lehet, kis Tit. Mi lesz belőle, ha meglát valaki
                     velem!
               </p>
					<p>
                  - Jaj, de szégyellem, hogy ilyen gyáva vagy, Gránátvirág - fogta
                     meg a lány a másik kezével is a fiú szökdöső kezét. - A magister úgy szégyell
                     ilyen magamforma kis cseléddel menni. Ha ezt tudom, akkor nem a Trulla
                     köpönyegét kapom magamra, hanem kilopom az augusta szekrényéből a bíbort.
               </p>
					<p>
                  - Ne csúfolódj, kis Tit. Tudod, hogy féltelek. Mit szólnál hozzá,
                     ha megint meglátna valamelyik Tricongius?
               </p>
					<p>
                  A lány magához rántotta a fiút, és szájon csókolta. Úgy érezte,
                     tartozik neki ezzel a jóvátétellel Bajae piacán.
               </p>
					<p>
                  - Ezt szóltam hozzá, látod. Hát nem tudod már, hogy én vagyok a
                     vad nobilissima? Nem ajánlom, hogy engem féltegess, kicsi drágám! Mert ha még
                     most se hiszed el, hogy engem nem lehet félteni, akkor fölkaplak oda az
                     oltárra, és ott csókollak meg a császárok szeme láttára. Akinek nem tetszik,
                     vakuljon meg.
               </p>
					<p>
                  Fehér márványoltár állt a piac közepén, ezzel a fölírással:
                     az isteneknek
                  . Ebben az ajánlásban mindenki megtalálhatta a magáét. Egy
                     világfürdőben nem lehet mindenkit egyénileg kiszolgálni még istennel is. Az
                     oltártól jobbra és balra Diocletianus és Maximianus aranyozott hermája nézett
                     farkasszemet egymással. A talapzat kockakövei közül kicsüngő fűszálakat
                     valamelyik villa szökevény gyöngytyúkjai csipdesték. Senki se zavarta őket.
                     Bajae még csak most kezdett ébredezni. A lactuariusok szamárkái csilingelték be
                     a piacot, hátukon a tejescsöbrökkel, és a szépítő művészek siettek a thermákba.
                     A borbélyok, a szőrvesztő kenőccsel dolgozó depilatorok, a csíptetőt forgató
                     alipilusok, a tejbe áztatott kenyérbél fölrakásában jártas bőrápolók s az
                     elhájasodott tagokat biztos kézzel senyvesztő tractatorok és tractatrixek.
               </p>
					<p>
                  Még a boltokat is csak most kezdték nyitogatni. Egyiknek az
                     ajtajában már ott állt csalogatónak a boltos. Reggeli tüsszögését végezte,
                     pillátlan szemeivel a napba pislogva.
               </p>
					<p>
                  - Talán itt is kapunk - állt meg tétovázva Tit a bolt előtt.
               </p>
					<p>
                  A tüsszögő ember azonnal hűtlen lett a naphoz, hunyorgó szemeit
                     Tit imádatának szentelte.
               </p>
					<p>
                  - Lépj be, Domina. De azért az urad is jöjjön be. Majd te
                     választasz, és ő fizet - mondta szemtelen kedélyességgel, s beugrott a keskeny
                     ajtórésen, hogy egy-két láda félretolásával utat csináljon szűk odújába.
               </p>
					<p>
                  Tit belecsípett a fiú karjába.
               </p>
					<p>
                  - Domina! Hallod? Mit szólsz hozzá, kisfiú? Édes uram.
               </p>
					<p>
                  A fiú úgy érezte, hogy ezért a percért érdemes volt megszületni.
                     Ha Tit nem vigyáz rá, arannyal fizetett volna a görbe fogójú, vastag
                     meggyfabotért. A boltos szemei pilla nélkül is hamar átláttak a szitán, s pergő
                     nyelvvel ajánlta a “dominá”-nak a legfinomabb babliszt-szappant, a legszagosabb
                     cistus-bogyót és a legtisztább balanus-olajat. Vagy legalább olcsó bajaei
                     emléket akart a nyakukba varrni. Silány gyártású aquileiai üvegvázákat,
                     amelyeket ő alexandriaiaknak mondott, s amelyeket bajaei nevezetességek
                     díszítettek. A világítótorony. Nero tava, osztrigapadok, erdőrészlet.
               </p>
					<p>
                  - Soha ne egyek többet véreshurkát Puteoliban, ha nem tegnap adtam
                     el belőlük három darabot a császárnénak.
               </p>
					<p>
                  Összevillant a szemük, ezt mégse lehetett nevetés nélkül megállni.
                     Hogy okát adják a nevetésnek, Tit megkérdezte a boltost:
               </p>
					<p>
                  - Te is árulod azt a híres véreshurkát? Mert akkor vendéged lennék
                     ebédre a kis urammal.
               </p>
					<p>
                  A boltosnak egyéb se kellett. Herculesre mondta, hogy olyan
                     véreshurkát az Olümposzon se esznek, mint Puteoliban. De azt ott kell enni a
                     helyszínén, mégpedig ott se akárhol, hanem csakis az Olajbogyóhoz címzett
                     csapszékben, mert csak ott mérnek olyan füstölt bort, amilyent a véreshurka
                     megkíván. Mégpedig maga a vendéglősné méri, a
                     copa
                  , aki olyan becsületes nőszemély, hogy csak egytől kell félteni,
                     attól, hogy ha az istenek egyszer be találnak vetődni hozzá, elviszik magukkal
                     pohárnoknak.
               </p>
					<p>
                  - Úgy látom, nagyon is félted te azt a copát - incselkedett
                     Tit.
               </p>
					<p>
                  - Hát hogyne - vallotta be a boltos -, hiszen a feleségem.
                     Odavalók vagyunk mi Puteoliba, én csak nyáron boltoskodok itt. Polluxra mondom,
                     amit a kocsmán keresünk, azt elfizetjük a bolton, mert csupa ilyen kőszívű
                     vevőim vannak, mint te, domina. Legalább egy causiát vegyetek hát tőlem. A kis
                     urad még hétszerte szebb lesz, ha ezt fölteszi.
               </p>
					<p>
                  Egy széles, bőrkarimájú vászonkalapot gyürkélt, amilyent a
                     halászok szoktak viselni. A lány ránézett a fiúra.
               </p>
					<p>
                  - Gondoltam én valamit, kis uram. Ha a lábad nem félteném, azt
                     mondanám, gyerünk át Puteoliba, nézzük meg, mit tud az a véreshurka. S akkor
                     megvennénk ezt a szépítő kalapot is.
               </p>
					<p>
                  “Kis uram” hajlandó lett volna a Vezúv átugrására is vállalkozni,
                     s amilyen boldog volt abban a percben, talán képes is lett volna rá. A boltos
                     azonban megelőzte. A zöldségeskordénak, amivel hajnalban bejött, máris vissza
                     kellett volna menni, de nincs kocsisa. Ugyanis az előbb az inasnak, aki a
                     kocsisi teendőket is el szokta látni, boltsöprögetés közben le találta
                     szakítani a fülét. Nem esett idegennek, mert az inas az ő tulajdon gyereke, de
                     azért a fület mégiscsak vissza kell varrni a helyére, így nem mehet a fiú a
                     nagyon tökéletes copa elé. Ha tehát merik vállalni az uraságok az
                     öszvérhajtást, és tesznek le érte egy kis biztosítékot, akkor a kordé
                     rendelkezésükre áll.
               </p>
					<p>
                  Merték vállalni, hiszen ketten voltak hozzá. Tit a boldogság kis
                     sikolyaival a maga nagy, fekete hajára igazgatta rá a causiát, mert mint
                     mondta, neki sokkal nagyobb szüksége van szépsége megkétszereződésére, mint
                     Gránátvirágnak. A fiú csak azért nem mondott ellent, mert arra gondolt, hogy a
                     mélyen lehúzott kalapkarima még felismerhetetlenebbé teszi a nobilissimát, mint
                     a Trulla lebernyege. Annál nagyobb nyugtalansággal gondolt az
                     öszvérhajtásra.
               </p>
					<p>
                  - Próbáltál te már olyant, kis Tit?
               </p>
					<p>
                  - Nem, de már egyszer estem le öszvérről. Hát te?
               </p>
					<p>
                  - Én se értek hozzá - rémüldözött a fiú. - Mi lesz akkor
                     velünk?
               </p>
					<p>
                  A lány elkacagta magát.
               </p>
					<p>
                  - Már megint megszeged a törvényt, Gránátvirág? Már megint a jövő
                     titkait feszegeted? Nyugodj már bele abba, hogy egyikünket se érheti baj, míg a
                     másiknak fogja a kezét.
               </p>
					<p>
                  Csakugyan baj nélkül elérték Puteolit. Hiszen az egész úton nem
                     eresztették el egymás kezét. A gyeplőt inkább. De az öszvér higgadt, öreg állat
                     volt, s nem hozta ki sodrából, hogy Amor a kocsis, aki ostor helyett
                     jácintvesszőt suhogtat.
               </p>
					<p>
                  Délre már ott voltak az Olajbogyóban. Az ajtó fölé festett címer
                     nagyobb volt, mint maga az ajtó. Egy kis Mercurius és egy kis Apolló tartották
                     az óriás olívaszemet, amelyre ez volt írva:
                     Utas, figyelj! Itt Mercurius olcsóságot, Apollo egészséget,
                        Septumanus pedig udvariasságot ígér a jó ebéd mellé.
               </p>
					<p>
                  A taberna kicsi volt, s tele a sarokban lobogó venyige-tűz fanyar
                     füstjével, a zsírban pörkölődő véreshurka meg a roston sistergő kolbász
                     szagával. De se az ajtórepedéseken kitóduló ételgőz, se a két isten ígérete nem
                     igézte meg kellő mértékben a halandókat. Az udvarias Septumanusnak, aki
                     kénytelen volt Bajaeban boltot tartani, hogy saját gyermeke fülén adhassa ki az
                     erélyét, mindössze három vendége volt.
               </p>
					<p>
                  Igaz, hogy azok hat emberre való hangon cserélték ki eszméiket,
                     úgyhogy már az utcáról hallani lehetett őket. Ahogy az új vendégek beléptek,
                     elcsendesedtek, és az ilyen helyen szokásos gyanakvással nézegették őket.
               </p>
					<p>
                  A sarokba húzódtak, ahol egy téka tetején Bacchus ólomszobrocskája
                     állt, vigyorgó ábrázattal, amiből ki lehetett olvasni, hogy az isten kedvelte a
                     füstölt bort. A kimérőasztalnál egy kaszvadt öregasszony szundikált, az ölében
                     macska dorombolt.
               </p>
					<p>
                  - Ez lesz a kollégád, az istenek kiszemelt pohárnoka súgta a lány
                     incselkedve a fiúnak. - Mernék fogadni, hogy Septumánának hívják.
               </p>
					<p>
                  Nyilván csakugyan annak hívták, és jó füle lehetett, mert
                     szundikálva is meghallotta a nevét.
               </p>
					<p>
                  - Én vagyok, mit akartok velem - szólt oda csak úgy ültéből. Úgy
                     látszik, azt tartotta, hogy az udvariasságot odakint a címeren csak Septumanus
                     ígérte.
               </p>
					<p>
                  A lány odament hozzá, és elcsicseregte neki, mi járatban vannak.
                     Hazahozták Bajaeból a kordét, és itt szeretnének ebédelni. Az egész fürdő csak
                     az Olajbogyó konyhájáról beszél.
               </p>
					<p>
                  - Jó, jó - morogta a páratlan tökéletességű copa -, de mióta
                     ismered te az én uramat?
               </p>
					<p>
                  - Ó, már több két esztendejénél - mosolygott kedveskedve Tit, hogy
                     behízelegje magát az Olajbogyó kegyeibe.
               </p>
					<p>
                  Mérges sziszegés volt a válasz. A macska ijedten szökött le úrnője
                     öléből.
               </p>
					<p>
                  - Úgy? Már két esztendeje? Törnéd már ki egyszer a nyakadat, lusta
                     dög! De azért lehetne annyi esze annak a vén szamárnak, hogy nem bízná akárkire
                     a kocsit. Hát mért nem a fiú jött vele vissza?
               </p>
					<p>
                  - Most nem jöhetett, mert éppen csinosították - mondta Tit
                     ártatlan képpel.
               </p>
					<p>
                  - Kicsoda? - dülledt ki a copa szeme. - Ki csinosította az én
                     fiamat?
               </p>
					<p>
                  - A kedves apja - mosolygott Tit. - De talán könyörülnél már
                     rajtunk, asszonyom. Borzasztó éhes az uram.
               </p>
					<p>
                  Odaintett a sarok felé. A copa megenyhült egy kicsit.
               </p>
					<p>
                  - Mit akar enni az urad? Botulát vagy tomaculát?
               </p>
					<p>
                  Titet nem lehetett zavarba hozni. Mivel egyikről se tudta,
                     micsoda, azt felelte, mind a kettőt. Ez azután egészen megbékítette az
                     asszonyt. Maga ment oda a tűzhelyhez, és odább taszigálva a szakácsot, aki
                     nemigen volt másba öltözve, mint verejtékbe, fatálcára rakta a legvéresebb
                     hurkát és a legzsírosabb kolbászt.
               </p>
					<p>
                  - Itt a botula is, meg a tomacula is. Bort?
               </p>
					<p>
                  - Füstöltet. Egy congiust - rendelkezett Quintipor.
               </p>
					<p>
                  - Nem, kettőt! - javította ki Tit, s megszorította a kezét az
                     asztal alatt. - De poharat csak egyet!
               </p>
					<p>
                  A copa megpróbált egy mosolyt összeszedni, annak bizonyságául,
                     hogy hitvesi lelkének egyensúlya helyreállott.
               </p>
					<p>
                  - Fiatal házasok vagytok. Taeda istennő világítsa meg az
                     ágyatokat!
               </p>
					<p>
                  Nem tudták ugyan, ki ez az istennő, de a térdük egymáshoz
                     rándult.
               </p>
					<p>
                  Ízlett nekik az étel, de azért nem sok kárt tettek benne. A bor
                     jobban fogyott. Inni úgy is lehetett, ha fogják egymás kezét, s azért nem
                     kellett levenni a szemüket egymásról.
               </p>
					<p>
                  Nem törődtek senkivel egymáson kívül. Ővelük se törődött senki. A
                     három vendég újra cserélte az eszmét. Most már a copa is közéjük ült. Sőt néha
                     percekig csak ő beszélt. Azt is az ő szavaiból vették ki - minden kíváncsiság
                     nélkül -, hogy a három ember közül az egyik hajós, a másik pacaltisztító, a
                     harmadik favágó.
               </p>
					<p>
                  - Még ezt a falatot - biztatta a lány a fiút. - Hiszen te még alig
                     ettél.
               </p>
					<p>
                  - Ne kínálj, kis Tit, mert mindjárt az ujjadat kapom be.
               </p>
					<p>
                  - De ha ez a sok kolbász ittmarad, ez a boszorkány dühében mind a
                     kettőnket beleaprít a hurkába - nevetett Tit.
               </p>
					<p>
                  - Azon könnyen segíthetünk. Ci-ic!
               </p>
					<p>
                  A macska odaszaladt, s az asztaltól három lépésre, figyelő
                     tekintettel megállt.
               </p>
					<p>
                  - Gyere, gyere - biztatta a fiú, s belehajigálta a
                     kolbászdarabokat a pad alá.
               </p>
					<p>
                  A copa nagyot sikoltott.
               </p>
					<p>
                  - Juno fejére mondom, hogy én ezzel a két kezemmel csinálnék
                     véreshurkát valamennyiből!
               </p>
					<p>
                  - Hallod? - riadt meg Tit. - Hát nem mondtam!
               </p>
					<p>
                  Most már figyelték a beszélgetést.
               </p>
					<p>
                  - Hát megmutatnám az istenüknek, ha egyszer a kezem közé kerülne!
                     Csomóstul szaggatnám ki a haját, mint az uramét, mikor rajtakaptam, hogy ő is
                     az istentelenek közé akar állni. Hajánál fogva rángattam vissza a tűzhelyvédő
                     jó öreg Lateranus istenhez.
               </p>
					<p>
                  - No nézd! - vigyorodott el a favágó. - Nekem mindig azzal
                     hősködött Septumanus, hogy az ő haja a szolgálók miatt hullott ki.
               </p>
					<p>
                  - Mit vihogsz? - förmedt rá a copa. - Te is csak olyan istentelen
                     vagy, mint a többi.
               </p>
					<p>
                  A favágó ijedten nézett körül.
               </p>
					<p>
                  - Ne bolondozz, copa. Tudod, hogy most fejébe kerülhet az
                     embernek.
               </p>
					<p>
                  - Ugye, most meg vagy ijedve? - dühöngött az asszony. - De fogadok
                     veled, hogy favágó létedre se tudod a favágás istenének nevét. No?
               </p>
					<p>
                  A favágó zavarodottan csavargatta a lompos bajuszát.
               </p>
					<p>
                  - Sose hallottam, hogy a favágásnak is van istene.
               </p>
					<p>
                  - Éppen ezért vesz el a világ, mert már névről se ismerik a népek
                     az isteneket. A favágás istenét Putának hívták a régi öregek. Hát azt
                     tudjátok-e, hogy még az ajtósaroknak is volt istene az én gyerekkoromban? Cardo
                     volt a neve. A küszöbé meg Limentinus. Az övfelkötésé Cinxia, a hajkenésé
                     Unxia. Én még azt is tudom, hogy mikor a gyerekem járni tanult, két istennő is
                     támogatta. Mikor elindult tőlem, akkor Abeona vigyázott rá, visszafelé meg
                     Adeona fogta a hóna alatt. De ma? Tán még a császárné se hallotta hírüket soha.
                     Nem sok olyan asszonyt találtok a birodalomban, mint én vagyok!
               </p>
					<p>
                  Csontos öklével kiszáradt mellére ütött, és büszkén nézett szét a
                     társaságon.
               </p>
					<p>
                  A pacaltisztító szólalt meg. Zöldes arcú, elfulladó hangú,
                     fiatalos ember. Kirepedezett kezeivel minden mondat után öblögető mozdulatot
                     tett.
               </p>
					<p>
                  - Nézzetek meg engem. Én a Manliusok nemzetségéből való vagyok.
                     Főpapok, konzulok, hadvezérek voltak az őseim. Az apám proconsul volt, pedig
                     fiatalon elhalt. Házakat, földeket, rabszolgákat hagyott az anyámra, meg engem.
                     Beállt kereszténynek, a rabszolgáit is megkereszteltette, fölszabadította,
                     szétosztotta köztük a földjeit, a házait pedig eladta, és a pénzt a papokra
                     bízta, hogy étessék belőle a szegényeket. Nekem pacaltisztítónak kellett
                     lennem, mert az anyám szent lett.
               </p>
					<p>
                  Zöld arca kivörösödött, nyafogó hangját megkeményítette a
                     keserűség, s ökleivel akkorát ütött az asztalra, hogy a poharak összezörrentek
                     rajta.
               </p>
					<p>
                  A hajós, őszbe csavarodott haja, kócos szakálla szerint a
                     legidősebb köztük, békítően fogta meg a pacaltisztító karját.
               </p>
					<p>
                  - Ne haragudj, testvér. Úgy lehet, engem is etettek a vagyonodból.
                     Mint hajótörött koldultam Rómában, meghallottam, hogy az istentelenek nagy
                     istápolói a szegénységnek, beálltam közéjük. Mit tagadjam, megtették azt nálam
                     különb urak is, elég sokkal mártogattam egy tálba. Két esztendeig voltam az
                     isteni irgalom kosztosa, úgy szerettek bennünket a nővérek, s tán még ma is az
                     volnék, ha ránk nem ijesztenek ezzel a nagy perzekúcióval. De már mondom,
                     inkább a gyomor korogjon, mint a nyak szakadjon. Hát nem jól mondom,
                     testvér?
               </p>
					<p>
                  A pacaltisztító összeszorított szájjal hallgatott. A favágó
                     azonban őszintén helyeselt.
               </p>
					<p>
                  - Csakis, testvér. Én is mindig úgy vagyok, hogy inkább a lábam
                     ujját vágja le a fejsze, mint a lábam fejét. Mondjad csak, testvér!
               </p>
					<p>
                  A hajós mondta, nekibátorodva a jó szótól.
               </p>
					<p>
                  - Akárki mit mond, nem olyan rossz emberek azok az istentelenek.
                     Két esztendeig eltartottak étellel, itallal, és semmi egyéb munkát nem kívántak
                     érte, együtt kellett imádkozni meg énekelni a gyülekezettel. No, köszöntsük
                     Bacchust, ha most már pénzbe kerül is!
               </p>
					<p>
                  Megemelte poharát az ólomisten felé. A többiek is kortyantottak. A
                     favágó kétfelé törülte a bajuszát.
               </p>
					<p>
                  - Aztán miféle imádságok voltak azok, testvér? -
                     kíváncsiskodott.
               </p>
					<p>
                  - Azt már nem nagyon tudom. Nézd, testvér, elhidd, hogy
                     megmondanám, de akkor se nagyon értettem, mit imádkoztatnak velem.
               </p>
					<p>
                  A copa mind a két karjával bekönyökölt az asztalra.
               </p>
					<p>
                  - Valami nővéreket emlegettél az elébb - nézett szigorúan a
                     hajósra. - Kifélék azok? Különöseket hallottam én azokról.
               </p>
					<p>
                  A hajós, igazságtól és bortól tüzelve, hevesen hadonászott.
               </p>
					<p>
                  - Hát aki azokról különöseket beszélt, az hazudott. Megmondom úgy,
                     ahogy van. Ha-zu-dott! Szent asszony volt az mind, egy illetlen szót se mondott
                     volna ki, nemhogy olyant csinált volna, amit te gondolsz, anyus.
               </p>
					<p>
                  Hirtelen földerült arccal fordult a favágó felé.
               </p>
					<p>
                  - Eszembe jutott már! Nem imádság, csak valami olyasféle. Ők úgy
                     hívták, hogy ótestamentum. Az sokkal érdekesebb volt, mint az imádságuk. Csak
                     egyszer vettük elő, de azért megmaradt a fejemben. Megállj, hogy is van csak?
                     Benne van, hogy a lánynak olyan a hasa, mint a zafírral borított fehér
                     elefántcsont. Meg hogy virág hált a kebele közt. Hogy is csak? Várj, mindjárt
                     eszembe jut.
               </p>
					<p>
                  Az Énekek Énekének összezavart foszlányait próbálta rendbeszedni
                     borgőzös agyával. De csak Quintipor és Tit lesték előrehajolva, egymáséiba
                     kulcsolt ujjakkal, mi jön még. A többiek ásítozni kezdtek. A legjobbkor nyílt
                     az ajtó. Piros képű, szálas, vállas férfi lépett be rajta. Rövid gyolcs
                     tunikájához, amely térden alul takaratlan hagyta a lábát, zseb helyett szolgáló
                     széles bőrövet viselt, vastag talpú bakancsai porosak voltak. Vállán üres
                     bőrzsák lógott.
               </p>
					<p>
                  - No, hogy megy az üzlet, Cimessor? - szólította ismerősül a copa.
                     - Hány congiusra futja máma?
               </p>
					<p>
                  - Egyre se - csapta le mérgesen a bőrzsákot a padra az új vendég.
                     - Úgy látszik, ezzel a mesterséggel föl kell hagyni.
               </p>
					<p>
                  - Ne beszélj! - csapta össze a kezét a copa. - Mind kivesztek az
                     istentelenek?
               </p>
					<p>
                  - Többen vannak, mint voltak! - legyintett Cimessor. - Éppen az a
                     baj, hogy minden kivégzett tíz újat magzik. Az idősebb hóhérokat mindenütt
                     munkabíró fiatalokkal kellett kicserélni.
               </p>
					<p>
                  - De hát mi károd neked abban? - értetlenkedett a copa, maga
                     mellett kínálván meg hellyel az elkeseredett embert. Bort is töltött neki, csak
                     úgy barátságból.
               </p>
					<p>
                  - Elmondom, Septumana. Nem titok ez, üzleti ügy,
                     meghallgathatjátok mindnyájan.
               </p>
					<p>
                  Cimessor nápolyi aromatarius volt, aki azonban az orvosi
                     gyógyfüveken kívül varázsszerekkel is kereskedett. Sárkányvér, amely a
                     szerelmesek italába keverve összeveszejtette őket egymással, csakúgy kapható
                     volt nála, mint abrakadabrával televésett jászpisz, amely terhes asszonyok
                     combjára kötve megkönnyítette a gyermekszülést. Félelem ellen a rezgő nyárfa
                     gyökeréből faragott nyulacskát kellett a nyakban viselni, dagadós lábúaknak
                     afrikai százlábú porát kellett a sarujukba szórni, a májusban halászott
                     Venus-kagyló héja a kockajátékban hozott szerencsét, a veszett kutya nyálába
                     mártott gagát a vadászatban. Igen kapós volt a holttengeri aszfaltból
                     viperaméreggel gyúrt, fekete kréta, amit leginkább az örökség-vadászok
                     vásároltak, mert ha azzal a nagybácsi vagy nagynéni tenyerébe egy omegát
                     mázolhattak, a görög ábécé utolsó betűjét, akkor egy hónapon belül esedékessé
                     vált az örökség; és háromszoros aranysúllyal fizették a satyrium-gyökeret,
                     amely mindenki számára biztosította a szerelmi diadalt. Legkeresettebb cikk
                     volt azonban az akasztott ember kötele vagy a szégyenfából, a keresztből
                     faragott forgács, amely megóvott a hirtelen haláltól, míg a kivégzettek minden
                     porcikája a testi szenvedéseket hárította el. Mióta azonban a
                     keresztényüldözések megkezdődtek, azóta csak az istentelenek ereklyéinek volt
                     becsülete. Akármilyen gyűlölt isten volt a keresztényeké, a legvakbuzgóbb
                     pogányok se tagadhatták le azokat a csodákat, amelyeket híveiért tett, és a
                     leggyűlölködőbb üldözők is igyekeztek valami relikviát szerezni a kivégzett
                     istentelenekből. A dolog nem is ment nehezen, mert az áldozat sok volt, a
                     hóhérok szabadon rendelkeztek a holttestekkel, és olcsón adták az ereklyéket.
                     Az élelmes Cimessor azonban, akinek mint jónevű varázsszer-kereskedőnek jó
                     összeköttetései voltak a bíróságokkal, ezeknek a támogatásával csakhamar
                     monopolizálta ezt az üzletet, ezért senki se mondta aljas embernek, sőt
                     mindenki elismeréssel nyilatkozott találékonyságáról és ügyességéről.
                     Megegyezést kötött a nápolyi és római hóhérokkal, s azok szótartásában
                     megbízva, ajánlatot tett a legelőkelőbb és leggazdagabb családoknak hiteles
                     ereklyék szállítására, sőt nagyobb előlegeket is szedett fel. A baj éppen az
                     volt, hogy nagyobb lármát csapott, mint kellett volna, a keresztények időnek
                     előtte értesültek a szörnyű vállalkozásról, s megakadályozták a nagy üzletet.
                     Köztük is akadtak olyanok, akik előkelő összeköttetésekkel rendelkeztek, a
                     bíróságnak is voltak tagjai, akik fölháborodva vettek tudomást a förtelmes
                     üzérkedésről, s a dolog vége az lett, hogy a keresztények maguk váltották meg
                     drága halottaikat. A gazdagok összeadták a váltságdíjat, s a legszegényebb
                     koldus csontjait is megmentették a gyalázattól.
               </p>
					<p>
                  - Elveszett ember vagyok - csikorgatta fehér farkasfogait a
                     vállalkozó. - Nemcsak a csontokat vásárolták el előlem, de még az istentelenek
                     véréhez se tudok hozzájutni. Lepedőket, szőnyegeket terítenek le az arénában, a
                     vesztőhelyeken, hogy még a földre se jusson a csodatevő folyadékból, s
                     megvesztegetik a pribékeket, hogy üvegekbe foghassák fel az elfolyó vért.
               </p>
					<p>
                  Benyúlt a széles övbe, s egy csontocskát dobott az asztalra.
               </p>
					<p>
                  - Zsákkal mentem, s háromnapi szaladozás után csak ennyit tudtam
                     szerezni.
               </p>
					<p>
                  - Micsoda ez? - kérdezte a copa.
               </p>
					<p>
                  - Egy ujjperc. Igaz, hogy főszentből való. Valami diakonusból. Úgy
                     mondták, a római püspöknek a segédje volt. Ott voltam magam is, mikor
                     sütögették a rostélyon. Keménykötésű fickó volt, ámbár még egész gyerekember.
                     Egy szisszenésit nem hallották, úgy mosolygott, mintha rózsákon feküdne, és
                     egész barátságosan mondta a lictornak, hogy megfordíthatják már, mert úgy érzi,
                     az az oldala már megsült, amelyiken feküdt.
               </p>
					<p>
                  Nem szörnyülködött el senki a társaságban. Kézről kézre adogatták
                     az ujjpercet, a hajós azt mondta, most már emlékszik az illetőre, ő volt a fő
                     alamizsnaosztogató, sovány, vékonycsontú fiatalember. A favágó pedig
                     meghúzogatta a csontot a torkán.
               </p>
					<p>
                  - Egy kicsit kaparta a fájás. Kíváncsi vagyok, használ-e.
               </p>
					<p>
                  Septumana a tenyerében méricskélte az ujjpercet.
               </p>
					<p>
                  - Mennyiért adnád ezt nekem, Cimessor?
               </p>
					<p>
                  - Semennyiért se. Ezt magamnak vettem. Kereskedőembernél, akire
                     sokszor lesekszenek útonállók, mindig jó az ilyesmi.
               </p>
					<p>
                  - Hiszen majd szerzesz te magadnak másikat.
               </p>
					<p>
                  - De nem ilyen főszentét. Nagy szükségem lesz nekem erre, mert
                     nemsoká itt a világ vége.
               </p>
					<p>
                  - Hogy tudod? - néztek rá ijedten.
               </p>
					<p>
                  - A keresztények mondják. De meg azt is hallottam, hogy Rómában,
                     Mars templomában könnyezett Romulus régi faszobra, és Picenumban egy koca
                     karvalykörmű malacot ellett.
               </p>
					<p>
                  Tit megrántotta a Quintipor karját.
               </p>
					<p>
                  - Gyerünk innét, Gránátvirág. Én úgy félek.
               </p>
					<p>
                  A lány csakugyan halálsápadt volt és reszketett. Karonfogta a
                     lányt és kivezette. Ahogy a társaság asztala előtt elmentek, egy aranyat dobott
                     a copa elé.
               </p>
					<p>
                  - Rosszul érzi magát a feleségem - mondta magyarázatul.
               </p>
					<p>
                  - Majd lesz az még rosszabbul is - folytatta Cimessor a világ
                     vesztéről való értekezést. - Neked már könnyű, Septumana, mert te öreg vagy, és
                     úgyse éred meg...
               </p>
					<p>
                  A lány kint az utcán ráborult a fiúra. Pedig nagy volt a
                     sürgés-forgás, a taberna a kikötősoron dülleszkedett.
               </p>
					<p>
                  - Gránátvirág, eredj vissza!
               </p>
					<p>
                  - Minek, kis Tit?
               </p>
					<p>
                  - Vedd meg nekem azt a kis csontot attól az embertől.
               </p>
					<p>
                  - Minek volna az neked, kis Tit?
               </p>
					<p>
                  - Nagyon félek.
               </p>
					<p>
                  - Kitől félsz, kis Tit?
               </p>
					<p>
                  - A világ végétől meg a haláltól is félek. Én nem vagyok bátor,
                     Gránátvirág, csak tettetem magamat. Tudod, hogy a holdtól is hogy félek, mert
                     olyan sárga halott arca van. Nem akarok, nem akarok meghalni!
               </p>
					<p>
                  Quintipor egészen magához ölelve átvonszolta egy csöndesebb
                     utcába. Ott már kezdtek sokasodni a szájtátók. Itt azonban belesajdult a lábába
                     a fájás, s csak most jutott eszébe, hogy a botját a tabernában felejtette. A
                     lányt leültette egy kőpadra.
               </p>
					<p>
                  - Várj meg itt, kis Tit.
               </p>
					<p>
                  - Megveszed, Gránátvirág?
               </p>
					<p>
                  - Megveszem, kis Tit.
               </p>
					<p>
                  Pár perc múlva már kocogott a botja a macskafej-kövezeten. Így nem
                     esett nehezére a járás. A lány bizakodva futott eléje.
               </p>
					<p>
                  - Ideadta?
               </p>
					<p>
                  - Már nem volt ott, kis Tit. Nem tudták megmondani, hová
                     ment.
               </p>
					<p>
                  - Akkor nekem meg kell halnom, Gránátvirág - csüggesztette le a
                     lány a fejét.
               </p>
					<p>
                  - Kis Tit, hát nem szeretsz már engem? - ölelte át a fél karjával
                     Quintipor. - Nehezedj rám bátran, kis szívem, most a bot viseli mindkettőnk
                     terhét.
               </p>
					<p>
                  Lassan lépegettek lefelé a lejtősödő utcán. A fiú érezte, hogy a
                     lány megint reszket.
               </p>
					<p>
                  - Nem felelsz, kis Tit? Hát nem szeretsz már, hogy meg akarsz
                     halni?
               </p>
					<p>
                  - Hiszen azért kell meghalnom, mert szeretlek. Valami borzasztó
                     szerencsétlenségtől félek. Azért kellett volna annak az istentelennek a
                     csontja.
               </p>
					<p>
                  Nagy, nyílt mezőre értek ki, amelynek zöld tengerében mint
                     aranyszigetek sárgállottak a galium minden szellőtől meglibbenő, tömött
                     bugái.
               </p>
					<p>
                  - Ne félj, kis Tit! Te mondtad, hogy míg egymás kezét fogjuk,
                     addig nem érhet baj bennünket - hajtotta a fiú a fejét a lányéhoz.
               </p>
					<p>
                  - De ha nem foghatjuk egymás kezét? Ha magam maradok, és jön a
                     veszedelem?
               </p>
					<p>
                  - Ha én azt megtudom, szerzek neked ahelyett a kis csont helyett
                     egy egész vértanút.
               </p>
					<p>
                  - De fővértanút?
               </p>
					<p>
                  - Fővértanút.
               </p>
					<p>
                  - Köszönöm, Gránátvirág. Ugye, az biztosan csodát tesz
                     énvelem?
               </p>
					<p>
                  Átfonta a fiút mind a két karjával. Sohase ragyogott még az arcán
                     ennyi szelídség, tisztaság, gyermeki ártatlanság - gondolta Quintipor. És ő
                     most csak a fél karjával ölelje? Eldobta a botot, valahol messze veszett el a
                     fűben.
               </p>
					<p>
                  - Látod, te máris csodát tettél velem.
               </p>
					<p>
                  Fölkapta a két karjába, és megindult vele, mint egy
                     kisgyerekkel.
               </p>
					<p>
                  - Hazáig így viszlek, kis Tit.
               </p>
					<p>
                  - Vigyél - bújt hozzá a lány, és egy darabig csöndben volt. Talán
                     el is aludt. Mikor megszólalt, kipihent, nyugodt volt a hangja.
               </p>
					<p>
                  - Tegyél le, Gránátvirág. Virágot akarok. Szakíts nekem abból a
                     sárgából. Csak egyetlenegy szálat. Köszönöm. Minek hívják ezt?
               </p>
					<p>
                  - Nem tudom, kis Tit.
               </p>
					<p>
                  - Adj neki valami nevet.
               </p>
					<p>
                  - Venus haja. Nem, az nem lehet. Hiszen a te hajad fekete. A
                     paplanod milyen, kis Tit?
               </p>
					<p>
                  Kis Tit már nevetett. Hogy ez a Gránátvirág ilyen ravasz tud
                     lenni! Mintha nem látta volna! Össze nem csókolta volna!
               </p>
					<p>
                  - Sárga.
               </p>
					<p>
                  - Akkor legyen a virág Venus paplana.
               </p>
					<p>
                  - Most már forduljunk vissza, és keressünk egy öszvérfogatot. A
                     nap nemsoká a hegyre ül. Bajae messze van, és az a csontkereső útonállókról
                     beszélt.
               </p>
					<p>
                  Szelíden, testvérek módjára ölelték egymást a kocsiban. Most
                     Quintipor szólította Titet kislánynak.
               </p>
					<p>
                  - Kislány, szoktál te az istenekre gondolni?
               </p>
					<p>
                  - Igen, mikor dörög az ég. Hát te?
               </p>
					<p>
                  - Én akkor, mikor terád gondolok.
               </p>
					<p>
                  - Remélem, akkor meg vannak veled elégedve az istenek.
               </p>
					<p>
                  - Kislány! Szoktál te imádkozni?
               </p>
					<p>
                  - De furcsákat kérdezel, Gránátvirág. Még senki se kérdezett
                     ilyent tőlem. Szoktam.
               </p>
					<p>
                  - Melyik istenhez?
               </p>
					<p>
                  - Nem tudom, milyen isten lett belőle.
               </p>
					<p>
                  - Kiből?
               </p>
					<p>
                  - Az édesanyámból. Azt hiszem, vigyáz rám. Én őhozzá szoktam
                     imádkozni.
               </p>
					<p>
                  - Mit szoktál neki mondani?
               </p>
					<p>
                  - Szégyellem megmondani. Nagyon gyerekes lehet. Arra szoktam
                     kérni: Add, hogy jó legyek azokhoz, akiket szeretek, és hogy énhozzám jó legyen
                     mindenki.
               </p>
					<p>
                  - Nekem adod az imádságodat?
               </p>
					<p>
                  - Mit csinálsz vele?
               </p>
					<p>
                  - Ezután én is imádkozom. Azt amit te. Reggel?
               </p>
					<p>
                  - Este. Amikor a csillagot meglátom. Akkor akárhol vagyok,
                     fölnézek rá és imádkozom.
               </p>
					<p>
                  - Melyik csillagot?
               </p>
					<p>
                  - Majd megmutatom. Mire hazaérünk, feljön. Hat csillagból áll.
                     Trulla úgy mondta, szék-csillag, mert olyan, mint egy trónus. Ilyen alakja van,
                     ni.
               </p>
					<p>
                  Belerajzolta az ujjával a fiú tenyerébe a Cassiopeiát.
               </p>
					<p>
                  Mire beértek Bajaeba, csakugyan ott ragyogott a fejük felett a
                     trónus-csillag.
               </p>
					<p>
                  - Ez az, látod. Ma éjszaka azt fogom álmodni, hogy te ülsz
                     benne.
               </p>
					<p>
                  - De csak azért, hogy az ölembe vehesselek.
               </p>
					<p>
                  Amint hazaért, levelet talált az asztalán. Alexandriából jött.
                     Maga a császár tudatta vele, hogy az apja, Quintus kertész meghalt, és az anyja
                     ismeretlen helyre költözött. Kérte, hogy nyugodjon meg az istenek akaratában,
                     és ne legyen nagyon szomorú. Hiszen addig, míg ő, a császár él, nem érezheti
                     magát egyedül a világon, mert neki mindig lesz gondja élete megmentőjére.
               </p>
					<p>
                  Quintipor nem is szomorodott el. Apja, anyja, a császár, az egész
                     világ nagyon messze esett most tőle. Mint egy régen átolvasott és becsukott
                     könyv, amelyre már csak homályosan emlékezik, de azt tudja, hogy nem kívánja
                     többet kinyitni.
               </p>
					<p>
                  Valamelyik régi bútorban percegni kezdett a szú. Nem ijedt meg
                     tőle. Quintus falusi házában is voltak régi bútorok, az antiochiai szent
                     palotának is voltak elhagyott termei, ismerte ezt a nyugtalan kis démont. De
                     nem, ez a bajaei mégis másfajta lehetett. Bajaeban a szú is azt percegte, amit
                     a vércse vijjogott.
               </p>
					<p>
                  - Ti-i-it! Ti-i-it!
               </p>
					<p>
                  ...Reggel arra ébredt fel, hogy rángatják a feje alatt a vánkost.
                     Trulla bökdösött a bordái közé.
               </p>
					<p>
                  - Mit akarsz, anyó?
               </p>
					<p>
                  - Úrnőm küldte neked ezt a találdkimicsodát.
               </p>
					<p>
                  Egy hosszúkás, szürke selyemtokot tett le a takarójára. Úgy nézte,
                     övtartó. Vagy szalag volna benne? Súlya nem volt egyéb, mint a pecséttel lezárt
                     átkötő zsinegé.
               </p>
					<p>
                  - Köszönöm, Trulla. Majd úrnőm kívánsága szerint cselekszem.
               </p>
					<p>
                  Álmosan nézett a dajkára, hogy hátha így mindjárt megszabadul
                     tőle. Tudta, hogy bizalmasa Titnek, s talán éppen ezért nem nagyon szerette.
                     Sőt néha gyűlölte, ha arra gondolt, hogy az mennyi mindent tud Titről, amit ő
                     tán sohase fog megtudni.
               </p>
					<p>
                  De most nem gyűlölte, csak szerette volna már felnyitni a
                     tokot.
               </p>
					<p>
                  Trullának azonban nem volt mehetnékje. Az öreg cseléd
                     elkapatottságával ütött a magister vállára, aki csakúgy cseléd, mint ő, csak
                     nem olyan tekintélyes még.
               </p>
					<p>
                  - Te, mindenütt ilyen fehér a te bőröd? Bona Deára! Fehérebb, mint
                     a nobilissimáé! No, ezt elmondom neki. Vagy ő már tudja, mi?
               </p>
					<p>
                  Quintipor az egyik karjával aláölelt a vánkosnak, a másikkal
                     eltakarta az arcát.
               </p>
					<p>
                  - Már megint alszol? Akár az én úrnőm. Idezavart hozzád, de ő még
                     visszafeküdt. Kár pedig, hogy itt nincs ő is. Úgy látom, teveled is meglehetne
                     csinálni, amit Maxentiussal is megcsináltunk egyszer. Belopóztunk hozzá reggel,
                     nem ébredt föl rá. Aztán fölhúztuk a kezére a szöges tábori bakancsát, és
                     nagyot kiáltottunk. Erre persze fölijedt, mindjárt az arcához kapott a
                     bakancsos kezével, és úgy összekarmolta magát vele, mintha csak vadmacskák
                     baltázták volna meg! No, annak lehetett nevetni!
               </p>
					<p>
                  Quintipor nem nevetett. A dajka már rég elment, és ő nem is
                     moccant. Aztán lassan, elnehezedett kézzel, mosoly nélkül bontotta fel a
                     kétfelé nyíló tokot.
               </p>
					<p>
                  A tegnap este szakított mezei virág összelapult, megbarnult bugája
                     feküdt benne. A végén nyakbavető hurokba kötve Tit subuculájának keskeny, piros
                     zsinórja. Alatta fehér selyemdarabkára írva karminnal a magyarázat. Amit a
                     tabernában az isteni irgalom volt kosztosa próbált idézni az Énekék
                     Énekéből:
               </p>
					<p>
                  -
                     Kedvesem, én vagyok az a virág, amely kedvesed keblei közt
                        hált.
               </p>
				</div>
				<div type="chapter">
					<head>
                  XXXII.
               </head>
					<p>
                  Fölbátorította őket, hogy Puteolit olyan szerencsésen megjárták. A
                     lánynak az jutott eszébe, hogy ki kellene rándulni a lucrinusi tóra. Egy nap
                     alatt azt is kényelmesen meg lehetne járni, s meg is fürödhetnének a tóban,
                     amelybe hideg és meleg források nimfái öntögetik urnáikat.
               </p>
					<p>
                  - Ha csak attól nem félsz, hogy úgy jársz velem, mint az egyszeri
                     kisfiú Salmachisszal - tette hozzá pajkosan. - Tudod, kire gondolok?
               </p>
					<p>
                  Gránátvirágnak az egész arca gránátvirágszín lett. De azért azt
                     felelte, hogy nem tudja.
               </p>
					<p>
                  - Te nem ismered Hermaphroditus történetét? - csapta össze a lány
                     a kezét tettetett csodálkozással. Elhatározta, hogy most azért is megkínozza
                     Gránátvirágot. Öröme telt a pirulásában, és nagyon ambicionálta, hogy ő
                     szoktassa le róla.
               </p>
					<p>
                  - Az egyszeri kisfiú - magyarázta, le nem véve szemét Quintiporról
                     - Hermész és Aphrodité fia volt, és a nimfát, akivel összepajtáskodott,
                     Salmachisnak hívták. Ez a Salmachis sokkal okosabb volt, mint a kisfiú, s
                     lehet, hogy éppen azért szerette úgy, mert az meg nagyon mulyácska, szégyenlős,
                     lányos kisfiú volt. De nemcsak megszerette, hanem úgy beletébolyodott, hogy azt
                     hitte, mindjárt meg kell neki halni, ha nem láthatja a kisfiút. Ezért aztán,
                     mikor egyszer itt fürdöttek a lucrinusi tóban, arra kérte az isteneket, úgy
                     egyesítsék már egyszer kettejüket, hogy többet egy pillanatra se válhassanak el
                     egymástól, még akkor se, ha akarnának. Az istenek szíve meg is esett a nimfán,
                     és teljesítették a kérését. Ketten mentek bele a vízbe, de csak egy lény jött
                     ki belőle, aki se egyikük nem volt, se másikuk, hanem volt mind a kettőjük,
                     olyan erős, mint a fiú, és olyan szép, mint a lány. Aki Ovidiusnak el nem
                     hiszi, higgye el Martialisnak, az is nagyon szavahihető fiú volt, nemhiába
                     költő volt.
               </p>
					<p>
                  - No, félsz-e most már, kisfiú?
               </p>
					<p>
                  A kisfiú annyira nem félt, hogy mindjárt haza akart szaladni a
                     fürdőruhájáért, addig, míg Trulla összekészíti az eleséges batyut.
               </p>
					<p>
                  - Nem úgy lesz az - ellenkezett a lány. - Oda nem kell fürdőruha,
                     mert ott csak az istenek és a nimfák lubickolnak, s azoknak még olyan nagy úr
                     se parancsol, mint a cumeai aedilis. Hanem mást szeretnék én, kisfiú. Megvan
                     még az a zöld ruhád a cseresznyepiros övvel?
               </p>
					<p>
                  - Megvan, kis Tit.
               </p>
					<p>
                  - Mért nem hordod te azt soha, Gránátvirág?
               </p>
					<p>
                  - Eltettem, kis Tit. Csak egyszer akarom még fölvenni.
               </p>
					<p>
                  - Nem vagyok rá kíváncsi, mikor - fordított hátat a lány. -
                     Mondtam már, hogy úgyis én halok meg előbb, mint te.
               </p>
					<p>
                  A fiú csókkal akarta megbékíteni.
               </p>
					<p>
                  - Azért én csak haragszom - tartotta oda a lány a száját. - Ez nem
                     igazi csók, azt most nem adok, ez csak olyan
                     osculum
                  . Ha azt nem akarod, hogy rögtön meghaljak haragomban, akkor
                     szaladj, és azonnal vedd fel a zöld ruhád.
               </p>
					<p>
                  Az idő ugyan nem a zöld ruhára való volt, olvasztott ólom csurgott
                     a nyárvégi égről, amely alatt már búcsúra készülő ficserékeléssel röpködtek a
                     boldogtalan Aedon leányai. De Quintipor pehelynek érezte volna a ruhát akkor
                     is, ha sziklából lett volna szabva. A lány végigsimogatta benne.
               </p>
					<p>
                  - Tudod, hogy már akkor megszerettetek? Azért szeretem ezt a ruhád
                     is, mert akkor ez volt rajtad. Ezt majd egyszer nekem adod, s én fölakasztom
                     házi kápolnámban, ha lesz.
               </p>
					<p>
                  Hirtelen elhallgatott, és szomorúság ömlött el az arcán.
                     Magatudatlan mozdulattal tépte le - keskeny erdei ösvényen jártak - egy
                     hibiscus-bokor vérvörös virágkelyhét.
               </p>
					<p>
                  - Nem sajnálod, kis Tit? - ütődött meg a fiú. - Olyan szép virág
                     ez.
               </p>
					<p>
                  - Gyűlölöm a szép virágot - dobta el a lány az összetépett
                     szirmokat. - Vagy csak irigylem? Ó, milyen jó a virágnak! Neki csak szépnek
                     kell lenni, és az nem nehéz. Semmi gondja, se apára, se császárra, se...
               </p>
					<p>
                  Nem fejezte be a mondatot, elmosolyogta magát.
               </p>
					<p>
                  - Ej, bolondokat beszélek, Gránátvirág. Inkább te mondd meg, te is
                     szerettél már akkor engem? Őszintén, kisfiú! Nekem nem lehet hazudni!
               </p>
					<p>
                  Megnyomta az orrát.
               </p>
					<p>
                  - Kemény. No mondjad!
               </p>
					<p>
                  - Csak... csak... később szerettelek.
               </p>
					<p>
                  - Mikor később?
               </p>
					<p>
                  - Öt perccel később, mint ahogy megláttalak. Mikor már nem volt
                     ott... Mikor már nem voltak ott...
               </p>
					<p>
                  A lány csókkal fojtotta bele a neveket.
               </p>
					<p>
                  - Mondd, rosszat gondoltál rólam? Nem, ezt ne mondd!
                     Bolondformának? Igen? Ezt mondhatod, mert vállalom. De a szépségemtől el voltál
                     ragadtatva? Rögtön felelni, Gránátvirág!
               </p>
					<p>
                  - Tetszettél, tetszettél.
               </p>
					<p>
                  - De nem nagyon, ugye?
               </p>
					<p>
                  - A szemed nem láthattam. Az arcod se igen.
               </p>
					<p>
                  - A karom láttad. A lábam is láttad, ha akartad.
               </p>
					<p>
                  - Nem nagyon néztem meg.
               </p>
					<p>
                  - Szégyellted, kisfiú?
               </p>
					<p>
                  - Soványaltalak, kislány.
               </p>
					<p>
                  - Még most se vagy velem megelégedve? - himbálta meg magát, és
                     kinyújtotta a karját a rövid köpenyke alól. - Többet nem mutathatok, mert akkor
                     a kisfiú kiszúrja szégyenletében a szemét.
               </p>
					<p>
                  Fölhúzta egy kicsit a térden alul érő riciniumot.
               </p>
					<p>
                  - Láttad te már nőnek a térdét, Gránátvirág? De meg is nézted? Ne
                     mondd, hogy igen, mert akkor én szúrom ki a szemedet mindjárt!
               </p>
					<p>
                  Leeresztette ruháját, s hajából kihúzta a cikáda-fejű aranytűt. A
                     ragyogó, fekete sátor kibomolva hullott a két vállára.
               </p>
					<p>
                  - És csakugyan mertél már te nőre nézni, kisfiú?
               </p>
					<p>
                  A fiú eleinte dadogott, de aztán nekibátorodott. Férfinak akart
                     látszani, ami a lányt mulattatta is, meg is hatotta.
               </p>
					<p>
                  - Kisfiam, kisfiam - gügyögött neki, kisimogatta homlokából a
                     haját. - Ki gondolta volna, hogy nekem már ilyen nagy kisfiam van! Borzasztó,
                     már majdnem megcsókolt egy korinthoszi lányt.
               </p>
					<p>
                  Közben egyre jobban belemélyedtek az erdőbe, s egyszerre az út is
                     elfogyott. Mars isten fekete ruhás, piros fejű madarai egy pillanatra
                     kíváncsian nézték őket, aztán nyugodtan kopogtatták tovább a fákat.
               </p>
					<p>
                  - Itt kevés ember járhat, mert ezek még nem tanultak meg félni -
                     nézegetett körül Quintipor. - Nagyon megijedsz, kis Tit, ha azt mondom, hogy
                     vissza kell fordulnunk?
               </p>
					<p>
                  - Nagyon megijedsz, kisfiú, ha megmondom, hogy én nemcsak hogy
                     magam nem megyek vissza, de még téged se eresztelek innen ki? - heveredett le a
                     lány egy óriás gesztenyefa tövében. - Itt maradunk, és itt élünk, mint faun és
                     nimfa. Hadd hallom, melyik akarsz lenni te?
               </p>
					<p>
                  Kinyújtott lába fején, amelyről lerúgta a szandált, hogy kirázza a
                     belebújt gizgazt, egy erdei egér futott keresztül. Elvisította magát, és
                     térdére ugorva könyörgött Quintipornak, aki ott állt fölötte, a fának vetett
                     háttal.
               </p>
					<p>
                  - Vegyél föl, Gránátvirág, és szaladjunk innen akárhová. Ilyen
                     fenevaddal nem maradhatok egy erdőben.
               </p>
					<p>
                  Jó darabig vitte az ölében, keresve az utat.
               </p>
					<p>
                  - Soká találd meg - súgta a fülébe a lány. - Nagyon jó nimfának
                     lenni ilyen faunnak a karjaiban.
               </p>
					<p>
                  De azért rögtön lecsúszott a földre, amint kutyacsaholás ütötte
                     meg a fülüket.
               </p>
					<p>
                  - Hová bújjunk, ha Diana vadászik itt? Vagy gondolod, kisfiú, hogy
                     bevesz bennünket a kíséretébe?
               </p>
					<p>
                  De nem Apolló szűz nővére volt, csak egy mosolygó szemű öregember,
                     rőzsével a hátán. Nagyot nevetett, mikor megtudta, hogy erre keresik a
                     lucrinusi tavat.
               </p>
					<p>
                  - Úgy jártatok, mint aki ikrát keres az ökörben. Kelet felé
                     akartok nyugatra érni. Thesius is így járt volna, ha Ariadnát nézi a fonal
                     helyett.
               </p>
					<p>
                  Hangjában is, tartásában is volt valami papos, de az öltözete
                     vadászos volt, s hibásan mondta Thészeuszt is, Ariadnét is.
               </p>
					<p>
                  - Miféle erdő ez? - kérdezte Quintipor.
               </p>
					<p>
                  - Ez Diana Limnatis szent erdeje. Ez az istennő nyelette el
                     egyszer a földdel azokat a szerelmeseket, akik megfeledkeztek magukról az ő
                     gesztenyefái alatt.
               </p>
					<p>
                  - És te mije vagy a nagy istennőnek? - hökkent meg a lány. -
                     Vadásza vagy hajtója?
               </p>
					<p>
                  Az öregember sekrestyése volt a kis erdei szentélynek, amelyet,
                     ahogy ő mondta, még Enehás alapított valamikor. Akkor még olyan nagy város volt
                     itt, hogy hét nap kellett a megkerülésére. De ez borzasztó rég lehetett, akkor
                     még a titánok uralkodtak a világon, és a Vesuvius még egy volt az Aetnával. A
                     nagy város is úgy pusztult el, hogy a tűzokádó hét álló esztendeig okádta rá a
                     tüzet meg a hamut. Aztán az egészet benőtte ez az erdő, az emberek elszoktak
                     innen, s Diana szentélyét most már olyan kevesen látogatják, hogy a pap nem
                     élhetne meg benne. Egyszer egy évben jön ki Neapolisból a kerületi flamen,
                     számba veszi a kápolna kincseit, mindig el is visz belőlük valamit, de azért
                     van még itt mire vigyázni. Ajánlta, nézzenek körül a szentélyben, s ha
                     fáradtak, ki is pihenhetik ott magukat.
               </p>
					<p>
                  - Akarod, kis Tit? - nézett Quintipor a lányra.
               </p>
					<p>
                  Hogyne akarta volna, súgta vissza. Hiszen ha itt a titánok voltak
                     valamikor az urak, akkor ő mint örökös jöhet-mehet itt.
               </p>
					<p>
                  - Nem mint nagy titán - bújt oda a fiúhoz -, hanem mint egészen
                     icipici kis Tit.
               </p>
					<p>
                  A kis, kerek szentély, a nyitott oszlopcsarnok végében, csakugyan
                     nagyon régi lehetett, talán még az első görög gyarmatosok építették, mikor a
                     rómaiak még csak keszeget halásztak. Szőrükvesztett vadbőrök lógtak a falakon,
                     egy ion lant - a sekrestyés szerint egy Himerosz nevezetű híres muzsikus
                     játszott rajta -, bronz-babérfüzérek és ezüst borostyán-koszorúk, s itt volt a
                     Gráciák gyöngyös öve - ők maguk ajánlották fel a szűz istennőnek, s azóta
                     járnak meztelenül -, de azt már elvitte a flamen. Egy azúr vázát az isteni Nero
                     császár hagyott itt emlékbe, akinek áldott emlékezete sohase múlik el a
                     világból, egy ezüst tükröt pedig Chelidone, aki egy kicsit félt is idejönni,
                     mert olyan jófajta nőszemély volt Rómában, bele is írta a tükörbe, akinek jó
                     szeme van, el is tudja olvasni.
               </p>
					<p>
                  A fiú és a lány együtt betűzték ki a körbefutó felírást.
               </p>
					<p>
                     Itt hagylak. Mosolyogj ezután a szűz Dianára.
               </p>
					<p>
                  Összemosolygott a két fiatal arc, s mosolygott rájuk az oltárról a
                     szűz Diana is, akit ihletett szobrász rég elporlott keze véshetett ki szicíliai
                     márványból. Latona leánya, egyik lábával előrelépve, leeresztett bal kezében
                     íjat tartott, jobbjával nyilat vett ki a vállán függő tegezből. Szokott
                     ábrázolása volt ez a karcsú csípőjén rövid spartai tunikát viselő istennőnek,
                     szokatlan csak az volt rajta, hogy felső testét a két lányosan boltozott
                     kebellel teljesen födetlen hagyta a szobrász.
               </p>
					<p>
                  - Milyen szép! - sóhajtotta el magát a fiú.
               </p>
					<p>
                  - Várjatok - mosolygott a sekrestyés. - Most megmutatom a
                     legnagyobb kincsünket.
               </p>
					<p>
                  Két talpatlan, gömbölyű ezüst csészét vett ki az oltár
                     mélyedéséből.
               </p>
					<p>
                  - Látjátok - simogatta eres, öreg kezeivel az időbarnította
                     ezüstöket -, ezekről a csészékről mintázta a szobrász az istennő kebleit, a
                     csészéket pedig Vulcanus magának az istennőnek a kebleiről mintázta.
               </p>
					<p>
                  Odakint csaholt a kutya, az öreg kiszaladt, átnyújtva a csészéket
                     Quintipornak. Tit kevélyen fölszegte a fejét.
               </p>
					<p>
                  - Mit gondolsz, kisfiú, van nekem valami szégyellenivalóm az
                     istennő márványba vésett és ezüstbe öntött keblei előtt? Szétnyitotta mellén a
                     ricinium hasítékát, és Diana ezüst keblei csengve gurultak végig az oltár
                     kikoptatott márványlépcsőin. S bár az istennőt itt sokkal súlyosabb sérelem
                     érte, mint amilyenért Niobénak meg kellett halni gyermekeivel, se a föld nem
                     nyílt meg, sem az istennő nem röpítette el soha nem hibázó nyilát. Sőt Diana,
                     akinek arcát éppen akkor érte a tetőrésen becsorgó napsugár, sokkal lágyabban
                     mosolygott, mint eddig. S mosolygott a sekrestyés is, aki nem találta
                     szükségesnek se csoszogással, se köhögéssel siettetni a két fiatal száj
                     szétválasztását. Nesztelenül osont be, megtörölgette és helyükre rakta a
                     csészéket, s csak azután kérdezte meg a fiatalokat, hogy miben lehet
                     szolgálatukra. Tejet kívánnak-e ebédre, vagy gyönge galambot, s a porticus
                     hűvösében terítsen-e nekik pihenő helyet friss szénából, amelyből a melilotus
                     mézes szaga árad, vagy az oltár mögé terítse le a medvebőröket, amelyeket maga
                     Orion, a csillagok közé került nagy vadász, pályabér gyanánt adott a szűz
                     istennőnek, aki nyílversenyben még őt is legyőzte.
               </p>
					<p>
                  Nem értették meg egyszerre, mit mond, nem is nagyon hallották.
                     Most nem voltak a sötétség zsákjába kötve, mint mikor az első csókot
                     adták-vették, Kleopatra fája alatt. De a lampyrisek előbújtak a márványfalakból
                     is, zápor módjára hullottak a mennyezet gerendáiból, s úgy elborítottak
                     mindent, hogy egymást se látták tőlük. Most a fiú ébredt vissza elsőnek erre a
                     világra. Félénken megsimogatta a lány kezét, aki szorosan összefogva tartotta
                     nyakán a ruhát.
               </p>
					<p>
                  - Kis Tit! Kis Tit! - hívogatta életre a gyermekébresztgetés
                     cirógató hangján.
               </p>
					<p>
                  A lány fölkapta a fejét, bizonytalankodva tekingetett körül,
                     vörösre dörzsölte szemhéját, és aztán mosolyogva hallgatta az öreg
                     templomszolgát, aki türelmesen elismételte mondókáját. De most azt is
                     hozzátette, bocsánatkérő pillantással a nyilas istennő szobrára és megértő
                     kacsintással Titre, hogy azért Venus mégiscsak hatalmasabb.
               </p>
					<p>
                  - Ejnye, ejnye - csóválta a fejét Tit -, hát nem félsz, hogy
                     megnyílik alattad a föld? Minket azzal ijesztettél.
               </p>
					<p>
                  - Az erdőben igen, mert ott nem tűri Latona a szerelmeseket. De a
                     házába be kell neki fogadni őket, mert miből élnénk, ha itt is szívtelen
                     lenne?
               </p>
					<p>
                  Mint magától értetődő dolgot vallotta be, hogy ő csak házon kívül
                     szolgálja Dianát, de idebent Venus hajtója. Neki az a fizetése, amit a szerelem
                     hálából az oltárra tesz. Sajnos, Bajaeban nem tudják, milyen kellemes hely ez,
                     s csak véletlenül vetődnek ide látogatók. Utoljára egy héttel ezelőtt járt itt
                     egy táncosnő, egy majom formájú kis öreggel meg egy serdülő kamasszal, s itt,
                     ezen a helyen kérte az istennőt, hogy vagy őt tegye férfivá, vagy azokat.
               </p>
					<p>
                  - Három dupla sesterciust hagyott az oltáron! - emelte fel a három
                     ujját. - Pedig ő nem volt olyan szerencsés, mint te vagy, mert neki a két
                     szeretője se tett egy emberszámot.
               </p>
					<p>
                  Titnek megcsapta a láng az arcát. Csak a kezét merte hátranyújtani
                     Quintipor felé, s arra fordult meg, hogy hiába nyújtja. A fiú már kint
                     álldogált az oszlopok alatt, kifutott utána.
               </p>
					<p>
                  - Megszöktél, Gránátvirág?
               </p>
					<p>
                  - Áldozatot szeretnék bemutatni Dianának - mutatott mosolyogva a
                     lécből összeácsolt kis házikóra, amely tele volt Venus madaraival.
               </p>
					<p>
                  - Te? - csapta össze a kezét a lány. S most egy kicsit meg is
                     borzadt azon, hogy Gránátvirágot vért ontani lássa. Éppen ezen a napon!
               </p>
					<p>
                  Akkorra a felemás templomszolga is odacsoszogott. Elborult
                     ábrázata felderült egy kicsit, amikor meghallotta a jó szándékot.
               </p>
					<p>
                  - Kettő? - kérdezte reménykedve. - Kettőtökért.
               </p>
					<p>
                  - Mindjárt megmondom. Kis Tit, húzd végig a kezecskéd a ketrec
                     oldalán. Amelyik hozzákap, azt mind föláldozzuk. Hét rózsaszín csőröcske
                     csípett bele éhesen a lány fehér ujjaiba. Öt fehér és két fekete.
               </p>
					<p>
                  - A feketék párosak - mondta az öreg, s beleszedte a galambokat
                     egy nagy födeles kosárba. A feketék közül csak az egyiket kellett megfogni, a
                     másik magától előtipegett. - Gyertek utánam.
               </p>
					<p>
                  Visszamentek a templomba. Az öreg letette a kosarat az oltárra,
                     előkészített egy kiöntős bronzüstöt, s megtörülgetett egy kőkést.
               </p>
					<p>
                  - Várj! - kiáltott rá a fiú, s letett az oltárra két aureust.
               </p>
					<p>
                  - Ezüstkést hozok! - pillantott oda az öreg, és kiszaladt a
                     templomból.
               </p>
					<p>
                  A lány bánatosan nyújtotta be az ujját a galamboknak a fonott
                     kosár hézagain keresztül. A fiú megsimogatta a fejét.
               </p>
					<p>
                  - Te mutasd be az áldozatot, kis Tit, akkor jobban örül neki az
                     istennő. Úgyis úgy hasonlítasz hozzá, mintha testvérje volnál.
               </p>
					<p>
                  - Én? - rettent meg a lány. - De én... csakúgy félek a vértől,
                     mint te.
               </p>
					<p>
                  - De hát én nem gondoltam vérre! - ámult el Quintipor. - Én úgy
                     gondoltam, hogy szabadon eresztjük a galambokat a szűz Diana tiszteletére.
               </p>
					<p>
                  A lány szájáról az elragadtatás halk sikolya röppent el.
                     Utánaröppentek a galambok is a felnyitott kosárból. Megzavarodva körül-körül
                     csattogták a mennyezetet, aztán kijáratot találva egymás után hussantak ki a
                     templomból.
               </p>
					<p>
                  - Kiröpültek? - szaladt be az öreg, hadonászva az ezüstkéssel. -
                     Nekem mindegy, a hibát nem én követtem el.
               </p>
					<p>
                  Megnyugodva látta, hogy az aranyak ott ragyognak az oltáron, s így
                     nem törődött vele, hogy vendégei egymás kezét fogva szeles gyerekek módjára
                     hancúroznak ki a templomból. Azok se törődtek ővele, meg se hallották a
                     füttyögést, amellyel vissza próbálta csalogatni az istennő galambjait.
               </p>
					<p>
                  A fehérek kezéhez is tértek, de a feketék nem. Azok
                     felszabadítóikhoz szegődtek, hol a fejük felett suhogva, hol előttük libegve.
                     Tit vette őket észre előbb.
               </p>
					<p>
                  - Nézd, a fehérek elmaradtak, csak a feketék hűek hozzánk!
               </p>
					<p>
                  Quintipor megdobálta őket píniatobozzal, de a galambok nem ijedtek
                     el. Mentek velük az erdő széléig, ott leereszkedtek egész a fejük magasságáig,
                     s kétszer is körülsuhanták őket, mint ahogy alant repülő fecskék szokták.
               </p>
					<p>
                  - Fekete gyűrűbe fogtak be bennünket! - állt meg ijedten a
                     lány.
               </p>
					<p>
                  - Hess! Hess! - csattantotta össze a fiú a tenyereit.
               </p>
					<p>
                  A fekete galambok felröppentek, és eltűntek a fák közt.
               </p>
					<p>
                  - Aranygyűrű! Aranygyűrű! Aranygyűrűt találtam! - kiáltotta a fiú,
                     és derékon kapva a lányt, fölemelte a magasba, és megmutatta a napnak, amely
                     éppen rongyossá tépett egy felhőt, a tengernek, amely tőlük jobbra harsogott,
                     balra a halászó gémekkel teli rétnek, amelyen piros abroszok gyanánt lobogtak a
                     nagybugájú lithrumok foltjai, s a szénásszekérnek, amellyel lassan cammogtak az
                     ökrök a Bajaenak vivő széles országúton.
               </p>
					<p>
                  Az erdő fölött villámostor cikázott. Míg benne jártak, észre se
                     vették, hogy fehér szélű, fekete felhőbástyák nyomakodnak előre a fák hegye
                     felett. A lány összerezzent, és lecsúszott a fiú karjai közt.
               </p>
					<p>
                  - Szaladjunk!
               </p>
					<p>
                  - Nem - szorította magához a fiú, és nyújtotta a száját. - Addig
                     nem!
               </p>
					<p>
                  A lány közel vitte hozzá a magáét, aztán visszakapta a fejét.
               </p>
					<p>
                  - Úgy, Gránátvirág? - csúfolódott. - Hát kinek van adó szája,
                     kinek van kérő szája? Azért is most csak
                     basiumot
                   kapsz. Ezt a hálacsókot már akkor neked szántam, mikor a
                     galamboknak megkegyelmeztél.
               </p>
					<p>
                  Megcsókolta a két arcát és a két szemét. A zafírok ragyogóbbak is
                     lettek, zavarosabbak is.
               </p>
					<p>
                  - A számat is! A számat is!
               </p>
					<p>
                  A lány kirántotta magát a karok kapcsából.
               </p>
					<p>
                  - Nem adom a vágyam! - sikította, és előreszaladt. A fiú utána. A
                     lány ki-kifulladt, s olyankor megállt egy gondolatnyira. Karkinyújtásnyi
                     közelbe engedte a fiút, s mikor az utána kapott, újra előreszaladt.
               </p>
					<p>
                  Jó darabig kergetődztek már, mikor a lány csakugyan kifáradt.
                     Lihegve támaszkodott neki egy sienit-oszlopnak, amelynek tetején két, csuklóban
                     összetett kéz fekete kőből való hamvvedret tartott. A rómaiak annyira szerették
                     az életet, hogy halálukban is a legelevenebb útjába feküdtek. A halottak nem
                     külön városokban laktak, hanem sírjaik a városok kapuitól kezdve az országutak
                     hosszában helyezkedtek el, mind a két oldalon, mint hosszú, fekete nyaklánc
                     gyöngyszemei.
               </p>
					<p>
                  - Már közeledünk Bajaehoz, Gránátvirág - nyújtotta kezét a lány a
                     fiú felé. - Pihensz egy kicsit velem?
               </p>
					<p>
                  Csak most nézték meg jobban az oszlopot. Észrevették, hogy betűk
                     is vannak belevésve. Összeölelkezve olvasták el a fölírást.
               </p>
					<p>
                  -
                     Titus Lollius Masculus azért feküdt az út mellé, hogy akik
                        itt elhaladnak, azt mondják neki: légy üdvöz, Lollius!
               </p>
					<p>
                  - Nini, hiszen itt a képe is! - fedezte fel Tit a halott reliefjét
                     az oszlop oldalában. Alatta kis párkány volt, elszáradt ibolyacsokorral. - Légy
                     üdvöz, Lollius!
               </p>
					<p>
                  Az oszlop mögött búzatarló kezdődött, piros és kék anagallisok
                     nevetgéltek benne, néhányat tövecskéjével együtt összemarkolt, s letette a
                     tarlóvirágokat a párkányra.
               </p>
					<p>
                  - Egész csinos fiú volt ez a szegény Lollius, nem? - mosolygott a
                     fiúra.
               </p>
					<p>
                  A fiú igent intett, de összevont szemöldökkel. A lány tréfásan
                     megfenyegette.
               </p>
					<p>
                  - Gránátvirág! Nem szégyelled magad? Kitaláljam, mit gondoltál már
                     megint?
               </p>
					<p>
                  Gránátvirág sohase örült még ennyire mennydörgésnek, mint most.
                     Mert csakugyan az antiochiai vers jutott neki az eszébe. “Minden ringy-rongy
                     férfiszemélyre nevet.” Még a halottra is! Az is “csinos fiú” neki!
               </p>
					<p>
                  Őszintén megszégyellte magát, amint a lány elsápadt arcába és
                     riadt szemébe nézett.
               </p>
					<p>
                  - Most hogy mentesz meg, Gránátvirág?
               </p>
					<p>
                  Hátuk mögött már akkor zúgott a vihar. Aquila és Boreas, Auster és
                     Eurus összefogózva járták a táncot. Fejük fölött már nyiladozott a felhők
                     zsákja, a nyomukba tolakodók jeget zörgettek rostájukban. Semmiféle födél
                     sehol, elérhető távolban még csak fa se.
               </p>
					<p>
                  - Ne félj, kis Tit! - kapta föl a lányt.
               </p>
					<p>
                  Nem is száz lépésnyire tőlük megállt az út közepén a szénásszekér.
                     Odarohant a lánnyal, és odaért vele, mire a fejük felett kigyúlt az ég. A
                     jégpattogásra már bent kuporogtak a szekér alatt. Szerencséjükre a gazda
                     fölöttük fúrta magát a szénába.
               </p>
					<p>
                  - Megállj, kis Tit! Csinálok én itt neked olyan barlangot, hogy
                     Dido se látott különbet!
               </p>
					<p>
                  Kiugrott a viharba, és szempillantás alatt annyi szénát rángatott
                     le a szekérről, hogy alattuk is beteríthette vele a földet, s a szelek útját is
                     eltömködhette nagyjában.
               </p>
					<p>
                  - Félsz, kis Tit? - kuporodott vissza a lányhoz.
               </p>
					<p>
                  - Kicsit - vacogta a lány. Csakugyan nem lehetett nagyon
                     megijedve, mert már tréfázni is tudott. - Látod, milyen jó most, hogy ilyen
                     kicsi vagyok. Még az öledben is elférek. Nem leszek nehéz, Gránátvirág?
               </p>
					<p>
                  Az ég szinte szünet nélkül ropogott. A csönd, míg az új villámok
                     készültek, szinte ijesztőbb volt már, mint a dörgés. Ilyenkor nemcsak érezték,
                     hanem hallották is egymás szívének dobogását. A leányé aprókat vert,
                     számlálhatatlanul gyorsan, a fiúé döngőket dobbant.
               </p>
					<p>
                  - Nem fázol, kis Tit? - kérdezte a fiú. Azt már kezdte érezni,
                     hogy a lába zsibbad, de azt nem vette észre, hogy a szénabarlangot már
                     beáztatta az eső.
               </p>
					<p>
                  - Nem - perzselt fülébe a lány lehelete. - Csak elálmosodtam,
                     Gránátvirág. Nem lesz baj, ha alszom egy kicsit. Csak előbb...
               </p>
					<p>
                  Száját kereste a szájával.
               </p>
					<p>
                  - Látod - fúrta aztán álla alá a fejét -, ez volt az igazi csók.
                     A
                     suaveolum
                  . Valami baj van, Gránátvirág?
               </p>
					<p>
                  Azért kérdezte, mert a fiú fölszisszent, és úgy szorította
                     magához, olyan vadul, mint még sohase. Mire megszólalt, már el is ernyedt a
                     szorítása.
               </p>
					<p>
                  - A lábamat nyújtottam ki egy kicsit, kis Tit. Aludj el, kis
                     szívem, ha tudsz. Vigyázok rád.
               </p>
					<p>
                  Pillanatok alatt elaludt, s gyorsan szedte a lélegzetet, mint a
                     kisgyerek. Quintipor kilökte a szénát az egyik oldalon, s a nyílás felé
                     fordította a fejét. Egyszerre fojtogatta a forróság és a keserűség, amelynek
                     forrása Lollius sírjánál buggyant föl benne. Akkor a szánalom eltömte, de ez a
                     csók újra utat szakított neki és elállíthatatlanul megindította.
                     Suaveolum
                  ... Honnan tudta ezt Tit? Ki tanította különbséget tenni a csókok
                     közt? Salmachis nimfa történetét csak nem Trulla mesélte neki? Martialist
                     emlegette. Hát azt kivel olvasta együtt? A szék-csillag. Kinek szánta az
                     először trónusul? Maxentiusnak? Varanesnek? A szobrásznak? A centuriónak? És
                     mennyi lehetett még, akikről nem tud! Tricongius kopasz feje is felrémlett
                     előtte, mint egy bibircsós tök. Kitől kapta azt a rózsaszín pecsétes levelet,
                     amit a tengerbe dobott? Vers volt benne? Tit mindenkivel verset írat?
                     Fölháborodásában először nem jutott eszébe, hogy ő se parancsra írta az
                     epigrammáit. S amikor eszébe jutott, akkor új mérget facsart a gondolatból.
                     Igen, az ő verséről csak véletlenül vett tudomást, de a másét bizonyosan
                     kívánta.
               </p>
					<p>
                  A lány fészkelődött, és motoszkált a karjával.
               </p>
					<p>
                  - Hol a kezed? - suttogta félálomban.
               </p>
					<p>
                  Megkereste a kezét, és a két tenyere közé vette. Úgy, mint
                     Alexandriában, csakhogy most a lány keze forró, és az övé jéghideg. Hány kézben
                     pihent már ez a forró kéz, és hány mellen nyugodott ilyen pihegéssel ez a fej?
                     Hiszen lehet, hogy mind elfelejtette már - nem, dehogy, mindent tud, mindenkire
                     emlékszik. Talán minden csókjában, minden ölelésében, minden szemcsillanásában
                     tovább él valaki. Mindenki, akitől azt a mozdulatot tanulta, akire azzal a
                     nézéssel tekintett. Talán azért van olyan minden mozdulatra más páva-ragyogása,
                     mert mindenki hagyott rajta valamit a maga legszebb színéből? Ki látta tőle
                     először azt a mozdulatot, amellyel ma Diana templomában az istennőhöz mérte
                     magát?
               </p>
					<p>
                  Ettől a kérdéstől úgy megvonaglott a lelke, mint teste a hosszú
                     görnyedezés kínjától.
               </p>
					<p>
                  - Itt vagy, Gránátvirág? - nyitotta fel Tit a szemét. - Milyen
                     hideg a szád! Ó, kisfiú, hiszen neked mindened csupa víz!
               </p>
					<p>
                  - Semmi az - mondta rekedten a fiú. - Megnézem, milyen világ van
                     odakint.
               </p>
					<p>
                  Óvatosan csúszott ki, hogy a vizes szénacsomót rá ne mozogja a
                     lányra. Az eső már csak szemerkélt, s a szekér nyilván csak azért nem indult
                     még el, mert a gazda nagyon mélyen alhatott a maradék szénában, amit a szelek
                     el nem hordtak róla.
               </p>
					<p>
                  - Mehetünk?
               </p>
					<p>
                  - Az esőtől mehetnénk, kis Tit, de félek, hogy a szél elvisz
                     bennünket.
               </p>
					<p>
                  - Segítsek?
               </p>
					<p>
                  Lehajolt, s mire fölemelkedett, kis Tit már a nyakában volt.
               </p>
					<p>
                  - Ne félj, ekkora kolonccal, mint én vagyok rajtad, nem bír a
                     szél.
               </p>
					<p>
                  A nap már lement, de annyi világosságot még hagyott kint, hogy
                     Quintipor elég tisztán láthatta a gondtalanul nevető kis virágarcot s a tiszta
                     szemeket, amelyekben még több öröm fénylett, mint máskor.
               </p>
					<p>
                  - Csak kifelé látni rajtuk, de befelé nem - jutott eszébe az első
                     találkozásuk, de keserűsége forrása már tisztulni kezdett. A harag habja nem
                     kavargott rajta, nem volt benne más, csak fájdalom.
               </p>
					<p>
                  Mire beértek Bajaeba - hallgatagon, hiszen a szélben nemcsak a
                     suttogás veszett volna el, hanem a harsogás is -, már egészen
                     besötétedett.
               </p>
					<p>
                  A fekete fáklyás Nox, akinek gyermekei a halál és az álom, nemcsak
                     az ég csillagait, hanem a világ lámpáit is kioltogatta.
               </p>
					<p>
                  - Most pedig feljössz hozzám - szólalt meg a lány, mikor a végéhez
                     közeledtek a fasornak, amely Maximianusék palotájához vezetett. Dideregve bújt
                     a fiúhoz. - Trulla Lepényt süt, és mézes bort főz.
               </p>
					<p>
                  - Későn van, kis Tit - mondta a fiú habozva.
               </p>
					<p>
                  - Mire van későn? - törleszkedett hozzá a lány. - Arra, hogy
                     megcsókolj?
               </p>
					<p>
                  - Fáradt lehetsz.
               </p>
					<p>
                  - Hát nem világít sötétben a szemem? Ha láthatnád, akkor nem
                     mondanál fáradtnak. Ó, de jót aludtam az öledben! Az éjszaka is úgy akarok
                     aludni! Még akkor is, ha föl se ébredek többet. Nem érted, kisfiú?
               </p>
					<p>
                  Kezét felcsúsztatta a fiú karján a zöld ruha alatt.
               </p>
					<p>
                  - Te is csak úgy fázol, mint én. Ki melegít föl téged, ha elmégy?
                     Ki melegít föl engem, ha elhagysz? Nem érted, hogy senkink sincs egymáson
                     kívül, Gránátvirág?
               </p>
					<p>
                  - Értem, kis Tit - felelt fojtott hangon a fiú. - Nekem
                     nincs.
               </p>
					<p>
                  - Hát nekem van? - kapta vissza a lány a kezét. - Mit gondoltál,
                     Gránátvirág?
               </p>
					<p>
                  Egy-két lépést egyedül tett előre, aztán visszafordult.
               </p>
					<p>
                  - Gyere, gyere! Ha elalszik Trulla, nehéz bele lelket verni -
                     vonta volna magával a fiút.
               </p>
					<p>
                  De az visszahúzódott.
               </p>
					<p>
                  - Nem mehetek, kis Tit, Trulla...
               </p>
					<p>
                  - Te Trullától félsz? - keményedett meg a lány hangja. - A lelkét
                     ideadná értem. Sohase volt előtte titkom.
               </p>
					<p>
                  Tőrrel nem találhatta volna úgy szíven a fiút, mint ezzel a nagy
                     bizalommal. Trulla előtt sohase volt titka. Tehát sok-sok titka volt, amiről
                     csak a dajka tud!
               </p>
					<p>
                  - Nem Trulla miatt félek, kis Tit.
               </p>
					<p>
                  - Semmi miatt se félj! Én, a caesarlány mindent merek érted! Én
                     megcsókoltalak Bajae piacán. Én megcsókoltalak Diana előtt. Én megcsókollak
                     fényes délben a palota tetején, az egész világ szemeláttára, ha te nem félsz.
                     De te félsz!
               </p>
					<p>
                  Ezt a hangot még nem hallotta a fiú. Dac, harag, keserűség
                     elgyöngítette benne a szerelmet.
               </p>
					<p>
                  - Én csak tőled félek - próbálta megfogni a lány kezét. Sikerült
                     is, de a lány visszarántotta.
               </p>
					<p>
                  - Tőlem! Amikor neked akarom adni magam!
               </p>
					<p>
                  - Tőled, mert nem ismerlek.
               </p>
					<p>
                  A lány turbékolva nevetett.
               </p>
					<p>
                  - Kisfiú. Hiszen már régen megismerhettél volna, ha olyan kis
                     gyáva nem volnál. Vagy olyan nagyon takargattam előtted magamat?
               </p>
					<p>
                  - A lelkedet takargattad, kis Tit - mondta csöndesen és szomorúan
                     a fiú.
               </p>
					<p>
                  - A lelkemet? - A lány hangját alig lehetett érteni.
               </p>
					<p>
                  - Nincs az a pille, amit könnyebben meg ne lehetne fogni, mint
                     azt. Hányszor nyújtogattam ki utána a kezemet, és mikor már azt hittem, benne
                     van, messze csapongott. Sohase tudtam, hogy hol.
               </p>
					<p>
                  - A lelkemet? - kérdezte megint a lány.
               </p>
					<p>
                  - A lelkedet nem ismerem, kis Tit, s míg az a tenyeremen nincs,
                     nem tudom, ki vagy.
               </p>
					<p>
                  - Tudod, hogy ez még senkinek se jutott eszébe? - kacagta el magát
                     a lány. - Tudtam, hogy bolondos kisfiú vagy, de ilyennek mégse gondoltalak
                     volna. Aludj jól, Gránátvirág!
               </p>
					<p>
                  Elkapta a fiú kezét, mind a kettőt megcsókolta, az egyiket is,
                     másikat is, a fiú meglepetésében nem tudott tiltakozni, s kifutott a fák közül.
                     Látni nem lehetett a sötétben, csak az hallatszott néhányszor, hogy vízbe
                     loccsant a lába.
               </p>
					<p>
                  De a kacagása még akkor is hallatszott, mikor a lámpás ostiarius
                     kinyitotta neki a palotakaput.
               </p>
				</div>
				<div type="chapter">
					<head>
                  XXXIII.
               </head>
					<p>
                  Négy napig nem látták egymást. Bár Quintipornak több jutott
                     esőből, lucsokból, szélből, Tit betegedett meg. Trulla ágyban tartotta,
                     öntögette bele a marrubium-levél főzetét, és rakta elébe a fiú követeit.
               </p>
					<p>
                  Kis rózsaszín kagylókat és lila csigákat, amiket a tenger
                     kertjéből dobáltak partra a habok a nagy viharban. Vérbélű nagy fügéket, az
                     egyiknek föl volt repedve a bőre, s mintha fogak helye látszott volna benne.
                     Tit ezt az egyet vette kicserepesedett szájára, szívott belőlük egy kis
                     édességet azon a helyen, ahová a harapást képzelte, a többit neki adta
                     Trullának. Csokrok piros, fehér és kék bogyókból, sárga levelek közt - ezekben
                     ráismert azokra a bokrokra, amelyek rejtekhelyüket védték a romok mögött. Cera
                     pusillák, annyi piros viasztáblácska, hogy alig bírta őket egy kézzel
                     összefogni.
               </p>
					<p>
                  - Legjobban szeretném őket kidobni a küldőjükkel együtt - morgott
                     a dajka.
               </p>
					<p>
                  - Mért haragszol rá, öreg Párka? - köhögött a lány.
               </p>
					<p>
                  - Mert nem tudott rád vigyázni, aranyvirág.
               </p>
					<p>
                  Tit fölült az ágyban.
               </p>
					<p>
                  - Ha még egyszer ilyent mondasz, Trulla, akkor a fejedhez vágom a
                     kotyvalékodat a marrubiumos csészével együtt, és ilyen átizzadva kiszaladok az
                     utcára. Ezt akarod?
               </p>
					<p>
                  Trulla elvigyorogta magát.
               </p>
					<p>
                  - Hát beeresszem, szemem fénye? Bizonyosan nem kell érte
                     Alexandriáig szaladnom. Mindig itt tördösi a kezét a küszöbödön, azt hiszi, már
                     meg is haltál, csak nem akarom neki megmondani. Fogadok, hogy ha beeresztem,
                     még engem is megcsókol örömében.
               </p>
					<p>
                  - Akkor jó - feküdt vissza a lány. - Nem kell beereszteni. Elkapná
                     tőlem a bajt.
               </p>
					<p>
                  - Mondjak neki valamit?
               </p>
					<p>
                  Kivett a csokorból egy csipkebogyót, kettéharapta, és a felét
                     átnyújtotta a dajkának.
               </p>
					<p>
                  - Mondjad, hogy ezt én küldöm neki. Szemverés ellen való korall
                     kisfiúknak.
               </p>
					<p>
                  Sorra vette a viasztáblákat, és addig olvasgatta őket, míg
                     kívülről nem tudta valamennyit.
               </p>
					<p>
                     Saját könnyében fürdik.
               </p>
					<p>
                  - Kisfiú, kisfiú - mosolygott, s mind berakta a táblácskákat a
                     feje alá. Csak azt tette a szívére, amely a Boldogok Szigetéről szólt.
               </p>
					<p>
                     Még a nap is csak halva jut...
               </p>
					<p>
                  Ezt addig mondogatta maga elé, hogy aztán álmában se tudott
                     menekülni tőle. Csak az álom tette bátorrá és diadalmassá az ébrenlét józansága
                     fölött. Homlokszalagjával és arannyal szőtt virágos övével összekötözte
                     kezét-lábát Gránátvirágnak, a vállára vette mint súlytalan bárányt, és vitte
                     egész odáig, ahol Atlasz tartja az eget a vállával. Az óriás nagyon komor volt,
                     és nem felelt neki, amikor azt kérdezte tőle, merre kell menni a Boldogok
                     Szigetére. De ő nem ijedt meg, megkínálta abból a fügéből, amit Gránátvirágtól
                     kapott, megsimogatta a bokáját, mert csak azt érte föl, megmondta neki, hogy
                     nagyon sajnálja, és hogy ő már rég megszabadította volna magát, ha ő volna
                     Atlasz. Mivel, te? - kérdezte a Titán. Azzal, hogy betörte volna fejével az
                     eget - felelte ő bátran. Az óriás erre elnevette magát, és megkérdezte tőle,
                     kicsoda ő, és mit visz a hátán. Én kis Tit vagyok, felelte ő, és el akarok
                     jutni ezzel a kis báránnyal a Boldogok Szigetére. Akkor neked is be kell törnöd
                     a fejeddel az eget, kislány, kacsintott rá az óriás, és megsúgta neki, hogy a
                     Boldogok Szigete nem nyugat felé van, hanem kelet felé. Erre ő visszafordult,
                     és ment-ment, hegyeken, völgyeken keresztül, éjjel-nappal, úgyhogy már térdig
                     elkopott a lába, mire elért egy falusi házhoz, aminek a kapujára az volt
                     kiszögezve aranybetűkkel:
                     Boldogok Szigete
                  . A kapu be volt zárva, ő elkezdett sírni, a bárányka is bégetni
                     kezdett, erre megnyílt a kapu, és ott állt a kígyóhajú Meduza, és sziszegve
                     kérdezte: mit akartok? Ő erre elnevette magát, mert a hangról megtudta, hogy a
                     Meduza Romula nagyanya. És erre az is nevetett, sarokra nyitotta a kaput, és
                     azt mondta: gyere be, kislányom, a kisfiúval együtt, aztán becsukom a kaput, és
                     nem eresztek többet be senkit, senkit. Maxentiust se? - kérdezte ő, és erre
                     Romula nagyanya kivett a kötője alul egy nagy kenyérsütőlapátot, és megígérte,
                     hogy azon hajítja be a princepset a sütőkemencébe, ha ide mer jönni.
               </p>
					<p>
                  - Sok összevisszaságot beszéltél az éjszaka álmodban - mondta
                     másnap Trulla. - Már látom, hogy addig nem múlik el a torokgyíkod, míg az igazi
                     orvosságot be nem veszed.
               </p>
					<p>
                  Szerzett valahonnan szárított gyíkot, és azt Aesculapius
                     templomának küszöbén megtörte famozsárban fatörővel, lehúzván az ujjáról a
                     vasgyűrűt, amit mocsaras vidéken a malária ellen kellett viselni. A gyíkport
                     nyers tojásba keverve nyelette le a beteggel, s ez csakugyan használt neki. Bár
                     lehet, hogy az a levél is segített talpra állítani Titet, amelyet Galerius
                     gyorsfutárja hozott Sirmiumból. Ugyan mintás selymeket is hozott, amelyeket
                     Trulla bontogatott addig, míg ő a levelet olvasta.
               </p>
					<p>
                  A dajkának az a selyem tetszett legjobban, amelyiken az Erótáktól
                     körültáncolt Hümenaiosz egy leeresztett függönyű thalamus előtt fújta el
                     fáklyáját.
               </p>
					<p>
                  - Én már láttam egy-két nászágyat - lelkendezett Trulla, - de
                     ilyen szépet még nem. Ezt még én is vállalnám, úgy segítsen a hosszú életet adó
                     Anna Perenna. Ide nézz, aranyvirág!
               </p>
					<p>
                  Tit odanézett, és azt mondta, nagyon szép. S azon törte a fejét,
                     minek hívják azt a másik ágyvilágító istent, akit az Olajbogyó copája
                     emlegetett.
               </p>
					<p>
                  Délután már kimentek a romok mögé. Fogták egymás kezét, de keveset
                     beszéltek. Mindegyik olyan sápadtnak és szenvedőnek látta a másikat, hogy egyik
                     se akart olyan szót kiejteni, amely szívet fájathatna. A fiú félénk és
                     elfogódott volt, mintha minden bátorságát kiadta volna a verseiben. A lány
                     szeme egyszer rátapadt a gránátvirágszín szájára, de azonnal megfojtotta
                     szülemlő vágyát.
               </p>
					<p>
                  - Milyen csönd van - mondta halkan. - Lépni is alig merek, mintha
                     nem volna szabad valakit fölébreszteni.
               </p>
					<p>
                  Már nem voltak se pillék, se gyíkok. A nagy szél kitört egy fát,
                     és megtépázta a bokrokat. Az egyikről szétzilált madárfészek csüngött le,
                     néhány zöldes aranyba játszó bíbortollal. A lány fölvett egyet, aztán
                     visszadobta az elszáradt levelek közé.
               </p>
					<p>
                  - Vége az alküonei napoknak, Gránátvirág - mondta nyugodtan.
               </p>
					<p>
                  - Vége a nyárnak, kis Tit - próbált a fiú ugyanazon a hangon
                     felelni. S elmaradva a lány mögött, felvette a tollat, amit az eldobott, és az
                     övébe rejtette.
               </p>
					<p>
                  Még egyszer körülnéztek, mert mind a ketten érezték, hogy ide nem
                     jönnek többet. Mire leértek, teljesen elakadt a szavuk. Tit fáradtnak látszott,
                     Quintipor belekarolt, így mentek a parton egész addig, ahol a villák kezdődtek.
                     Ott csöndesen kihúzta a karját a fiúéból.
               </p>
					<p>
                  - Nem haragszol, Gránátvirág? Tudod, itt már nem szabad.
               </p>
					<p>
                  A fiú most már még ijedtebb lett, és elhatározta magában, hogy nem
                     lesz többet terhére a lánynak. Hívás nélkül semmi esetre se keresi föl.
                     Legalább aznap nem. Félóra múlva már indult hozzá. Fele úton találkozott vele.
                     Mintha most megörült volna neki, a szeme majdnem olyan vidáman fénylett, mint
                     azelőtt.
               </p>
					<p>
                  - Hívatni akartalak, Gránátvirág. Elkísérsz a becsületes és
                     udvarias Septumanushoz? Veszel nekem olyan körömollót, amelyikkel nem vághatom
                     meg magamat? Nézd, hogy jártam!
               </p>
					<p>
                  Elébe tartotta a bal kezét, és mutatta, hogy elnyírta egyik ujját.
                     Nem merte megcsókolni - hátha itt se szabad? -, csak rálehelt.
               </p>
					<p>
                  - Ugye, most már nem fáj, kis Tit?
               </p>
					<p>
                  - Nem fáj - vörösödött el, és becsavargatta a megsebzett ujját egy
                     selyemszalaggal.
               </p>
					<p>
                  A piacon nagy csoportosulást találtak a hirdetőtáblák előtt.
               </p>
					<p>
                  - Megnézzük?
               </p>
					<p>
                  - Ha akarod, kis Tit.
               </p>
					<p>
                  Mire odaértek, már oszladozott a tömeg. A selyembe öltözöttek
                     nevettek, egy zöldkötényes varga azt sóhajtotta, hogy bár inkább az adót
                     szállították volna le, s erre egy öreg hintóhordó, szíjnyaklóval a nyakában,
                     azt felelte általános tetszés közben:
               </p>
					<p>
                  - De legalább adóba fogadnák el az asszonyt! Némelyik polgár
                     nemcsak a hátralékát fizetné le, hanem még előleget is adna!
               </p>
					<p>
                  Diocletianusnak az az edictuma volt a táblán, amelyet a családi
                     élet tisztaságának védelmében adott ki, megnehezítvén a házasfelek
                     elválását.
               </p>
					<p>
                  - Olvasd csak, Gránátvirág, nekem megfájósodott a szemem, mióta
                     megbetegedtem - kérte a lány a fiút. - Hiszen nekem még úgyse voltál
                     felolvasóm. Mennyi minden elmaradt, amit terveztünk!
               </p>
					<p>
                  Quintipor olvasott.
               </p>
					<p>
                  - Ájtatos és vallásos gondolkodásúak előtt minden tiszteletre
                     méltónak és istenfélelemmel megfigyelendőnek látszik, amit a római törvények
                     szentnek rendeltek el. Mert így kétségtelen, hogy a halhatatlan istenek, mint
                     eddig, ezután is kegyelmesen és barátságosan bánnak a római néppel, ha mindenki
                     a mi védőszárnyaink alá helyezkedik, és mindenképp jámbor és tisztes életet
                     folytat. Mert csak az tart meg bennünket, ami szent és tiszteletre méltó, s
                     Róma azért emelkedett oly magas polcra az istenek kegyelméből, mert törvényévé
                     tette a bölcs jámborságot és a szeméremérzet tiszteletét. Amiként ősi
                     törvényeink szentnek minősítették és az istenek védelme alá helyezték a
                     házasságot...
               </p>
					<p>
                  A lány itt megelégelte a felolvasást. Azt mondta, megfájósodott a
                     feje, úgy látszik, nem aludta ki magát, s talán a betegség is bujkál még benne.
                     Kérte a fiút, kísérje vissza, s ne haragudjon, hogy az ollóvásárlást nem őrá
                     bízza. Ahhoz Trulla mégiscsak jobban ért, mint Gránátvirág, de ha nagyon
                     akarja, együtt is megvehetik valamelyik nap.
               </p>
					<p>
                  Csakugyan nagyon sápadt volt, és a nézése zavarttá vált.
                     Visszafordultak.
               </p>
					<p>
                  Egyik házból, amely előtt elhaladtak, jajgatást hallottak.
                     Halottsirató asszonyok kántálták el a szokott naeniákat.
               </p>
					<p>
                  - Nekem is meghalt az apám - mondta Quintipor csöndesen. Nem várt
                     részvétnyilatkozatot a lánytól, bár eszébe jutott, milyen szépet mondott neki
                     egyszer Quintus, s a Tit fehér kezét is látta a kertész borostás állán. De nem
                     ezért szólt. Meghatotta egy kicsit a jajgatás ritmusa, és arra gondolt, úgy
                     sírt-e Sapricia is, mikor ura a látó szemét is behunyta.
               </p>
					<p>
                  Minél jobban elérzékenyedett, annál rosszabbul esett neki a lány
                     száraz válasza.
               </p>
					<p>
                  - Meghalt az apád? De jó neked, Gránátvirág.
               </p>
					<p>
                  De rögtön ráeszmélt, hogy Tit félrebeszél. Most már nem törődött
                     vele, mi szabad, mi nem, magához szorította a karját, és inkább vitte, mint
                     vezette hazafelé. A lány nem tiltakozott, nyilván nem is sokat tudott magáról.
                     Azzal bízta rá Trullára, hogy rögtön tegye ágyba, mégpedig puhába és melegbe. A
                     dajka bosszús nevetéssel förmedt rá.
               </p>
					<p>
                  - Hát te mindenbe belekotnyeleskedsz? Azt is tőled kérdezzük már
                     meg, hogy milyen ágyba feküdjünk? Mintha nem tudnánk mink azt magunktól is! Mit
                     szólsz hozzá, aranymadaram?
               </p>
					<p>
                  A lány nem szólt semmit, szinte élettelenül zuhant a dajka
                     karjába. Mintha az a kis eszmélete is elhagyta volna, ami eddig talpon
                     tartotta.
               </p>
					<p>
                  Másnap korán felzörgették Quintiport, aki csak hajnalban aludt el,
                     s rossz álmokból riadozott föl. Quintus jelent meg neki lictor-ruhában, és
                     vasvesszővel verte a hátát, de az az érzése volt, hogy az olyan puhán üt, mint
                     egy virágos narancság.
               </p>
					<p>
                  - Mi hír, Trulla? - kiáltott ki a zörgetésre.
               </p>
					<p>
                  Nem Trulla volt, férfihang felelt, s amint ajtót nyitott neki, egy
                     lictor állt előtte. A cumeai praefectus hivatta, gyaloghintót is küldött
                     érte.
               </p>
					<p>
                  - Gyaloghintót? Nekem? - ütközött meg Quintipor. Szigorú törvények
                     szabták meg, kinek mi szabad, s a rabszolgát még előkelő állásban sem illette
                     meg gyaloghintó.
               </p>
					<p>
                  - Ha te vagy Quintipor, a sacra memoria magistere, akkor
                     neked.
               </p>
					<p>
                  Csak estefelé tért haza, akkor is gyaloghintón, s egyenesen Tithez
                     vitette magát. Trulla mérges toppantással fogadta.
               </p>
					<p>
                  - Hol tekeregsz egész nap? A nobilissima minden minutumban
                     szalajtott utánad. Most már te szaladj őutána. Lent vár a nagy sétányon, azon
                     az oroszlánfejű padon, amelyik a legközelebb van a tengerhez.
               </p>
					<p>
                  Quintipor nem is szaladt, hanem repült, mintha Mercurius szárnyai
                     nőttek volna ki bokáin. Nem kellett kerülgetnie senkit. A nagy szél Bajae
                     tündöklő ember-pillangóit és jégmadarait is elriasztotta és szétszórta.
               </p>
					<p>
                  A lány már messziről lengette feléje bő ujjú ruháját. Ezt még
                     sohase látta rajta. Olyan színe volt, mint a skarlát takarónak, amely alatt
                     először látta az antiochiai szent palotában.
               </p>
					<p>
                  - Jó kedved van, Gránátvirág - nyújtotta eléje mind a két kezét. -
                     Nem, nem, most ne szólj semmit, majd aztán. A nap már a hegyen ül, látod?
                     Segíts nekem nézni, és simogasd a kezem. Mind a két kezedbe fogjad. Melegítsd.
                     Úgy, mint egyszer.
               </p>
					<p>
                  A tenger olyan színű volt, mint Tit ruhája. Néha megremegett,
                     mintha lélegzetet venne, s kis fodrokat vetett, a közeledő dagály hírnökeit.
                     Csónak nem szántotta, csak messze, messze ködlött egy vitorlás, ahol a víz és
                     az ég egybemosódott. A gömbölyű hegyek úgy ülték körül a tengert, mint
                     beborozott piros öregek, de fölöttük már ezüst fátylak kezdtek
                     összesűrűsödni.
               </p>
					<p>
                  Hirtelen sötét lett. A nap eltűnt, és hosszú sugárküllőit is
                     gyorsan behúzta a fekete felhő mögé, amely elébe tolakodott. A felhőnek ezüstös
                     volt a széle. Ebből tudták meg, hogy mögöttük már magasan áll a hold.
               </p>
					<p>
                  A lány keze megremegett. Közelebb simult Quintiporhoz, és karját
                     csúsztatta egyre melegebben simogató tenyerei közé.
               </p>
					<p>
                  - Csókolj meg, Gránátvirág - fordította felé az arcát is.
               </p>
					<p>
                  Kitágult szemét, amelyet ezüst csillámokkal töltött meg a hold,
                     lehunyta.
               </p>
					<p>
                  - Nagyon csókolj meg.
               </p>
					<p>
                  A fiú addig csókolta, míg só-ízt nem érzett a szája szélén.
                     Ijedten kapta vissza a fejét. A lány lezárt szemhéja alól patakzott a könny.
                     Először, amióta ismerték egymást.
               </p>
					<p>
                  - Kis Tit! Te sírsz? - kapta meg lefogyott vállait a fiú. Érezte,
                     hogy görcsös zokogás is rázza. - Kis Tit, nézz rám!
               </p>
					<p>
                  A lány kinyitotta a szemét. Elállíthatatlanul ömlött belőle a
                     könny, de azért mosolygott.
               </p>
					<p>
                  - Köszönöm, Gránátvirág.
               </p>
					<p>
                  - Mit köszönsz, kis Tit?
               </p>
					<p>
                  - Hát te mit köszöntél nekem az utolsó versedben?
               </p>
					<p>
                     S árnyául elfogadtál sugárzó életednek...
               </p>
					<p>
                  Hangja hirtelen suttogóra vált. Megkapta a fiú kezét, és
                     felmutatott az égre.
               </p>
					<p>
                  - Nézd, nézd!
               </p>
					<p>
                  A hold ijedten sápadt korongja két felhő közé került. Az egyik
                     nyitott szájú, hosszú krokodilt ábrázolt, a másik ágaskodó oroszlánt.
               </p>
					<p>
                  - Nem akarom, hogy nézd! - kiáltott a fiú, és erőszakkal maga felé
                     fordította a lány fejét. - Hallgass rám, kis Tit! Örömet mondok neked.
               </p>
					<p>
                  Fölugrott, és kiegyenesedve állt a lány elé.
               </p>
					<p>
                  - Ma fölszabadított a császár. Úgy, ahogy a törvény kívánja. A
                     cumeai praetornak küldte a parancsot, hogy közölje velem. Palotát is kaptam
                     tőle Rómában a Via Nomentanán. Lovagi rangot a trabeával és a gyűrűvel. Most
                     már mindenki előtt foghatom a kezedet, kis Tit.
               </p>
					<p>
                  Letérdelt a lány előtt, és ölébe akarta hajtani a fejét. Az
                     azonban maga is térdre ereszkedett, oda mellé, és azt felelte neki, míg arcát
                     újra ellepték a könnyek.
               </p>
					<p>
                  - Én... Gránátvirág... én... most már... megmutatom neked a
                     lelkemet... Én... már Antiochia óta... menyasszonya vagyok... Maxentiusnak.
                     Holnap jön értem a princeps hajója. Mi... mi nem látjuk többet egymást,
                     Gránátvirág. Légy boldogabb, mint én.
               </p>
					<p>
                  Könnyedén a vállára támaszkodott és fölállt. Quintipor pillantás
                     nélkül meredt rá, térden maradva.
               </p>
					<p>
                  Még egyszer lehajolt hozzá, és megcsókolta a haját.
               </p>
					<p>
                  - Sohasem szerettem mást, Gránátvirág, csak téged. És esküszöm
                     neked, hogy sohase fogok mást szeretni. Fölemelte jobbját az esküt-tevő
                     mozdulatával, és kereste az istenszobrot, amelyet ilyenkor meg kell
                     érinteni.
               </p>
					<p>
                  Rátette kezét a bullára, amely, benne az antiochiai
                     keresztecskével, összetűzte nyakán a ruhát.
               </p>
					<p>
                  - Erre a leány-bullára esküszöm, Gránátvirág.
               </p>
					<p>
                  Azzal elment, lehajtott fejjel, tántorogva, háromszor is
                     visszafordulva. Quintipor nem ment utána, nem is látta elmenni. Feje lekoppant
                     a padra. Már hajnalodott, mire magához tért, és hazavánszorgott.
               </p>
				</div>
			</div>
			<div type="group">
				<head>
               RÓMA VAGY A VÉR KÖNYVE
            </head>
				<div type="chapter">
					<head>
                  XXXIV.
               </head>
					<p>
                  Az Anulinus-palota új része előtt olyan szoborrá merevedett a két
                     őrszem, akár a kapuboltozatot tartó kariatidák. Az egyik mogorva római,
                     sisakos, lándzsás praetorianus, a másik bőrsüveges, bőrzekés perzsa, övében
                     harci késsel.
               </p>
					<p>
                  Alig csörömpölt be köztük Maxentius a kapun - aranyláncosan,
                     fémtarajos sisakban, széles ibériai karddal, páncélmellvérttel -, a perzsa
                     rákacsintott a rómaira.
               </p>
					<p>
                  - Ez is szép új férj!
               </p>
					<p>
                  - Kiféle ez?
               </p>
					<p>
                  - Nem ismered a gazdád fiát?
               </p>
					<p>
                  - Nem vagyok beismerkedve az idevaló nagykutyákkal. Numidiában
                     szolgáltam én, onnan rendeltek haza a triumfusra mint oroszlánkísérőt.
               </p>
					<p>
                  - Az augustus fia ez. Most volt az esküvője az őszön, de már
                     többet van a mi úrnőnkkel, mint a feleségével.
               </p>
					<p>
                  - Ha jobban ízlik neki az idegen jérce, mint a maga tyúkja -
                     vigyorodott el a római.
               </p>
					<p>
                  - Dehogy idegen! - mutatott a perzsa vállal, kézzel, hogy ő milyen
                     beavatott ember. - Megszokhatta az úton, elég soká tartott.
               </p>
					<p>
                  - Micsoda út?
               </p>
					<p>
                  - Hát hogy a világszépit hoztuk - intett hátra a fejével a palota
                     belseje felé. - A gazdám lányát. Én is oroszlánt kísértem, de nőstényt.
               </p>
					<p>
                  - Megszelídítette ez a... minek is hívják?
               </p>
					<p>
                  - Maxentius.
               </p>
					<p>
                  - Leszedte a körmit, mi?
               </p>
					<p>
                  - Kérdezd meg Babeket.
               </p>
					<p>
                  Babek a perzsa királylány főeunuchja volt, fülönfüggős, kövér
                     öregember. Szőnyeget csomózott az atrium keleti oldalán, és minduntalan a
                     körmét fúvogatta. A március eleji nap ugyan elég barátságos sugarakat vetett
                     oda, de már lemenőben, s a keleti herélt érzékeny bőre kicsit csípősnek találta
                     a római tavaszt. Közben suttogva beszélgetett egy gallérköpönyeges, őszbe
                     csavarodott emberrel, aki szőlővenyigéből való botot forgatott a kezében.
                     Valaha a szőlővessző volt a századparancsnokok tiszti jelvénye. Most már csak
                     régi divatú, öreg centuriók hordták magukkal.
               </p>
					<p>
                  - Nyújtsd a kezed, Veturio - dobta el a szőnyeget Babek, ahogy a
                     princepset meglátta. - Fogadjuk hódolattal a világ jövendőbeli urát, akiről
                     beszéltünk.
               </p>
					<p>
                  Csak a fölkelésben kellett segítség a tergyedt embernek: amint
                     talpon volt, egész fürgén vágta hasra magát. De mielőtt üdvözletet
                     szuszoghatott volna, Maxentius már megtaszította a vállát térdig érő, hasított
                     oldalú tábori csizmája orrával.
               </p>
					<p>
                  - No, vén pohos, teli-e a has arannyal? - kérdezte kedélyeskedve.
                     - Nem mondhatod, hogy nem tömögetjük eleget.
               </p>
					<p>
                  - Minden kövérségem téged hizlal, királyok királya - egyenesedett
                     térdre az eunuch, és hízelegve futtatta végig párnás szemeit a princepsen. -
                     Harcból jössz, uram?
               </p>
					<p>
                  - Hogyne. Öthónapos férjnek mindig harc az élete.
               </p>
					<p>
                  - A hétpettyes fravashik áldják meg fegyveredet, mint a
                     győzhetetlen Dsemsidét! - forgatta szemét a herélt.
               </p>
					<p>
                  A princeps savanyú mosollyal indult tovább, de az eunuch
                     visszaalázatoskodta. Arra kérte, hogy mindentlátó szemei fényét vesse legkisebb
                     szolgájára, Veturióra.
               </p>
					<p>
                  A princeps csak most vette észre a kissé hátrább húzódott
                     centuriót, akin nemigen látszott, hogy szolgának érezné magát. Csak egy
                     pillanatra hajtotta meg a fejét, és olyan kíváncsisággal nézte a princepset,
                     amiben nyoma sem volt alázatosságnak.
               </p>
					<p>
                  - Praetorianus vagy?
               </p>
					<p>
                  - A legöregebb tisztjük.
               </p>
					<p>
                  - Gyűlölöd a császárt? Mindnyájan gyűlölitek?
               </p>
					<p>
                  - Egyikünk se gyűlöli. - A válasz hideg volt, de gyors és
                     határozott. - Csak nem szeretjük. Se a zsoldunkat nem emelte, se bakancspénzt
                     nem osztogatott a triumfusán. Még csak annyira se becsült bennünket, mint a
                     rendőröket. Egy hétig itt volt Rómában, és még a táborunkat se nézte meg.
               </p>
					<p>
                  A princeps fontoskodó képet vágott.
               </p>
					<p>
                  - Ha az apámtól nem tart, még rosszabbul jártok. Az a terve volt,
                     hogy a castrumokat széthányatja, titeket pedig elküld fát vágni meg utat
                     építeni Dalmatiába.
               </p>
					<p>
                  - A Styxre! Azt próbálja meg! - villant meg az öreg katona
                     kardpenge-tekintete. - A római szabadság utolsó maradványához nyúlni!
               </p>
					<p>
                  A centurio felháborodása őszinte és jóhiszemű volt. Tisztelte a
                     gárda tradícióit, és szemében azok a régi jó idők jelentették a római
                     szabadságot, amikor a katonák minden héten leölhettek egy-egy császárt, és
                     árverésen adhatták el a gazdátlan maradt bíbort. A princeps igyekezett
                     megerősíteni ebben a hitében. Szégyennek és gyalázatnak mondta, hogy Róma dicső
                     helyőrségét annyiba se veszik, mint a tűzoltókat. Ha az apja meg ő lehetnének
                     egyszer itt az urak, mindjárt más világ lenne. Nem mondja, Galerius is a
                     hadsereg embere, a keleti caesar, aki különben neki apósa, arra is lehet
                     számítani, ha egyszer leszámolásra kerül a sor a nyugati caesarral. Ez a
                     Constantius az oka mindennek, ő az ősi erkölcsök megrontója. Összeszűri a levet
                     a katonák ellenségeivel, az elpuhult istentelenekkel, és félrevezeti a
                     tehetetlen, öreg császárt addig is, míg az istentelenekre támaszkodva
                     felforgathatja a birodalmat. De azért a praetorianusok ne tartsanak semmitől,
                     mert ő meg az apja résen vannak, és igen, természetesen Galeriusban is meg
                     lehet bízni addig, míg ők vigyáznak rá. A fő az, hogy a jó hazafiak fogjanak
                     össze, s mindnyájan az ő táborukban legyenek, és készenlétben várják a jelt,
                     amelyet kellő időben meg fognak kapni. Most nem akar arról beszélni, hogy a
                     hűséges praetorianusokat mivel fogják megjutalmazni, mert még nem bizonyos,
                     hogy a kivégzett szenátorok földjeit vagy palotáit osztogatják-e közöttük szét,
                     addig is a Babeknak módjában lesz azoknak a zsoldját följavítani, akik tudnak
                     hallgatni, és méltók a bizalomra. Egyet azonban elárulhat mint máris eldöntött
                     dolgot: azt, hogy a praetorianusok praefectusának Veturiót jelölték ki.
               </p>
					<p>
                  - Remélem - nyújtott kezet búcsúzóba a princeps -, ilyen derék
                     apának derék fia is van, aki méltó az ő szőlővesszejére.
               </p>
					<p>
                  Veturio köpönyege alatt kotorászott, s vértől összetapasztott,
                     szőke hajcsomót húzott ki alóla.
               </p>
					<p>
                  - Derék fiam a gárda legfiatalabb centuriója volt, mint én a
                     legöregebb. Ennyi maradt belőle.
               </p>
					<p>
                  Maxentius megcsörrentette a kardját, de ugyanekkor elérzékenyedve
                     is sóhajtott.
               </p>
					<p>
                  - Ez a mi sorsunk, katonáké. Hol esett el?
               </p>
					<p>
                  - A vesztőhelyen. Kivégezték mint istentelent. Az amfiteatrumban
                     akarták agyonnyilazni, de a nyilak nem ölték meg, és arra buzogányokkal verték
                     agyon.
               </p>
					<p>
                  A princeps sajnálkozva csóválta meg a fejét.
               </p>
					<p>
                  - Ha nekem szóltál volna, megmentettem volna megtévesztett
                     fiadat.
               </p>
					<p>
                  - Constantinus is meg akarta menteni - mondta szárazon a
                     centurio.
               </p>
					<p>
                  - Kicsoda? - horkant fel Maxentius.
               </p>
					<p>
                  - Constantinus, a másik princeps. Az volt a legjobb barátja
                     mostanában. A császárhoz akart menni érte, de én nem engedtem.
               </p>
					<p>
                  - Te?
               </p>
					<p>
                  - Én. Hiszen én jelentettem fel. Az anyját is fellázította az
                     istenek ellen. Együtt hányták tűzre a házi istenek fa- és viaszszobrocskáit.
                     Összetörték a szárnyas Victoriát is, amit akkor kaptam az apámtól - ő is
                     centurio volt -, mikor engem ruháztak fel a szőlővesszővel.
               </p>
					<p>
                  - Akkor a Tartaroszra méltó gonosztevő volt! - Maxentius azt
                     hitte, örömet szerez vele az apának, ha felháborodását a magáéval erősíti.
               </p>
					<p>
                  A centurio azonban a szavába vágott.
               </p>
					<p>
                  - Sebastianus a legtökéletesebb férfi és a legjobb fiú volt, csak
                     az isteneknek ellensége. Azok megtorolták, amit ellenük vétett, s más nem lehet
                     bírája, te se, nobilissimus.
               </p>
					<p>
                  Keményen és kevélyen mondta ezt, megcsókolta a véres hajfürtöt, és
                     visszatette a köpönyege alá. A princeps vállat vont, és a herélthez
                     fordult.
               </p>
					<p>
                  - Úrnőd?
               </p>
					<p>
                  - Ablakából lesi türelmetlenül a királyok királyát.
               </p>
					<p>
                  Maxentius fölpillantott az ablakra, de már csak egy tűzszínű
                     fátyol ellebbenését látta. Mire fölért, Hormizda már tükre előtt ült, háttal az
                     ajtónak.
               </p>
					<p>
                  - Titanilla! - tört ki a meglepetés kiáltása a princepsből.
               </p>
					<p>
                  Eddig csak nemzeti viseletében látta a királylányt, keleti
                     kaftánban, selyembugyogóban és dús haján drágaköves turbánnal. Most a perzsa
                     divatból csak a tűzszínű fátylat tartotta meg, s római ruhájában, a fehér
                     nyakát szabadon hagyó, feltűzött hajjal hátulról csakugyan össze lehetett
                     téveszteni Galerius lányával.
               </p>
					<p>
                  Hormizda bosszúsan vonta össze sűrű, fekete szemöldökét, és nem
                     fordult meg a felkiáltásra. Homlokszalagját igazgatva még jobban belehajolt
                     tükrébe, s nem véletlen mozdulattal megsegítette khitonát abban a szándékában,
                     hogy lecsússzon válláról.
               </p>
					<p>
                  - Titanilla! - most már szinte magánkívül kiáltott a princeps, s
                     ledobva sisakját, odarohant a lányhoz. Őrjöngve kapta magához csókolva vállát,
                     nyakát, haját, száját. Hormizda félig vonakodva kínálta magát, s csak akkor
                     szólalt meg, mikor újra visszaülhetett a tükre elé.
               </p>
					<p>
                  - Mind leszedted a festékemet - szedte elő pamacsait. - Örülök
                     neki, caesar hogy ennyire szereted a feleségedet.
               </p>
					<p>
                  A princeps nem vette észre a gúnyolódást. Nevetve dobta magát
                     végig a heverőn.
               </p>
					<p>
                  - És ez újság az én feleségemnek?
               </p>
					<p>
                  - Nem engem csókoltál. Titanilla nevét kiabáltad.
               </p>
					<p>
                  - Ne juttasd eszembe azt a sápadt lárvát! Hát azért menekülök ide
                     hozzád, hogy te is vele gyötörj! Éppen te!
               </p>
					<p>
                  - De hiszen te süvöltözted a nevét, caesar!
               </p>
					<p>
                  Maxentius elvörösödött, s hogy zavarát palástolja, bosszúságot
                     tettetett.
               </p>
					<p>
                  - Miért hívsz caesarnak, Hormizda? Nem tudod, hogy az a fejembe
                     kerülhet, ha meghallja valaki?
               </p>
					<p>
                  - Itt, Rómában, ahol mindenki a mi emberünk? Babek úgy mondja. S
                     nem te ígérted nekem a hajón, hogy esztendő múlva caesar lesz az uram, kettő
                     múlva augustus?
               </p>
					<p>
                  - Úgy is lesz, Hormizda - ült fel a princeps, és az ölébe húzta a
                     királylányt. - Galerius megnyerte a dunai légiókat. Bátyád megvásárolja
                     ügynökeivel a keletieket. Apámért rajonganak a katonái. Én az elébb nyertem meg
                     a praetorianusokat.
               </p>
					<p>
                  - Hallgattalak az ablakból - nevetett a lány, lábaujján forgatva
                     lecsúsztatott bíborszandálját. - Ügyes ember vagy, caesar. De azért én is tudok
                     ám a madárléppel bánni.
               </p>
					<p>
                  - El is várom a feleségemtől - ringatta ölében a princeps, és hol
                     az egyik fülébe cuppantott bele, hol a másikba.
               </p>
					<p>
                  - Melyiktől? - vetette magát hátra Hormizda.
               </p>
					<p>
                  - Hát van nekem más feleségem, mint te? - Az ölelés szerelmes
                     volt, de a hangban keserűség bujkált.
               </p>
					<p>
                  - Te, érdekes - bontakozott ki Hormizda -, Quintipor is azt
                     mondja, hasonlítok a feleségedre.
               </p>
					<p>
                  - Quintipor?
               </p>
					<p>
                  - Igen, a lovag. Aki a palota másik szárnyát lakja.
               </p>
					<p>
                  - A rabszolga? - gyulladtak ki a vörös szeplők a princeps lóarcán.
                     - Az merészel téged megnézni? És... és hasonlítani - valakihez?
               </p>
					<p>
                  - De caesarom, hát elfelejted, hogy Quintipor a császár kegyence?
                     És hogy neki kell majd engem Nikomédiába kísérni az udvarhoz, ha megunom magam
                     Rómában? Nagy kegyben lehet, mert külön is lelkemre kötötte a császár, mikor
                     összeismertetett bennünket, hogy legyek vele barátságban, és akármi kívánságom
                     van, csak vele közöljem.
               </p>
					<p>
                  - A császár már nem tudja, mit beszél - állt fel dühösen a
                     princeps. - Azt hiszi, az egész világ az ő Antinousa körül forog. Hát nem
                     természetesebb lett volna, ha énrám bíz, akivel idehozatott?
               </p>
					<p>
                  Hormizda megcsiklandozta a princeps tenyerét.
               </p>
					<p>
                  - Hol az eszed, caesarkám? Hát honnan tudhatná a császár, hogy te
                     minden héten otthagyod a dominádat, és idelovagolsz Mediolanumból az igazi
                     feleségedhez, megkérdezni tőle, hogy mit csinál az étvágya?
               </p>
					<p>
                  A királylány nevetett, de amaz elkomorodott. Erre aztán Hormizda
                     is durcás képet vágott.
               </p>
					<p>
                  - Persze, ezt nem szereted hallani. Hát nem örülnöd kellene annak,
                     hogy mire kikiáltanak caesarnak, akkorra már a gyermekedet is beletakargathatod
                     a bíborba, és bemutathatod a légióknak?
               </p>
					<p>
                  Máskor is szóba került már ez, de akkor a princeps vagy
                     szitkozódott egyet, vagy tréfával ütötte el a dolgot. Most leült Hormizda
                     mellé, és nyugodtan elmagyarázta neki, hogy sok van a száj és kehely közt.
                     Minden attól függ, mire szánta rá magát a császár, akinek az egészsége nagyon
                     megromlott. Ahogy a triumfus után elhagyta Rómát, és hazaindult Nikomédiába,
                     Ravennában megbetegedett, és most már harmadik hónapja ott nyavalyog. Nem
                     ágyban fekvő beteg, de sok baja van a gyomrával, és nem tud aludni. Lehet, hogy
                     hirtelen éri valami, az is lehet, hogy maga jószántából leteszi a bíbort, de
                     legjobb volna az, ha adoptálná őt. Maximianus bízik benne, hogy rá tudja erre
                     venni. Akkor kockázat nélkül kezükbe kerülne a hatalom. A Flaviusok az
                     istentelenek kiirtásával elvesztették minden támaszukat, s valószínűleg
                     hajlandók lesznek békés megegyezésre. Akkor aztán könnyű lesz elbánni
                     Galeriusszal, akinek vissza fogja adni a lányát. Ő azt hitte, nőt vesz
                     feleségül, nem kísértetet, akinek mindjárt meghidegszik a szája, mihelyst meg
                     akarják csókolni. Az ilyen nő menjen el lamiának, vagy álljon be larvának, és
                     szívja ki a vérét azoknak a szerencsétlen férfiaknak, akik elhagyatott és
                     megátkozott helyeken dőlnek le aludni. Galeriusnak be kell látnia, hogy ő nem
                     takargathat a bíborába egy halott élettársat, aki sohasem fog gyermeket
                     ringatni az ölében.
               </p>
					<p>
                  Hormizda csak úgy nyelte a princeps szavát. Már rég ezt szerette
                     volna hallani. Nyújtotta neki a száját, amely nem hidegszik meg a csóktól.
               </p>
					<p>
                  - Csakhogy a dolgot nem szabad elsietni - magyarázta aztán tovább
                     Maxentius. - Nagy hiba volna Galeriust ellenséggé tenni addig, míg baráti
                     szolgálatot tehet. A császár ad a szavára, s Maximianus azt reméli, hogy az
                     adoptálás gondolatát ő olthatná bele legtöbb reménnyel, s Galerius nyilván
                     hajlandó is lesz erre. Egyrészt azért, hogy a Flaviusokat, akiket halálosan
                     gyűlöl, ezzel elzárja a hatalomtól, másrészt, mert abban a hitben ringathatja
                     magát, hogy lánya révén mégis az ő vére fog uralkodni a római birodalom
                     fölött.
               </p>
					<p>
                  - Érted most már, istennő, mért nem szabad azt senkinek tudni,
                     hogy ki az én igazi feleségem?
               </p>
					<p>
                  - Értem, caesar - pittyesztette le Hormizda duzzadt ajkait. - Csak
                     azt nem tudom, hogy ki lesz akkor a te gyermeked apja?
               </p>
					<p>
                  Maxentius néhányszor végigjárta a szobát, aztán elmosolyodott, s
                     ami szelencét, vázát, tükröt, asszonyszépítő szerszámot talált az asztalon, azt
                     kihordogatta a szobából. A lány elgondolkozva nézett maga elé, s csak akkor
                     ocsúdott föl, amikor a princeps Apolló kis arany quadrigáját is megmozgatta a
                     szoba közepén álló malachit oszlopon.
               </p>
					<p>
                  - Mit csinálsz, caesar?
               </p>
					<p>
                  - Életbiztonságomról gondoskodom. Elrakok mindent a kezed ügyéből,
                     amit hozzám vághatnál. De ettől nem félek, mert ez nekem is nehéz.
               </p>
					<p>
                  - Miben töröd a fejed, caesarom?
               </p>
					<p>
                  - Te, istennő, tetszik neked ez a Quintipor?
               </p>
					<p>
                  A lány nem szólt, csak rámeresztette nagy, fekete szemét.
               </p>
					<p>
                  - Látod, arra gondoltam, amit az elébb mondtál. Hogy a császár
                     szeretné, ha jó barátságban lennél vele. Hát nézd, én se bánnék egy kis jó
                     barátságot. De csak egészen kicsit, tudod. Csak annyit, hogy ha valami baj
                     lenne, és a szükség úgy kívánná, célzást tehess a lovagra. A császár nagyon
                     szigorú ember az ilyenekben, világtól elmaradt, régi fajta öreg. De a
                     kegyencének és a kegyence miatt mindent elnéz a császár, ha ugyan az lesz még
                     akkor. Megértesz engem, istennő?
               </p>
					<p>
                  Hadarva beszélt, hogy minél előbb túlessen rajta, és el volt rá
                     készülve, hogy a lány első dühében őrültnek fogja mondani. Nem is mert ránézni,
                     és így nem vette észre, milyen pokol gyulladt ki a lány fekete szemében.
                     Felelete váratlanul okos és hangja meglepően nyugodt volt.
               </p>
					<p>
                  - Zoroaszter se gondolhatott volna ki bölcsebbet, caesarom, s én
                     mindenre kész vagyok teérted. Még arra is, hogy elcsábítsam a császár
                     kegyencét.
               </p>
					<p>
                  - Azt nem kívánom - fortyant föl Maxentius. - Én csak azt
                     gondoltam, hogy jó lenne, ha megfordulna körülötted, és látnák veled.
               </p>
					<p>
                  - Igen, caesarom. Te magad is mindjárt látni fogsz vele.
               </p>
					<p>
                  Mielőtt a princeps tiltakozhatott volna, tapsolt, és
                     megparancsolta a besiető eunuchnak, hogy hívják át a palota másik szárnyából
                     Quintipor lovagot.
               </p>
					<p>
                  - Elég csábító leszek így? - billentette egy kicsit balra a fejét,
                     epedően nézve Maxentiusra, aki dühösen csatolta fel a kardját. - Hogy
                     hasonlítok jobban Titanillához? Ha a hajamba tűzöm az ibolyát, vagy ha a
                     mellemre illesztem? Persze, ehhez tű is kellene, s én barbár vagyok, nekem
                     nincs római tűm. Kérlek, caesarom, ha legközelebb megtisztelsz, keresd elő
                     valahol a feleséged bulláját, amit ő a házi oltárára tett, amikor a nászágyból
                     kilépett. Babektől hallottam, hogy nálatok ez a szokás. Talán nem is kell
                     ellopnod, Titanilla úgyis ide adja, ha az én nevemben kéred, neki már úgy sincs
                     arra szüksége. Hiszen ő asszony, én meg lány vagyok, aki most készülök legényt
                     csábítani. Parancsolatodra, caesarom.
               </p>
					<p>
                  A sértés olyan kíméletlen volt, hogy legalább a gúnyt ki kellett
                     belőle éreznie Maxentiusnak.
               </p>
					<p>
                  - Bolond vagy, Hormizda - taszította odább a lányt. - Legalább
                     most már engedj, hogy ne találjon itt az a fickó.
               </p>
					<p>
                  - De én meg azt akarom, hogy itt találjon - tárta ki karjait a
                     lány. - Nem engedlek, caesarom, látnod kell a magad szemével, milyen szófogadó
                     a te igazi feleséged!
               </p>
					<p>
                  Az ajtó felé hátrált, hogy elállja a princeps útját.
               </p>
					<p>
                  - Az asztal lábához kötlek az övemmel, ha meg akarsz szökni -
                     fenyegetőzött hideg nevetéssel.
               </p>
					<p>
                  Az eunuch már akkor jelentette is a lovagot, és elhúzta előle az
                     ajtó nehéz perzsa-függönyét.
               </p>
					<p>
                  A fiú a trabeát viselte, a bíborcsíkos köpenyt, és üdvözlésre
                     emelt jobbján ott ragyogott a lovagi aranygyűrű. Megemberesedett, s ha sápadt
                     volt is, annyira méltóságos és előkelő, hogy kezet nyújtott neki. Quintiport
                     azonban még ez a meglepő leereszkedés se zavarta meg. Először a barátságosan
                     mosolygó Hormizda előtt hajtotta meg a térdét, csak aztán adta meg a hódolat
                     hideg jelét a princepsnek.
               </p>
					<p>
                  A lány borostyángyöngyöt morzsolgatva nézett rá, félreszegett
                     fejjel és azzal az epedő tekintettel, amelyet már kipróbált Maxentiuson.
               </p>
					<p>
                  - Szeretném, lovag, ha elmondanád a nobilissimusnak, mi
                     hasonlatosságot találsz köztem és a felesége, Titanilla nobilissima közt.
               </p>
					<p>
                  Maxentiusnak szánta a vágást, és Quintiport találta vele szíven.
                     Mintha egyszerre az egész palota összedűlt volna, és a bajaei vércsék
                     vijjognának a romjain.
               </p>
					<p>
                  - Ti-it! Ti-it! Ti-it!
               </p>
					<p>
                  Hiszen nem kellett őneki eszébe juttatni a kis Titet. A téli eső
                     csepergésében, a barna Tiberis locsogásában csakúgy benne volt a neve, mint a
                     forumok felett felszálló galambok suhogásában vagy a szűk utcákon futó
                     öszvérfogatok csörgőiben. Ha a Vicus Tuscus fényes kirakataiban selymeket
                     látott, azokba őt öltöztette, a Vicus Sandalarum legapróbb topánkáiba az ő
                     lábacskáit képzelte. A Via Sacra drágaköveit az ő aranyfényében ragyogtatta, a
                     Campus Martius árucsarnokaiban neki szemelte ki a bíbor takarós citromfaágyat,
                     a murrhina-vázákat az ő lábához rakta, tele virágos gránátgallyakkal; és a
                     lapos onix-csészékben is neki tarkálltak a piros-kék anagallisok, őt etette a
                     görög szigetek osztrigáival, a Fekete-tenger pácolt halaival, az Alpesek
                     sajtjaival, és őt itatta az édes chiosival. De más volt kis Titet csöndesen
                     hordani a szívében, mint a legpuhább gyaloghintóban, az örök város lármás
                     utcáin, és otthon kiszabadítani, elhancúrozni vele a palota csöndjében, kis
                     sikolyait és kacagásait hallani a sarkokból, egy takaró alá bújni vele, fejének
                     helyet csinálni a vánkoson, elaludni a szíve dobogásán, a kezét fogva és el nem
                     eresztve még alvás közben sem - más volt, mint itt idegenekkel beszélni róla.
                     Az ő kis Titje csak az övé volt, mint a vére, a szíve, az agya, még azoknál is
                     másabb, hiszen rajta kívül arról senki se tudhatta, hogy van. Az ő kis Titjének
                     érett szőlőszínű szeme volt, és olyan keble, mint Dianának, és ajkán az ég és a
                     föld minden szépsége mosolygott - ez a kis Tit már nem volt a világon sehol,
                     csak az ő szívében. Egyszer látta csak, mióta megmutatta neki a lelkét, a
                     triumfuson, messziről, de az egy kis fehér árnyék volt, nem az ő aranyfényű kis
                     Titje, egy asszony, akit ő azelőtt soha nem látott, és nem is kíván többet
                     látni. Most melyikről beszélnek ezek az idegenek? Ez a nevető lány és ez a
                     véres szemű férfi? Ez lenne az, akit most a kis Tit édes uramnak szólít, akinek
                     a térdére ül, és akinek
                     suaveolum
                  ot ad? De az nem kis Tit. Az egy idegen asszony, ott messze,
                     Mediolanumban, a császári palotában, ahhoz őneki semmi köze. Kis Titet, az
                     övét, az egyedülvalót ezek nem ismerik, nem is látták soha, arról nem
                     beszélhetnek.
               </p>
					<p>
                  - Ti-it! Ti-it! Ti-it!
               </p>
					<p>
                  Csak egy pillanatig tartott, addig se, s már nem a bajaei vércsék
                     vijjogtak, hanem Maxentius nyerített.
               </p>
					<p>
                  - Lehetetlent kívánsz a lovagtól, úrnőm. Hiszen ő se belőled, se a
                     feleségemből nem láthatott annyit, hogy hiteles összehasonlítást tehetne
                     köztetek.
               </p>
					<p>
                  Már akkor ment is, fölcsapva sisakját, és félrehúzott szájjal
                     egyszerre intve búcsút mind a kettőjüknek. Hormizda nem állhatta meg, hogy
                     legalább ezt utána ne kiáltsa:
               </p>
					<p>
                  - Sok boldogságot ifjú nődnek!
               </p>
					<p>
                  A princeps kívülről pöfögött vissza:
               </p>
					<p>
                  - Ne féltsd, lesz benne része! Ugyanazt kívánom neked is.
               </p>
					<p>
                  Quintipor előtt ökölnyi kék csillagok szikráztak fel, mintha
                     kalapáccsal ütöttek volna a fejére. De azért mégis el kellett mosolyognia
                     magát. Hormizda kiöltötte nyelvét a princeps után. Ő látta már egyszer ezt a
                     jelenetet Antiochiában, a szent palota erkélyén, az első találkozáskor.
               </p>
					<p>
                  - Mégiscsak hasonlít hozzá - nézett ellágyuló tekintettel a
                     lányra.
               </p>
				</div>
				<div type="chapter">
					<head>
                  XXXV.
               </head>
					<p>
                  Pénzváltók csörgették piszkos asztalukon a rossz ezüstpénzeket;
                     egy bőrkötős munkás hispaniai aranypléhet kalapált üllőjén az aranyműves-bolt
                     ajtajában; iskolából kitóduló gyerekek körülviháncolták a barna bőrű, piros
                     sapkás berber által vezetett kecskét, amelyen katonaruhába öltözött majom
                     szalutált, másik szennyes kis tenyerével szezammagot és mogyorót koldulva;
                     rongyos zsidósuhancok visítva kínálgatták a törött üveg ragasztására való
                     kénkő-szalagot; egy indiai kígyóbűvölő fuvolát ríkatott; a süteményáruló pék
                     igyekezett túlkiabálni a kolbászkereskedőt, aki fatálcára tett cserép-paterán
                     vitte ronggyal letakart, gőzölgő áruját; a pajzsokat rázó, őrjöngő
                     Bellona-papok ordítozása összekeveredett a lictorok parancsszavával, akik egy
                     lefátyolozott Vesta-papnő útjából botozták félre a hivatásból jajgató
                     koldusokat, a vakokat vezető kutyákat és a futtukban mankóikat elhagyó
                     ál-sántákat; egy tarkaruhás mediai követség tevéinek rekedt bőgését elnyomta a
                     zsebtolvajt kergető rendőrök kurjongatása; kappanhangú rabszolgák egy
                     gyaloghintó számára törtek utat, s a félretaszigáltak egymás lábára taposva
                     húsz nyelven kiabáltak mocskos szavakat a germán-parókás szenátornéra, aki
                     gőgösen nézett ki a hintó hátsó ablakán, majd előrehajolva, elefántcsontnyelű s
                     az újabb törvények értelmében legömbölyített végű nyárssal ösztökélte gyorsabb
                     haladásra az óriás termetű lecticariusokat. A szűk és homályos utcákból,
                     amelyeknek betorkollása sűrűn megszakította a márványpaloták sorát, szünet
                     nélkül hangzott a műhelyek lármája, fejszék csattogása, fűrészek harsogása,
                     kalapácsok kopogása, vésők nyiszegése, s a palotát állandó remegésben tartották
                     a márványtömböket és óriás fatörzseket cipelő vasas-szekerek, amelyek
                     nyikorgása és csörömpölése a bazaltkockákon már hajnalban kezdődött.
               </p>
					<p>
                  - Inkább az Aetnán Vulcanus Mulciber műhelye fölött, mint itt a
                     Via Nomentanán - csukta be ablaka fatábláit a matematikus, és fényes nappal
                     mécsest keresgélt a polcos asztalon. Türelmes ember volt, de most bosszúsan
                     gondolt a császárra, akinek parancsa Rómához kötötte. Quintiporra kellett neki
                     vigyázni, és hetenként jelentést küldeni a császárnak. Előbb Ravennába, most
                     már Nikomédiába. Mintha a fiú iskolás gyerek volna, és ő kísérgető rabszolgája,
                     a paedagogus.
               </p>
					<p>
                  Ahogy próbálgatta a kerek agyagmécseseket, melyikben van még olaj,
                     megakadt a szeme egyiknek a domború fenékdíszítésén. Egy letakart clinét
                     ábrázolt Venus játékát űző fiatalokkal, akiket a függöny mögül egy rabszolga
                     lesett.
               </p>
					<p>
                  - Most én is ezt csinálom - dünnyögte Bion, közelebb vivén a
                     mécsest a fatáblák résén beszabaduló világossághoz. - Lesem a szerelmeseket,
                     hogy biztathassam őket, ha elrenyhülnek. A csöndnek Rómában nem tisztelt
                     istenére mondom, hogy most már én is kezdem hinni, amit Lactantius mondogat. A
                     Dominus elméje kezd nem úgy szolgálni, ahogy kellene. Vénségemre szerelmi
                     kukucskálót csinálni belőlem! Mintha ehhez felügyelet is kellene! Az ezerszemű
                     Argusra, ez az egyetlen játék, amelyhez a sima képű kezdők jobban értenek, mint
                     a legvénebb mesterek.
               </p>
					<p>
                  Elmosolyodott, meggyújtotta a mécsest, és belefogott a levélbe.
                     Arra kérte a császárt, vegye elő azt a horoscopiumot, amelyet a legutóbbi
                     november nonáján itt Rómában átadott neki a huszadik évébe lépett fiúról. Azt
                     fogja látni rajta, hogy az ascendens és az aspectusok változatlansága mellett a
                     Szűz fáklyája határozottan a fiú életvonala felé fordult. Most már biztosra
                     meri venni, hogy a legközelebbi csillagkonstellációban a két vonal teljesen
                     egybefut. A maga részéről nem tartaná ildomosnak, hogy a legkisebb célzást is
                     tegye a lovag serkentésére, de az nyilván felesleges is volna. A Szűz, aki
                     Venus-övét a Gráciák kecsességével és Minerva okosságával viseli, ez irányban
                     többet tehet, mint az emberiség minden filozófusai és matematikusai a miletoszi
                     Thalésztől a pessinusi Bionig. Ami ez utóbbit illeti...
               </p>
					<p>
                  Nem fejezhette be a mondatot, mert Lactantius nyitott be hozzá,
                     hóna alatt irattekercsekkel, soványabban és komolyabban, mint valaha. A rhetort
                     sok csalódás érte a világ fővárosában. Gazdagsága, elevensége, művészeti
                     csodáinak tömege elragadta az első napokban, és azt a kijelentést tétette vele,
                     mily szép lehet a mennyei Jeruzsálem, ha egy földi város is ilyen szép lehet.
                     Az ugyan némi nyugtalansággal töltötte el, hogy Rómának két lakossága van, a
                     halandó embereken kívül a kőből és ércből való istenek tízezrei is lakták, a
                     Sátán főparancsnoksága alatt álló démonok egész hadserege, akikkel külön meg
                     kell küzdeniök Isten szentjeinek. Tudta, hogy ez nehéz harc lesz, de
                     Alexandriában annyi példáját látta a keresztény hősiességnek, hogy egy
                     pillanatnyi kétsége sem volt a győzelemben. Hamar rájött azonban arra, hogy a
                     démonok itt nem a márványokban és bronzokban laknak, hanem az emberek húsában
                     és vérében. Nem ér semmit Jupitert és Apollót meg Venust és Minervát összetörni
                     kalapáccsal, ha az emberekben épen marad a hiúság, a kapzsiság, a bujaság, a
                     kevélység, a testi örömeken való kapdosás. Mint rhetort senki se gyanúsíthatta
                     meg az istentelenekhez való tartozással, a keresztények tudták róla, hogy az
                     igaz Istent és hívei védelmét szolgálja a császár udvarában is, s így szabadon
                     érintkezhetett mindenféle fajtájú emberrel. Tapasztalatai, akár a
                     bálványimádók, akár a keresztények tömegében szerezte azokat, lesújtották. Az
                     izzó temperamentumú déli ember, aki Egyiptom és a kelet forró ege alatt annyi
                     fanatizmussal találkozott, közömbösnek és az üdvösség csűre számára éretlennek
                     találta Róma népét. Egyszer előadást hirdetett Trajanus forumán, az igazi
                     erényt szándékozott hirdetni a rómaiaknak, nem a keresztények nyelvén, de a
                     kereszténység szellemében - tiszta magot szándékozott vetni az ocsún élők elé,
                     azzal a reménnyel, hogy a varjak galambokká válnak tőle. Hírneve nagy sokaságot
                     vonzott köré, hallgatták is mindaddig, míg Rufusnak, a vízművek praefectusának
                     palotájából zenehangokat nem sodort oda a szél. Terpnosz és Diodorosz játszott
                     ott, akiket mint híres kitharodoszokat Görögországból hívott meg néhány estére
                     a Marcellus-színház. Néhány perc alatt minden hallgatója otthagyta a rhetort,
                     csak három öregasszony jelezte sűrű fejbólogatással, hogy osztja az igazi
                     erényről való felfogását, de ő elkeseredésében ezeket is azzal gyanúsította,
                     hogy álmukban bólogatnak. Nem volt megelégedve a keresztényekkel sem,
                     hidegeknek, túlságosan józanoknak és az élettel fölöttébb számotvetőknek
                     találta őket. Magának Marcellinus pápának is kishitűséget lobbantott a szemére,
                     holott az csak a bölcs mérsékletnek azt az elvét képviselte, amelyet
                     Alexandriában a rajongók és szenvedélyesek közt maga a rhetor hirdetett az
                     egyház érdekében állónak. Itt, a hűvösebb környezetben ő maga vált
                     szenvedélyessé és rajongóvá. Lángolása sok langyosat fölhevített, és
                     csüggedetlen hite sok ingadozót megerősített. Amikor azonban a Tiberis
                     pirosodni kezdett a vértől, és a csatornákat eltorlaszolták a holttestek, akkor
                     a rhetor boldog volt. A katakombák mélyén, ahol megvonta magát az élők
                     városában kioltásra ítélt világosság, megköszönte Istennek, hogy megérte
                     vetésének kalászba szökkenését, és megjósolta, hogy közel az aratás, mert
                     fehéredik már a határ. Tüze most már önmagát kezdte pörkölni. A triumfus után
                     kihallgatásra jelentkezett a császárnál, és kérte az udvari szolgálatból való
                     elbocsátását. A császár meglepődött, és megkérdezte tőle, nem fejezné-e be
                     előbb azt a munkát, amellyel megbízta? Azt felelte neki, hogy úgy érzi, nem fog
                     meghalni tudni, míg meg nem írta a császár életrajzát, s maga se vette észre,
                     Isten mennyi fenyegetést öntött ekkor az ő hangjába. A császár figyelmét is
                     elkerülte a hang színének megváltozása, egész barátságosan kérdezősködött
                     tovább, hol fog megtelepedni, és miből fog élni öreg napjaira. Nem tart-e
                     attól, hogy megbánja ezt az elhamarkodott lépést? Ő azt felelte, elérkezettnek
                     látja az időt arra, hogy kilépjen a világ sírboltjából, ahol annyi ideig feküdt
                     a hiúságok szemfedője alatt. A császár elmosolyodott, vállat vont, és három
                     erszény aranyat adatott neki. A rhetor ebből egy erszényt a szegények
                     táplálására adott át a püspöknek, egyet a vértanúk holttestének megváltására
                     fordított, és egyen új cubiculumokat ásatott a katakombákban, ahol a hívek
                     nemcsak halottaik ünneplésére, hanem az élet igéinek hallgatására is
                     összegyülekeztek. Magának nem tartott meg semmit, mert ő ettől fogva a
                     gyülekezet szegényeinek kosztját ette, bár hetenként háromszor csak kenyéren és
                     vízen élt, és mindig ugyanazt a ruhát nyüstölte. Minél kevesebb gondot
                     fordított magára, és mentől jobban leromlott testileg, annál acélosabbakká
                     váltak lelke szárnyai, és annál izzóbb lett fekete szemeinek komorsága.
                     Akárhogy kérték a testvérek, nem vállalt semmiféle tisztséget a gyülekezetben,
                     de az összejöveteleken gyakran megitatta szavaival a lelkek szomjú nyáját.
                     Sokat fenyegette a bűnös várost, amely fejük fölött a Sátán imádatába van
                     elmerülve, és - különösen mióta a triumfus alkalmával az ifjú Constantinus
                     princepsszel összeismerkedett - mindig felcsillantotta a reményt, hogy el fog
                     jönni az Erős Férfiú, aki leveti az Antikrisztust a poklok mélyébe, és
                     berekeszti az Alpesek és a Kaukázus szikláival. A rettegés és remény közt
                     hányódó lelkek a világ végére és az Úr dicsőséges eljövetelére gondoltak, és a
                     pallosos angyalt látták a szikár férfiban, akinek arca földöntúli fényben
                     égett, és szava mint a trombitaszó harsogott.
               </p>
					<p>
                  - Ó, hogy fogsz akkor sírni, megfosztva ragyogó mellcsatodtól és
                     gyászba öltözve, gőgös királynő te, császárok Rómája, leánya a vén Latinusnak!
                     Elesel, és amikor fölkelsz, már nem az leszel, aki voltál. Légióid aranyos
                     sasainak oda a dicsőségük. Miben lesz a te erőd? Mely nép lesz szövetségesed
                     azok között, amelyeket őrültségeid jármába hajtottál? Új Romulusnak kell jönni,
                     aki széthulló köveidből égig magasodó falat rak, és nevedet a csillagokig
                     elhíresíti!
               </p>
					<p>
                  Bár kárhozatra méltónak ítélte a tévelygés éveit, amelyeket a
                     könyvek között töltött, és nagy bűnösnek magát, a vakot, aki filozófusoktól,
                     tehát világtalanoktól kérte a világosságot, Krisztust valló beszédeinek sima
                     oszlopára is felfutottak a régi rhetorika folyondárai. És bár a bálványimádókat
                     kerülte is, mióta az udvart elhagyta, Biontól nem tudott elszakadni. A
                     gyerekkori barátság kötelékeit nem tudta-e eltépni, vagy vitatkozó társ kellett
                     neki, akinek senki se mert ellentmondani, vagy azt a titkos reményt táplálta,
                     hogy őt is rátereli az igazság útjára, maga se tudta. De nem is kérdezte
                     magától. Most is úgy ült Bionnal szemben az Anulinus-palota kis
                     könyvtárszobájában, mint Antiochiában vagy Alexandriában, és sohase jutott
                     eszébe, hogy Isten haragja ezért rájuk szakítja a tetőt, vagy megnyitja alattuk
                     a földet.
               </p>
					<p>
                  - Megengeded, Lactantiusom, hogy befejezzem ezt a levelet? -
                     bólintott neki baráti üdvözletet a matematikus. - Mindjárt jön érte a
                     nikomédiai futár.
               </p>
					<p>
                  - A császárnak írsz? Megírhatod neki, hogy még most is emlegetik
                     Rómában.
               </p>
					<p>
                  - Gondolod?
               </p>
					<p>
                  - A magad fülével meghallhatod, ha kimégy a tejpiacra. Én, tudod,
                     ott lakom egy padlásszobában az ötödik emeleten, és minden reggel hallom, mikor
                     eljövök hazulról. Azt mondják, Vespasianus óta nem volt ilyen császár.
               </p>
					<p>
                  Bion fölnézett az írásból, és elnevette magát.
               </p>
					<p>
                  - Mit nevetsz?
               </p>
					<p>
                  - Azt, hogy majd megfúltam, olyan nagyot nyeltem. Azt akartam
                     mondani, “Zeuszra!”, de lenyeltem. Inkább csak olyant mondok, amiben az istened
                     is benne van. Deus Pantheusra! Hát miben hasonlít a tejeskofák szerint
                     Diocletianus Vespasianusra?
               </p>
					<p>
                  - Amiben felül is múlja: a zsugoriságban. Azt mondják, még ilyen
                     piszkos triumfust nem láttak, mint az övé volt. Az elefánt kevés is volt,
                     sovány is, adóban foglalták le valami állatmutogatótól a Mars-mezőn. Azt is
                     hiába várták tőle, hogy majd fölmegy az Arany-ház tetejére.
               </p>
					<p>
                  - Minek ment volna? A császár nem kéményseprő.
               </p>
					<p>
                  - Más császárok onnan szokták ilyenkor marékkal szórni az aranyat.
                     Ő még csak egy réz ast se szánt másfél millió hódolójának. Mindössze húsz
                     senyvedt bikát, két életunt oroszlánt és harminchárom keresztényt szúratott le
                     a fölséges nép örömére. Írd meg neki, hogy a nép csak akkor békül meg, ha
                     legalább háromezer keresztényt süttet meg a kedvéért. Nagy baj lesz belőle, ha
                     nem siet vele. A lócsiszárok, tímárok, fazekasok, barom-orvosok, szegkovácsok
                     mind forronganak, és visszakövetelik az ősi szabadságot. Azt mondják, hogy
                     cirkuszt vagy népgyűlést!
               </p>
					<p>
                  - Jó kedved van, rhetor - bólintott a matematikus -, csak
                     duruzsolj tovább, attól én írhatok.
               </p>
					<p>
                  És írta tovább, ott, ahol abbahagyta. Azt hiszi, Quintiport minden
                     gyámkodás és fölügyelet alól föl lehet szabadítani. Mióta szabad ember lett, és
                     a maga ura, másképp kell vele bánni, mert ő is más lett. Ha azelőtt szép volt,
                     mint Antinous, most emellett bölcs is lett, mint Aegyptius. Azt hiszi, ő lesz
                     az az uralkodó, aki valóban szerencsésebb lesz Augustusnál és boldogabb
                     Trajanusnál. Ő már most is rá merné bízni e tökéletes fiatal férfira akár Róma
                     város kormányzását is.
               </p>
					<p>
                  - Olvastál már ma Acta Diurnát? - fogta meg a kezét
                     Lactantius.
               </p>
					<p>
                  - Nem - nézett föl Bion -, nem szoktam unatkozni. Te már annyira
                     vagy? Mindig azt hittem, hivatalos lapot csak gyógyíthatatlan betegek olvasnak,
                     akik halálukat így óhajtják siettetni.
               </p>
					<p>
                  - Hallgass ide - keresett elő a rhetor a magával hozott iratok
                     közül egy papiruslapot. -
                     Martius 31. Dies Mercurii
                  . A latin ünnep megtartatott, a Mons Albanuson, az áldozat
                     bemutattatott, s ez alkalommal húskiosztás is volt. - A Capitoliumon piros
                     zászló lengett, s a konzulok a Mars-mezőn feleskették az újoncokat. - A
                     Coeliolumon nagy tűz volt, teljesen leégett két nagy bérház, öt közönséges
                     lakóház, a tűzbe veszett két ló, kilenc sertés és hét rabszolga. - Demophon
                     kalózfőnök, akit P. Rusticus Nerva legatus elfogott, keresztre feszíttetett. -
                     Egy bagoly repült végig a Via Nován, az augurok jelentése szerint
                     nyugtalanságra semmi ok nincs. - Martius 1 óta egyetlen keresztény sem
                     végeztetett ki.
               </p>
					<p>
                  Az utolsó mondatot a rhetor különös hangsúllyal olvasta, és aztán
                     ránézett Bionra.
               </p>
					<p>
                  - Tudod, mit jelent ez?
               </p>
					<p>
                  Bion a császártól tudta, hogy a Plaviusok és a császárné arra
                     akarták rávenni Alexandriában, adjon amnesztiát a keresztényeknek a római
                     diadalmenet alkalmából. A császár a kérést ebben a formában elutasította. Neki,
                     Bionnak és valószínűleg a császárnénak is meg is mondta, miért. Azt akarta, fia
                     legyen az, aki a bíbor felvételekor az amnesztiával megadja a birodalom
                     népeinek a teljes békét. A császár ezt annál természetesebbnek tartotta, mert
                     hiszen az üldöző rendeleteket úgyis azért adta ki, hogy a fiú életét a jóslat
                     beteljesedéséig se az összeesküvők orvszándéka, se a megbántott istenek haragja
                     ne fenyegesse. Mire a jóslat beteljesedik, talán az istenek is összebékülnek
                     egymással. Igaz, hogy addig még egy évnek kell letelni. S a császár azt hitte,
                     módját találta annak, hogy ez az év ne legyen véres. Egyelőre Róma városára
                     adott ki enyhítő edictumot, amellyel megszüntette a keresztények üldözését úgy
                     hatósági kezdeményezésre, mint feladásra, s a halálos büntetést csak azokra
                     tartotta érvényben, akik maguk jelentik fel magukat mint keresztények. A halál
                     eszköze csak a pallos, kínzás nélkül. Ebben megnyugodtak, a császárné is, a
                     Flaviusok is, különösen mikor a császár megígérte, hogy az eredményhez képest
                     az egész birodalomra ki fogja terjeszteni a rendeletet. Bár nem mondta
                     senkinek, maga is szívből kívánta, hogy foganatja legyen. Amit az üldözések
                     rémségeiről hallott, és az aktákban olvasott, újra felébresztették benne azt az
                     iszonyodást a vértől, amit Antiochiában érzett. Önmagának is alig merte
                     bevallani, de mindjobban meggyőződött róla, hogy éjszakáit is az üldözések
                     rémképei rontják meg.
               </p>
					<p>
                  Mindezek tudatában Bion azt felelte, hogy nagyon is tudja, mit
                     jelent a hivatalos lap híre. A keresztényüldözések végét.
               </p>
					<p>
                  - Nem - jajdult föl a rhetor -, a kereszténység végét
                     jelenti.
               </p>
					<p>
                  Nem minden kereszténnyel mert volna ilyen őszintén beszélni, mint
                     Bionnal, aki hitetlen volt. Neki el merte mondani, hogy a nagy harcnak most
                     kell eldőlni, mert csak most lehet győzelmet várni, amikor az üldözések hősökké
                     tették Krisztus katonáit. A fegyverszünet azt jelentené, hogy a szentek drága
                     vére hiába hullott. A kereszténység vissza fog hanyatlani abba az elernyesztő
                     nyugalomba, amelyből az üldözések felrázták, és abba a puhaságba, amelyből
                     Isten azért vesszőztette ki, hogy a szenvedések pörölyével keményre kalapálja.
                     Most a Sátán újra ki fogja vetni hálóit és lépeit, hogy összefogdossa az Isten
                     kalitkájából kiszökdöső lelkeket. Jön a pokol tintájával írt könyvek olvasása,
                     ami megrendíti a hitet, az éleselméjűség fitogtatása, ami eretnekségre vezet, a
                     presbiterek egymással való torzsalkodása, a fényért, rangért, hatalomért való
                     tülekedés s püspökválasztások előtt a hízelgésnek és rágalmazásnak az az aljas
                     komédiája, amely semmiben sem különbözik a konzulválasztó bálványimádók
                     szokásaitól. Most majd következik megint a színes ruha, a buja zene, a fajtalan
                     tánc, a festett arc és a kibodorított haj, a szemérmetlen szobor és festmény, a
                     színház, kocsiverseny, az arany-ezüst edény, a fehér kenyér, a meleg fürdő és a
                     tollas vánkos.
               </p>
					<p>
                  - Győzni nem lehet harc nélkül - fejezte be a lemondásnak olyan
                     őszinte mondatával, amelyet se nem tanult, se nem tanított a rhetor-iskolában.
                     - Az Antikrisztusnak az ördög sugallta azt a gondolatot, hogy a harc
                     megszüntetésével lehetetlenné tegye győzelmünket.
               </p>
					<p>
                  Biont a dolog maga nem érdekelte annyira, mint barátja
                     felizgulása, amelyet nem tudott egészen megérteni. Kételkedve húzta fel
                     szemöldökét.
               </p>
					<p>
                  - És gondolod, hogy most már csakugyan megszűnt a harc?
               </p>
					<p>
                  A rhetor fölkapta és egy markolással összegyűrte a hivatalos
                     lapot.
               </p>
					<p>
                  - Látod? Mióta csak az önként jelentkezőket végzik ki, egyetlen
                     vértanúval se szaporodott a szentek serege.
               </p>
					<p>
                  Először görnyedve elhallgatott, szinte lélegzetet se vett, csak
                     fekete szemeinek lobogásán látszott, mekkora tűz ég belül. Bion nem nézte,
                     papirusára hajolva befejezte a levelet. Azzal, amit most hallott, meg volt róla
                     győződve, hogy nagy örömet szerez a császárnak.
               </p>
					<p>
                  - A keresztényeknek egyik főemberével beszéltem ma arról a különös
                     harcról, amelybe az istenek keveredtek egymással. Noha nincs meg benne az igazi
                     filozófusok nyugalma, amely képessé tenné arra, hogy a hegyről lenéző ember
                     módjára szemlélné az emberi dolgokat, értelmes és becsületes férfiú. Szavaiból
                     azt vettem ki, hogy maga az Istenek Atyja se cselekedhetett volna bölcsebben,
                     mint te, amikor a keresztények bírájává saját lelkiismeretüket tetted a hóhér
                     helyett. Minél előbb terjeszted ki, világ ura, az enyhítő rendeletet az egész
                     imperiumra, a napfény, az eső és a szél annál hamarabb szét fogják porlasztani
                     a makacs és kemény sziklát, amely a víz alá rejtetten átfúrhatta és
                     elsüllyeszthette volna a birodalom hajóját.
               </p>
					<p>
                  - Kész - hajtogatta össze a levelet, és rámosolygott a
                     rhetorra.
               </p>
					<p>
                  Az azonban nem mosolygott vissza. Felállt, és keményen
                     megszorította a matematikus kezét.
               </p>
					<p>
                  - Én is készen vagyok. Búcsúzom tőled, Bion. Ha ilyen nagy bűnös,
                     mint én vagyok, Isten színe elé juthat, imádkozni fogok érted, és arra kérem,
                     mielőbb világosítsa meg elmédet, és mellettem adjon neked helyet az ő
                     asztalánál.
               </p>
					<p>
                  Hosszú idők óta most először játszott valami mosolyféle
                     szigorúságra szokott szája körül. Régi élő mosolyok halott kísértete.
               </p>
					<p>
                  - Azon a helyen aztán nem lesz több vitánk egymással.
               </p>
					<p>
                  - De most lesz, az egész istenseregletre mondom! - ugrott fel a
                     matematikus.
               </p>
					<p>
                  Quintipor lépett be. Bion köszöntést biccentett felé, és
                     megragadta Lactantius mellén a ruhát.
               </p>
					<p>
                  - Mit akarsz tenni, rhetor?
               </p>
					<p>
                  A rhetor arca felragyogott.
               </p>
					<p>
                  - Feljelentem magam mint keresztényt. Eddig nem tettem, mert úgy
                     éreztem, nem vagyok méltó a vértanúk pálmaágára, s Isten tartogat még valamire.
                     Most látom, hogy erre tartogatott. Engem választott ki eszközének a hamvadó tűz
                     felszítására.
               </p>
					<p>
                  Heves vita kezdődött a két tudós közt, s ezúttal Bion volt az
                     indulatosabb és harsányabb szavú. Ő támadott, s a rhetor csöndesen és nyugodtan
                     védekezett, néha saját fegyvereit fordítván a matematikus ellen.
               </p>
					<p>
                  - Ha a test olyan nagy érték, Bion, amilyennek te mondod, akkor az
                     a legalkalmasabb a lélek megváltására.
               </p>
					<p>
                  - Kinek a lelkét akarod te megváltani? A tiedet már megváltotta a
                     Krisztusod.
               </p>
					<p>
                  - Azokét, akik nem tudnak a megváltásról. Krisztus mindenkit
                     megváltott, de nem mindenki hisz neki. Vannak emberek, akikért nem elég az
                     Istennek meghalni; akik súlyos, nehezen munkálható anyagból vannak, nagyon a
                     földhöz tapadnak. Ezeket csak ember tudja megváltani, hozzájuk hasonló.
               </p>
					<p>
                  Bion hadonászva tiltakozott. Aki ővele együtt hallgatta Arnobiust
                     és együtt tanulta a filozófusokat, az ne mondjon ilyent. Az embert se isten, se
                     másik ember meg nem válthatja, senki, aki idegen. Ha van megváltás, mindenki
                     csak maga válthatja meg magát.
               </p>
					<p>
                  - Nem, Bionom - ellenkezett szelíden, de szilárdan a rhetor - ezt
                     te nem értheted meg, mert te is súlyos és nehezen munkálható anyag vagy. Te
                     csak azt tudhatod, hogy az oktalan baromnak a bálványok oltárán elfolyó vére
                     csak a ruhát mocskolhatja be, de nem tisztíthatja meg a lelket. Az ember halála
                     más. Az ember megváltója embertársának, ha szeretetből adja érte vérét.
               </p>
					<p>
                  Az utcán kezdtek elhalni a nappal hangjai. Néha muzsikaszó
                     foszlányai csapódtak az ablakhoz, máskor részegek kurjongatása dörömbölt rajta.
                     Bion széthúzta a fatáblákat.
               </p>
					<p>
                  A Via Nomentana már teljesen sötét volt, s inkább csak sejteni,
                     mint látni lehetett a nyüzsgő emberbogarakat. Fel-felcsillant köztük egy-egy
                     fénybogár is, néha kettesével, hármasával. Gazdag polgárok és előkelő urak
                     előtt a praelucens rabszolgák vittek ott bronzkeresztes, olajozott
                     vászon-lámpásokat vagy szurkos fenyőfáklyákat.
               </p>
					<p>
                  - Hát eredj! - mutatott ki bosszankodva Bion a sötétbe. - Ha
                     gondolod, hogy a praetorok a te kedvedért most összeülnek keresztényt égetni,
                     eredj, Lactantius.
               </p>
					<p>
                  Aztán mosolyogva megölelte a rhetort.
               </p>
					<p>
                  - Mit szólnál hozzá, testvér, ha elcsalnánk magunkkal az
                     amphitheatrumba? Legalább még egyszer mulasd ki magad, mielőtt példát adsz a
                     híveidnek. No, ne nézz rám olyan baziliszkusz-szemmel, hiszen én csak javadat
                     akarom. S mit tudhatod, hátha ott akar csodát tenni az istened?
               </p>
					<p>
                  A rhetor lehajtott fejjel, szó nélkül ellépegetett a szobából.
                     Bion csak most fordult oda Quintiporhoz.
               </p>
					<p>
                  - Hát te, fiú - nézd, hogy rájár még a szám! - a csillagokra
                     mondom, lovagot gondoltam!
               </p>
					<p>
                  - Hagyd el, Bion, bár fiú lehetnék még - mondta csöndesen
                     Quintipor, s belekarolt öreg mesterébe. - Együtt megyünk? Hová indultál?
               </p>
					<p>
                  - Hát nem a Circus Maximusba kíséred a királylányt? Reggel még azt
                     terveztétek, nem? A rabszolgáidtól hallottam, hogy ma nagy mulatság lesz. Itt
                     az ablak alatt is ordította délután a kékek kikiáltója, hogy ma legalább tíz
                     kocsist vernek olyan zöldre, mint a tunikájuk.
               </p>
					<p>
                  - Veled akarok menni - felelte Quintipor szórakozottan.
               </p>
					<p>
                  Azért szerelmesek, hogy összevesszenek - gondolta Bion. - Amit ma
                     Venus Calda bajt csinált köztük, holnap jóváteszi Venus Conciliatrix.
               </p>
					<p>
                  Behívták a domesticust, és tőle kértek tanácsot, melyik színházba
                     menjenek. A palotafelügyelő a circust ajánlotta. Ő is azzal, hogy ott ma nagy
                     mulatság lesz, de mint zöld érzelmű férfiú, ő arra hívta bizonyságul az
                     isteneket, hogy tíz circuskocsist fognak olyan kékre verni, mint a sapkájuk. Ő
                     ezt biztosan tudja, mert nem dicsekvésképp mondja, az ő unokaöccse az a
                     világhírű Crescentius, a
                     factio prasiná
                  ban, akinek szobra is van a zöldek istállói előtt. Még csak
                     huszonkét éves, és már többet összenyert másfél millió sestertiusnál.
               </p>
					<p>
                  - Színházat kérdeztünk, nem circust - hallgattatta el
                     Quintipor.
               </p>
					<p>
                  A domesticus, bár magában megbotránkozott rajta, hogy urai
                     színházba mennek, mikor circusba mehetnének, egy kis tűnődés után a
                     Pompejus-színházat ajánlotta. Ott zene is van, meztelen táncosnők is, és sokat
                     lehet nevetni, mert Genesius is ott játszik.
               </p>
					<p>
                  - Genesius? - rezzent össze Quintipor.
               </p>
					<p>
                  - Igen, uram. Az a híres mímus, akit a szentséges augustus Róma
                     városának ajándékozott. Azt mondják, ezzel újabb örömet szerzett Rómának, mint
                     azzal, hogy a thermákat építtette. Azokban csak háromezerkétszáz ember fürödhet
                     meg egyszerre, de a mímusnak minden este tizenkétezer ember nevet.
               </p>
					<p>
                  Hűvös szél fújt, dögletes szagot hozva az esquilinusi temetőről,
                     amelynek szegény-fertályában a nyílt carnariumban egymásra dobálva rothadtak a
                     rabszolgák, koldusok, fegyencek és elhullott állatok tetemei. Köpönyegüket
                     szorosan maguk köré csavarva és sarkát szájuk elé tartva megindultak a
                     fáklyavivő után.
               </p>
					<p>
                  A Via Nomentana második mérföldkövénél jártak, megködlött előttük
                     valamelyik patríciuscsalád mauzóleumának márványkupolája, s a sötétben
                     megnyikordult egy el-elfulladó, rekedt köhögésektől megszaggatott emberi
                     hang.
               </p>
					<p>
                  - Olcsó Silvanus istent vegyenek! Csak két sestertius a valódi
                     ólomlovon ülő Epona istennő, aki lovastul együtt nyakba akasztható, és biztos
                     szerencsét hoz a hippodromban! Itt a pecsétföldből égetett Tiberis isten, aki
                     arról issza a Tiberis vizét, azt nem leli ki tőle a harmadnapos hideg!
               </p>
					<p>
                  Quintipor kivette a fáklyát a rabszolga kezéből, és odavilágított
                     vele a mauzóleum lépcsőire.
               </p>
					<p>
                  - Mit csinálsz itt, Benoni?
               </p>
					<p>
                  Az istenkereskedő gubbasztott a hideg köveken piszkos
                     klepetusában.
               </p>
					<p>
                  - Elfáradtam, pihenek egy kicsit - köhécselte mellére szorított
                     kézzel. - Megyek hazafelé.
               </p>
					<p>
                  - Jeruzsálembe?
               </p>
					<p>
                  - Ó, uram, hol vagyok én még attól! - nevetett fájdalmasan Benoni.
                     - Tiberisen túlra megyek, a Candelaber Severus házába.
               </p>
					<p>
                  - Akkor hát igyekezz, Benoni, és kérd az isteneidet, hogy latrok
                     kezére ne adjanak.
               </p>
					<p>
                  Valami pénzt dobott neki, és visszaadta a fáklyát a
                     szolgának.
               </p>
					<p>
                  - Előre!
               </p>
					<p>
                  Pár lépést mentek, aztán gondolt egyet, és visszaküldte a fáklyást
                     a zsidóhoz, kísérje el legalább a Tiberisig. Éjfél felé aztán legyen a színház
                     előtt friss fáklyával.
               </p>
					<p>
                  - Most sötétben is odatalálunk, ugye, Bion?
               </p>
					<p>
                  A matematikus bólintott, és megkérdezte, miféle istennyomorultja
                     volt ez?
               </p>
					<p>
                  - Régi barátom - felelte különös hangon Quintipor. Az jutott
                     eszébe, vajon emlékszik még a zsidó kis Titre? Milyen furcsa, hogy eddig mindig
                     olyankor találkozott vele, mikor kis Tit valahogy belenyúlt az életébe. Ezen a
                     napon ez már második találkozása volt a görbelábúval. Reggel a forumon akart
                     vele megvásároltatni egy fügét mutató Fortunát mint szemverés ellen való
                     talizmánt. Mintha volna olyan szem a világon, amelynek a verése őrajta
                     foghatna!
               </p>
					<p>
                  - Miféle nemzet? - kérdezte Bion. - Bi... Ba... Bu... hogy is
                     szólítottad?
               </p>
					<p>
                  - Benoni.
               </p>
					<p>
                  - Tudtam, hogy valami szíriai idióma.
               </p>
					<p>
                  - Valami olyan. Zsidó. Benjámin az igazi neve. Az annyit tesz,
                     hogy a “jobb kezem gyermeke”. Benoninak, vagyis a “fájdalom gyermeké”-nek ő
                     nevezte el magát, azt mondja, az is marad addig, míg haza nem megy
                     Jeruzsálembe.
               </p>
					<p>
                  - Jeruzsálem, Jeruzsálem... Hát ez honnan is ismerős?
               </p>
					<p>
                  - Lactantius szokta emlegetni. Úgy, hogy “mennyei
                     Jeruzsálem”.
               </p>
					<p>
                  - Igaz, persze, tudom már. Az Judeának a fővárosa. Most Aeliának
                     hívják, mióta a mi kolóniánk. De hát oda nem teheti be a lábát zsidó. Még
                     annyit se tud ez a rongyházi?
               </p>
					<p>
                  - De tudja. Csakhogy azt mondja, pénzért mindent lehet.
               </p>
					<p>
                  - Itt vagyunk.
               </p>
					<p>
                  Hercules háromember-magasságú, aranyozott bronzszobrára mutatott,
                     amely bal karján az oroszlánbőrt tartotta, jobbjával fatörzsvastag bunkójára
                     támaszkodott. Száz évvel ezelőtt még jós-szobor volt valahol Hellászban.
                     Bizonyára itt is tudott volna jövendőt mondani, de itt nem kért tőle jóslatot
                     senki. Szállítás közben a szemfüles hajósok fölfedezték, hogy a tarkóján akkora
                     kerek lyuk van, amelyen egy fölserdült fiú kényelmesen belefér, és ha az
                     istenek tehetséget adtak neki, minden föladott kérdésből kiérti, milyen
                     feleletet várnak rá.
               </p>
				</div>
				<div type="chapter">
					<head>
                  XXXVI.
               </head>
					<p>
                  A fáklyákkal, lámpákkal, mécsesekkel megvilágított színház ezen az
                     estén félig se telt meg. Nemcsak a circus vonta el a közönséget, hanem az aréna
                     is. Róma quaestor-választásra készült, és az ilyen nagy állásra pályázók sorsa
                     rendesen az amphitheatrumban dőlt el. Akinek a gladiátorai ügyesebben ölték
                     egymást, az győzött. A népítélet alapja az volt, hogy aki nem sajnálja a pénzt
                     a polgárság mulattatására, az biztosan nagyon jó tisztviselő lesz. Ezen az
                     estén már a harmadik pályázó adta bizonyságát nagyrahivatottságának. A
                     hirdetőtáblákon azt ígérte, hogy harminc gladiátort léptet fel, köztük Guttát
                     is, a legnépszerűbb retiariust, akinek arcképét nemcsak a boltkirakatokban
                     lehetett látni ezüst tálakba domborítva, lámpákba égetve és pecsétgyűrűkbe
                     vésve, hanem szénnel a falakra rajzolva is.
               </p>
					<p>
                  Négy-ötezer ember azért így is volt Pompejus színházában, a
                     szenátorok márványpadjai mind megteltek, a páholyokból csillogó asszonyok
                     árasztották a tavasz illatát, sőt a teremnek beillő, asztalokkal és heverőkkel
                     bebútorozott császári páholy sem maradt üresen. Valami barbár fejedelem ült
                     benne, mint a birodalom vendége, egész különös, félvállát mezítelenül hagyó,
                     pikkelyekből álló általvetőben, az egész homlokát eltakaró aranyszalaggal.
                     Némelyek azt mondták, lótejen hízott szarmata, mások valami vad britanniainak
                     nézték, mert a meztelen válla piros és sárga pettyekkel volt kifestve.
                     Bozontos, szőke haját a nők nézték irigykedve, izmos karjait a férfiak, részben
                     csodálkozva, részben megvetéssel.
               </p>
					<p>
                  Egy darabig mindenesetre jobban érdekelte a közönséget, mint ami a
                     színpadon történt. Bevezetőnek valami atellanát adtak, egyfelvonásos bohóságot,
                     amely talán már az ős Róma parasztjait is mulattatta. Pappus, az öreg meg
                     akarta szöktetni Dossienusnak, a Púposnak a feleségét, azonban Maccus, a hülye
                     asszony helyett kecskegidát kötött a zsákba. Pappus hajlandó lett volna ezt is
                     asszonynak nézni, de akkor megjelent Bucco, a nagyevő, és fölfalta nemcsak az
                     ifjú kecskét, hanem az öreg szerelmest is. Együgyűség, de halhatatlan, mert nem
                     lehet rajta mosolyogni, csak fülig szaladó szájjal nevetni.
               </p>
					<p>
                  Bucco a nagy lakoma méreteinek megfelelően fölfúvódott hassal
                     letántorgott a színpadról. A chorusban a karmester a talpaira erősített
                     scabillum összecsattantásával megadta a jelt, s megszólaltak a syringák és
                     cimbalmok, a kytharák és lyrák, a tubusok és oboák. Egy görög pantomímus
                     szökött elő, aki eltáncolta Arész és Aphrodité házasságtörését, egymaga
                     személyesítvén mind a kettőt, sőt a leselkedő Héphaisztoszt és a tettenérés
                     tanújául meghívott napistent is. Amint megjelenítette a kéjt és a dühöt, a
                     szégyenkezést és a gúnyt, amint hallhatóvá tette a láthatatlan bilincsek
                     csörgését és az istenek kacaját, fölviharzott a taps. Maga Bion se sajnálta
                     öreg tenyereit, és a maga szerényebb helyéről lelkesedve integetett
                     Quintipornak, aki abban a sorban ült, amely a törvény szerint megillette a
                     lovagokat.
               </p>
					<p>
                  A fiú azonban nem látta az integetést. A zenét se hallotta,
                     semmiről se tudott, ami körülötte történt. Befelé nézegetett és hallgatózott, a
                     saját lelkébe.
               </p>
					<p>
                  - Nem ismerem a lelkedet - ő mondta ezt valamikor kis Titnek? Hát
                     a maga lelkét ismeri? A tenyerébe veheti, mint egy pillét? Szétszedheti az
                     ujjaival, mint egy virágot? Hiszen az övé, azt tehet vele, amit akar,
                     simogathatja, szaggathatja, tépheti. Kiszoríthat belőle mindent, mint egy
                     szivacsból, belenézhet minden sarkába, mint a szobájának, végigtapogathatja
                     minden polcát, mint egy szekrénynek. És akkor megismeri? Tisztába jöhet az
                     ember a saját lelkével? És ha nem, szabad akkor a máséban vájkálni?
               </p>
					<p>
                  Mi volt az, ami őt Hormizdához hajtotta? Mért rakatta tele a
                     küszöbét, mire fölébredt, Egyiptomból hozatott rózsákkal és üveg alatt nevelt
                     liliomokkal, a legszebbekkel, amelyeket találhatott a Via Appia boltjaiban?
                     Mért szerette, ha a ruhája az övéhez súrolódott, mért örült, ha véletlenül
                     hozzáérhetett a keze az övéhez, mért leste reggel, hogy nyitva-e már az ablaka,
                     mért nem tudta éjszaka elfújni a mécsesét addig, míg az ő cubiculariumában
                     világítottak az ablakrések?
               </p>
					<p>
                  Nézett a színpadra, és nem vette észre a változást. A hátteret
                     egészen betöltötte az Ida-hegység, fűvel benőve, élő bokrokkal és fákkal
                     beültetve, amelyek között igazi patakok csordogáltak. A lejtőkön igazi kecskék
                     legeltek, amelyeket a szép Párisz őrzött, nyúlánk, fehér testű, szép ifjú,
                     keskeny csípőin ezüstből szőtt lágyékkötővel, fején aranytiarával. A színfalak
                     mögött nagy érclemezeket verdestek össze a brontefactorok, és nagy kőgolyókat
                     görgettek bronzhengerekben. A mennydörgés közeledő istent jelentett be.
                     Mercurius táncolt be a színre, szép, szőke gyermek, öltözete csak lebegő
                     chlamys, eperszín selyemből, halántékain aranyszárnyak, kezében a caduceus és
                     az aranyalma, amit átnyújt Párisznak. Méltóságosan lépdel be Juno, diadémos,
                     szépasszony, kezében sceptrummal, kísérve a Dioszkuroszoktól, s fuvolakíséret
                     mellett eltáncolja Párisznak azt az ígéretet, hogy a szépség aranyalmájáért
                     neki adja Ázsiát. Minerva, olajág-koszorúzta sisakban, pajzsot és lándzsát
                     forgatva viharzik be, s míg körülötte a félelem és borzalom mezítelen démonai
                     kardtáncot járnak, a dór zene szilaj ritmusaiban ígér a pásztornak harci
                     dicsőséget. Végre Venus közeledik, buja ion zene jelenti be, íjas és fáklyás
                     kis Cupidók táncolnak előtte, s Hóráknak és Gráciáknak vetkezett, mosolygó
                     fiatal lányok, végre megjelenik maga az istennő, mintha most született volna a
                     tenger habjaiból, és még nem ért volna rá felöltözni, csak egy átlátszó kék
                     selyemfátyol van csípőire vetve.
               </p>
					<p>
                  A színházat majd szétveti a taps, Quintipor kis Titet látja, és
                     vele beszélget. Nem is beszélget, csak ő beszél. Ő nem hibás, mindennek az volt
                     az oka, hogy Hormizda nagyon emlékeztette kis Titre. Csak őt ette, itta,
                     fülével, szemével, az idegen lány mozgásában, hajladozásában, szeme vágásában,
                     feje vetésében, kacagásában. A keze is olyan volt, mint az övé, a tenyere
                     rózsás és puha, az ujjai karcsú kis kígyók, azért engedte őket a hajában
                     futkározni.
               </p>
					<p>
                  A fuvolák lágy lídiai melódiát leheltek, Venus észvesztő táncban a
                     legszebb nőt ígérte Párisznak, aki átnyújtotta neki az aranyalmát. Az istennők
                     elvonultak, a vesztesek zordan és fenyegetőzve, a győztes az ítélethozó karján
                     táncolt ki a színről a szerelmi istenkék kacagó koszorújában, a hegy csúcsából
                     crocussal összefőzött borforrás szökött fel a magasba, s míg ez fűszeres
                     illattal frissítette fel a színház forró levegőjét, a hegy lassan
                     elsüllyedt.
               </p>
					<p>
                  Quintipor lehajtott fejjel ült a helyén. Most már ő hallgatott, és
                     kis Tit beszélt. Ne hazudj, Gránátvirág, lágy az orrod, ne hazudj! Nem engem
                     kerestél, nem engem ettél, nem engem ittál. Húsból és vérből vagy te is,
                     csakúgy, mint én. Nekem nem tudtad megbocsátani, hogy addig is ragyogott a
                     szemem, addig is piroslott a szám, és addig is dobogott a szívem, míg téged nem
                     ismertelek. Te már ismertél engem, a te szíved már járt egy táncot az enyémmel,
                     a te szád már ismerte az enyémnek az ízét, a te szemed már csukódott le az
                     enyémmel együtt, neked már minden porcikád emlékezett rám, az összekuszált
                     hajadtól a remegő lábad sarkáig, és te azért mégis elárultál engem, aki csak
                     álom vagyok, azért, aki hús és vér. Mert te is az vagy, kisfiú, férfi vagy,
                     mint ahogy én asszony vagyok, és mindnyájan engedelmeskedünk egy rettenetes
                     törvénynek, amely alól még a császár sem szabadíthat föl téged,
                     Gránátvirág.
               </p>
					<p>
                  Most fölütötte Quintipor a fejét. Nem kezdődött volna még meg az
                     előadás? Mért van akkor ilyen csönd? Először hátranézett, mert a felső sarokból
                     hallott valami cincogást. Igen, mindenki a helyén ül, és várakozóan néz a
                     színpadra. Most már ő is odatekintett. A háttérben egy keresztfa volt
                     felállítva, rajta egy meztelen ember, akinek a szeme szamárfejbe volt bujtatva.
                     Az oldalából piros patak csordogált. Lehet, hogy valami festék, de az is lehet,
                     hogy igazi vér. A kereszt tövéhez egy deszka volt fektetve, amelyre ezt
                     mázolták rá görög betűkkel:
                     Khresztosz
                  .
               </p>
					<p>
                  Quintipor nem tartotta különösen érdekesnek a dolgot. Más is
                     lehetett vele egy véleményen, mert valaki elkiáltotta magát:
               </p>
					<p>
                  - Genesius!
               </p>
					<p>
                  Vagy tízen utána kiáltották a nevet. Aztán százan.
               </p>
					<p>
                  Aztán ezren ordították dobogva és tapsolva:
               </p>
					<p>
                  - Genesius! Genesius!
               </p>
					<p>
                  Egy komikus álarcot viselő histrio lépett ki a színfalak mögül, és
                     mély hajlongások közt kérte a közönség elnézését. Pár perc múlva itt lesz az
                     archimímus, már elküldték érte a város leggyorsabb lábú futóját.
               </p>
					<p>
                  - Melyik szenátornéhoz? - kiáltotta valaki.
               </p>
					<p>
                  Nagy nevetés támadt. Egy szenátor fölugrott, nyilván tiltakozni
                     akart, de mivel erre még nagyobb lett a nevetés, beérte azzal, hogy megdobta a
                     színészt egy fügével. Mások almacsutkát, keménytojást vagdostak hozzá, ezt mind
                     hajlongva állta. Mikor azonban a galeriákról vöröshagymafejek és retkek kezdtek
                     röpülni, akkor megfordult, s most már a kereszt előtt kezdett hajladozni,
                     hátulsó felét fordítván a közönség felé, amely egyszerre megbékülten kacagott.
                     Különösen mikor észrevette, hogy a histrio előre fölkészült mindenre. Nemcsak
                     az arcát takarta el álarccal, hanem a feje hátulját is, csak arra a szokott
                     tragikus maszkot kötötte fel.
               </p>
					<p>
                  Sokan nagyon eredetinek találták az ötletet, s a színész még
                     fokozni is tudta a hatást. Terpeszállásba vágta magát, s annyira meghajolván,
                     hogy hosszúkás álarca a két térde közül vöröslött elő, lekiáltott a
                     nézőtérre.
               </p>
					<p>
                  - Janus temploma nyitva van!
               </p>
					<p>
                  Zajos derültség támadt, s többen megkérdezték a szomszédjukat, ki
                     ez a nagyszerű histrio. Némelyek azt vélték, hogy nem lehet más, csak Genesius.
                     Ennek hamar híre szaladt, s újra felcsattogott a taps, de most már nem
                     követelésképp, hanem jutalmazóan.
               </p>
					<p>
                  - Genesius! Genesius!
               </p>
					<p>
                  Az ünnepelt színész most már csakugyan ott állt a színfalak
                     mögött. A bokáig érő, bő, fehér inget, amit szerepe kívánt, már magára öltötte,
                     de az arcát nem festette ki. Sápadt volt, és idegesnek látszott, lihegve intett
                     a rabszolgájának, hogy törölje le homlokáról a szüntelen gyöngyöző verejtéket.
                     Egy másik szolga, kezében vödröt lóbálva, azt kérdezte tőle, kezdi-e már.
               </p>
					<p>
                  - Várj egy kicsit. Nagyon szaladtam, ki kell fújni magam -
                     támaszkodott neki egy cölöpnek. - A fejem is megfájósodott.
               </p>
					<p>
                  Rá-rászorította mind a két tenyerét a halántékaira, mereven nézett
                     maga elé, aztán nagyot sóhajtott.
               </p>
					<p>
                  - Kezdhetjük.
               </p>
					<p>
                  Előbb a szolga lépett ki a vödörrel, és fölnyújtotta azt a
                     keresztre a szamárfejűnek. Rögtön megjelent Genesius is, és riadtan állt meg a
                     színpad közepén. Ötvenedszer játszotta már ebben az istenteleneket kigúnyoló
                     jelenetben a kikeresztelkedő szerepét, de soha még ennyi gyámoltalanság nem
                     volt a játékában, se ilyen őszinte ijedelem az arcában. Teste reszketése még a
                     bő ingben is látszott, és az arcára rá volt írva, hogy minden hajaszála
                     külön-külön fél a pokoltól.
               </p>
					<p>
                  - Nagyszerű! Hihetetlen! - suttogták mindenfelé. - Mennyivel jobb
                     így, mint mikor ki van festve!
               </p>
					<p>
                  Még nem szólalt meg, de Quintipor már hallotta a hangját. Úgy,
                     mint az alexandriai könyvtárban. “Engedd meg, Aphrodité-szemű istennő...” És
                     látta mosolyogni kis Titet, és összetett kézzel könyörgött neki.
               </p>
					<p>
                  - Kis Tit, ne oda nézz, ne oda hallgass! Ide fordítsd a
                     virágarcod, Gránátvirág beszél, hallod? Nem hazudok, kis Tit, Kleopátra fájára
                     mondom, és a lampyrisekre és a sárga virágra, amely kebleid között hált. Talán
                     volt egy pillanat, hogy eleresztettem a kezed. Mikor úgy éreztem, hogy te már
                     nem fogod az enyémet. Mikor azt hallottam, hogy boldog asszony vagy. De bántani
                     akkor se bántottalak, s akkor is a vacsorámnál már félretettem neked az első
                     falatot, úgy, ahogy tőled tanultam. Hiszen mi közöm nekem a más boldog
                     asszonyához? Az nem az én kis Titem. Kis Tit, az egyedülvaló, itt lakik az én
                     palotámban. Nem, ezt nem az idegen lányra értettem. Az már nincs, az csak addig
                     volt, míg te nevettél rám az ő szeméből, míg te simogattad a hajam az ő
                     kezével, míg a te térdeid ringatták a fejemet az ő ölében. Most már nincs, ma
                     alkonyat óta nincs. Csak a kislámpa égett a szobájában, és még nyitva voltak az
                     ablakok, és a karjai illata is a tiéd volt, ahogy fölemelte a fejemet, és húzta
                     a maga lehajtott feje felé. Az ő szája az enyémet kívánta, de az enyém csak a
                     tiedet. De nem érte el, kis Tit, mert én az ablakra néztem, és megláttam, hogy
                     feljött a csillag. Tudod, a mi csillagunk, és nekem eszembe jutott, hogy te
                     most imádkozol értem, és akkor nem nyújthatod felém a szádat. És akkor
                     megláttam, hogy kérő száj hívja az enyémet, nem adó száj, és hogy idegen térdek
                     ringatnak, és idegen karok ölelnek, és idegen szemek néznek. Fölugrottam és
                     elfutottam, és abban már nem vagyok bizonyos, hogy kiáltott-e utánam az idegen
                     lány hangja, mert én csak a te sikoltós kis kacagásaidat hallottam. És most te
                     mondd meg, kis Tit, hogy vétkeztem-e én ellened, vagy nem vétkeztem?
               </p>
					<p>
                  - Barátom, irigyellek - lökte oldalba valaki Quintiport.
               </p>
					<p>
                  A szomszédja volt, egy deresedő szakállú lovag, akinek nevető
                     ábrázatán könnyek csorogtak.
               </p>
					<p>
                  - Miért? - bámult rá a fiú.
               </p>
					<p>
                  - Mert te vagy az egyetlen ember, aki ezt nevetés nélkül meg tudod
                     állni.
               </p>
					<p>
                  Genesius ott állt az előtérben, arcáról csurgott a vér, és bíbor
                     patakokban öntötte el a fehér inget. Fejét égnek szegezve, két karját
                     fölemelve, az egész színházat betöltő hangon mondta:
               </p>
					<p>
                  - Látjátok, én most már keresztény vagyok! Kövessétek
                     példámat!
               </p>
					<p>
                  Máskor is kijelentette ezt, minden este, amint a szerepe kívánta.
                     Megkérte a Khresztoszt, lábait átölelve, hogy tisztítsa meg őt, és lelkét tegye
                     olyan fehérré, mint az inge, az erre fölemelte a vödröt, s úgy leöntötte
                     bárányvérrel, hogy alig bírta a szemét kinyitni utána, míg fölszólította a
                     közönséget példája követésére.
               </p>
					<p>
                  Együgyű dolog és utálatos jelenet volt, de utána mindig percekig
                     zúgott a taps. A színész nem is szokta végét várni, sietett a színfalak mögé,
                     lemosatni magáról a vért. Most azonban különös jó hangulatban lehetett
                     Genesius, mert már harmadszor ismételte meg a fölkiáltást, egyre élesebb
                     hangon.
               </p>
					<p>
                  - Látjátok, én most már keresztény vagyok! Kövessétek
                     példámat.
               </p>
					<p>
                  A tetszés egyre viharosabb lett. Sokan fölálltak, és a ruháikat
                     lengették a színész felé. Az most már leeresztette a karjait, ölelő formán
                     terjesztette ki, s eddig fölemelve tartott arcát is a közönség felé
                     fordította.
               </p>
					<p>
                  Az első sorban valaki elkiáltotta magát:
               </p>
					<p>
                  - Genesius sír!
               </p>
					<p>
                  A messzebb ülők újra tapsoltak és kacagtak, az első sorok azonban
                     elcsöndesedtek. Többen is észrevették, hogy a színész szemében csakugyan
                     könnyek csillogtak, s arccsontjairól már lemosták a vért.
               </p>
					<p>
                  - Rosszul vagy, Genesius? - kiabáltak föl hozzá részvéttel. Mások
                     körülnéztek, és orvosért kiáltoztak.
               </p>
					<p>
                  Az archimímus magasba lendített jobb karjával jelezte, hogy
                     mondani akar valamit. Egyszerre csönd lett, mindenki előregörnyedve
                     hallgatott.
               </p>
					<p>
                  - Értsétek meg, rómaiak, hogy én most már valóban keresztény
                     vagyok, és kövessétek példámat!
               </p>
					<p>
                  Mint az előbb a taps erősödött, most a csend mélyült. Egyik
                     páholyból felindulástól remegő asszonyhang hallatszott.
               </p>
					<p>
                  - Én is keresztény vagyok!
               </p>
					<p>
                  - Mi is azok vagyunk! - ezt három mély férfihang egy helyről
                     kiáltotta.
               </p>
					<p>
                  A szenátorok padjaiban egy öreg ember állt fel. A kortól
                     berozsdásodott hangon szólt fel a színpadra.
               </p>
					<p>
                  - Genesius, én követem a példádat.
               </p>
					<p>
                  Az utolsó szó már belehalt az ordítások zűrzavarába. “Keresztre
                     velük!” “A bestiák elé!” “Máglyára az istentelenekkel!” Mindenki felugrált,
                     öklüket rázó tömegek indultak meg a színpad felé, amely hirtelen elsötétedett.
                     Mások sikoltozva tódultak a kijáratokra. Róma hatezer rendőre közül negyven
                     vigil jutott Pompejus színházára, azok elállták az ajtókat. Fegyver nélkül
                     fogtak össze huszonhét keresztényt, csupa önként jelentkezőket.
               </p>
					<p>
                  Bion és Quintipor nem tudták egymást megtalálni a nagy
                     kavarodásban. De legalább a fáklyás rabszolgának sikerült kihalászni a
                     matematikust az izgatott csoportokra szakadozó sokaságból. Ifjú gazdáját nem
                     látta a praelucens.
               </p>
					<p>
                  - Bizonyosan otthon találjuk már - nyugtatta magát Bion. -
                     Gyorsabban jár, mint én, az ő lábszárcsontjaiban még nincs megaludva a
                     velő.
               </p>
					<p>
                  Hormizda ablaka még világos volt, a Quintiporé sötét. Pedig a
                     lovag otthon volt, a janitor mondta, hogy beeresztette. A virágokat még csak
                     azután hozták.
               </p>
					<p>
                  - Micsoda virágokat?
               </p>
					<p>
                  - Onnan küldték! - bökött vigyorogva a kapus a királylány virágos
                     ablaka felé.
               </p>
					<p>
                  A matematikus lábujjhegyen osont el a fiú cubiculumának ajtaja
                     előtt, nagyot szippantván az odarakott jácint-kosarak méz-illatából. Az ajtó
                     mögül nem hallatszott semmi nesz.
               </p>
					<p>
                  - Bizonyosan szebb álma lesz, mint nekem - egyenesedett föl a
                     matematikus, megdörgölve köszvényes lábait.
               </p>
				</div>
				<div type="chapter">
					<head>
                  XXXVII.
               </head>
					<p>
                  A fiú csakugyan feküdt már akkor, de még nem aludt. Sokkal
                     kábultabb volt, semhogy álmosságot ne érzett volna, és sokkal izgatottabb,
                     minthogy el tudott volna aludni. Kábulttá a színész megtérése tette. Közvetlen
                     közelről találkozott valami ismeretlennel, ami nem egészen volt neki érthető, s
                     valami ijesztő szépséget éreztetett vele, mint amilyent nagy tűz szokott
                     éreztetni a gyerekkel. Már Antiochiában sokat hallott a keresztényekről,
                     Pantaleont ismerte is, szent könyveikből egy-egy történet, egy-egy gondolat
                     felborzolta a lelkét, de csak pillanatokra, mint nyugodt tó tükrét a fölötte
                     elcikázó fecske szárnya. Rendesen úgy emlegették őket, hogy istentelenek, itt
                     Rómában azonban többször hallotta Lactantiustól, hogy éppen ők az isten
                     szentjei. De se így, se úgy, nem nagyon érdekelték. Bion tanítványa volt és a
                     költőké, s a gondtalan élettel egy napon ismert meg egy istennőt, akinek
                     szolgálatában minden fogékonyságát elvesztette úgy a halhatatlanok, mint a
                     halandók minden dolga iránt. Ezen a napon ébredt föl benne először az a
                     gondolat, hogy talán nem egészen babona az, amikor az emberek úgy nyújtogatják
                     a kezüket a csillagok felé, mint ahogy a fészekből kiesett kismadarak verdeső
                     szárnnyal fölfelé jajveszékelnek a porból. Talán ha délután nem hallja Bion és
                     a rhetor vitáját a megváltásról és az istennek fölajánlott életről, nem találja
                     érthetetlen érdekességnél többnek, ami a színházban történt. Így azonban
                     Genesius megtérése a vita folytatásának, sőt talán eldöntésének látszott.
                     Nemcsak a mímus arcán látta ugyanazt a ragyogást, amely a Lactantiusén ámulatba
                     ejtette, de még a vén szenátorén is elömlött valami abból a boldogságból, amit
                     ő másoknak a vonásain még sohase figyelt meg. Hozzá hasonlót igen, egyetlenegy
                     arcon, nem is egyszer, a kis Titén. Az más volt persze, egészen más ragyogás,
                     valahogy rózsaszínűbb, nem ilyen hideg fehér, de valami rokonságnak kell köztük
                     lenni. Mindenesetre valami nagy, nagy titok van itt, annyira riasztó, amennyire
                     vonzó, leigázó és fölemelő egyszerre, valami olyan fényes felhő, aminőt Ixion
                     ölelt, és ami elől jó menekülni Somnus isten kertjébe, aki piros és fehér
                     mákvirágok álomtejét csorgatja a fénybe és sötétbe egyformán belefáradt
                     pillákra.
               </p>
					<p>
                  De hiába szorította össze a pilláit: amikor gondolatai kezdtek már
                     elszéledni, a kormányozhatatlanság határán, feje alatt, a begörbített sarkú
                     vánkosban megismétlődő koppanásokat hallott, mint mikor a tetőn, az esőcsatorna
                     vízokádójának szájából cseppenként csurran a víz. Kopp, kopp, kopp... Mire
                     rájött, hogy a vánkosban kis Tit szíve dobog, akkorra tökéletesen kiment
                     szeméből az álom. Fölült, mert most már a hangját is hallotta.
               </p>
					<p>
                  - Gránátvirág, nem alszol még?
               </p>
					<p>
                  - Nem alszom, kis Tit.
               </p>
					<p>
                  - Gránátvirág, én mindig tudtam, hogy Te hogy szeretsz engem. Most
                     már te is tudod?
               </p>
					<p>
                  - Tudom, kis Tit.
               </p>
					<p>
                  - Azt is, hogy most már sohase válunk el egymástól?
               </p>
					<p>
                  - Azt is, kis Tit.
               </p>
					<p>
                  - Eljössz velem a Boldogok Szigetére?
               </p>
					<p>
                  - El, kis Tit.
               </p>
					<p>
                     Ott vár a boldog fénysziget...
               </p>
					<p>
                  Hallotta kis Tit csicsergő hangját, és nevetve rászólt.
               </p>
					<p>
                  - Nem jól van, kis Tit. Valamit kihagytál, és nem úgy van, hogy
                     “vár”.
               </p>
					<p>
                  - Hát nem vár? - a csicsergés sírásra fordult.
               </p>
					<p>
                  - Nem, hanem talán Capitolium.
               </p>
					<p>
                  Érezte, hogy valami bolondot mondott, és meg akarta nézni az
                     asztalán a cera pusillát, de úgy, hogy kis Tit ne vegye észre. Lassan húzta ki
                     a lábát a takaró alól, de kis Tit fülét nem lehetett megcsalni.
               </p>
					<p>
                  - Ne menj el - zokogta, és úgy megszorította a kezét, hogy
                     fölszisszent rá. Ki is rántotta a kezéből, és beleütötte a torus mellett álló
                     kis kerek bronzasztalba.
               </p>
					<p>
                  Fölriadt, és most már csakugyan fölült. Eddig feküdt, és álmodta
                     az egész beszélgetést. A mécsesben még pislogott a kanóc. Megigazította a
                     csíptetővel, és a fellobbanó lángnál körülnézett a szobában. Megakadt a szeme a
                     torusszal szemben a császár és a császárné hermáján. Amaz aranyozott bronz
                     volt, emez rózsaszín márvány. Fölemelte a mécsest, és rájuk világított.
               </p>
					<p>
                  Sohase nézte őket ilyen sokáig és ennyi gyöngédséggel. Náluk
                     nélkül mi lett volna belőle? Talán favágó volna Diocleában, vagy valamelyik
                     szenátorné hintóhordozója Rómában, és most a penészes, bűzös ergastulumban
                     feküdne a rothadt szalmán, és arról álmodna, hogy korbácsot kap-e holnap
                     reggelire, vagy possajtott kölest.
               </p>
					<p>
                  - Most pedig kis Titről álmodunk - intett mosolyogva a két
                     szobornak, és elfújva a mécsest, most már csakugyan nekikészült a szép álomnak.
                     El is aludt mindjárt, de kis Tit nem jött el többet. Csak a rózsaszín hermának
                     elevenedett meg először a szeme, azután a szája is.
               </p>
					<p>
                  - Gyere ide - parancsolt neki szelíden. - Én nem mehetek tehozzád,
                     mert nincs lábam.
               </p>
					<p>
                  Engedelmeskedett, és akkor a herma tovább parancsolt.
               </p>
					<p>
                  - Ölelj meg. Én nem ölelhetlek meg, mert nekem nincs karom.
               </p>
					<p>
                  Széttárta a karját, de a szobor megint megszólalt.
               </p>
					<p>
                  - Várj. Hát nem ismersz meg? Nézz meg jobban.
               </p>
					<p>
                  Jobban megnézte. Már nem éjszaka volt, hanem nyári délután, és ő
                     az antiochiai szent palota folyosóján állt, szemben a hermával.
               </p>
					<p>
                  - Szapphó!
               </p>
					<p>
                  Valahogy érezte, hogy ez csak álom lehet, de aztán végignézett
                     magán, és látta a zöld ruhát meg a cseresznyepiros övét. Most már olyan mélyen
                     beúszott az álom vizébe, hogy sejtését is elhagyta az öntudat partjának.
                     Lehajolt, és betűzgette a rózsaszín márvány alatt az aranyos felírást.
               </p>
					<p>
                     Mert a halált...
               </p>
					<p>
                  A következő szót csak homályosan látta, s egyszerre semmit se
                     látott. Az az érzése volt, hogy elvesztette a szemét. Oda akart kapni a
                     kezével, de már akkor keze se volt. Pedig bizonyosan tudja, hogy még az előbb
                     megvolt mind a kettő. Ejnye, hol hagyhatta el őket? El akart indulni
                     keresésükre, de akkor már lába se volt. Azért nem ijedt meg, mert mindjárt
                     megtalálta a magyarázatot. Ő most már lélek, azért nincsen se keze, se lába, se
                     szeme. Nyilván füle sincs. De akkor mivel hall? Most hallott valami hangot.
                     Messziről jött, de egyre közeledett. Most már egészen közelről hallatszott.
                     Genesius beszélt.
               </p>
					<p>
                  - Én most már igazán keresztény vagyok. Kövesd a példámat.
               </p>
					<p>
                  Az ablaktáblák szét voltak húzva, mikor fölébredt, a tavaszi
                     reggel aranyfénye öntötte el a szobát, és a ragyogó hullámokban Trulla
                     szökdösött ide-oda, mint valami élemedettebb kövér delfin.
               </p>
					<p>
                  - Trulla! Te vagy? - könyökölt fel Quintipor, és az ajtót nézte.
                     Félig nyitva volt, és zuhogott be rajta a jácintok illata. - Kis Tit?
               </p>
					<p>
                  A dajka odaperdült az ágy elé, és csapkodta össze a két
                     kezét.
               </p>
					<p>
                  - Képzeld, ezek az ökrök nem akartak hozzád beereszteni. Te,
                     mennyit adtál értük? A kapusod, nem mondom, megért egy zsák finom lisztet, mert
                     nagyon finom, művelt ember, rögtön dominának szólított. Hanem a domesticusodért
                     nem adnék egy marék zsizsikes lencsét se. Majd kivertem a szemét a stolámmal,
                     míg észrevett!
               </p>
					<p>
                  Csattogtatta, lobogtatta az ezüsttel kivarrott, keskeny
                     nyakbavetőt, amit csak férjes úrnők viselhettek.
               </p>
					<p>
                  Quintipor a kis Tit miatt való türelmetlenségét is elfelejtette
                     meglepetésében.
               </p>
					<p>
                  - Trulla! Hát te férjhez mentél?
               </p>
					<p>
                  A dajka gyíkszemében méltatlankodás látszott.
               </p>
					<p>
                  - Csak nem csodálkozol rajta, izé, minek is szólítsalak most már?
                     Lovag! - megnyomta a szót. - Látod, én nem csodálkozom rajta, hogy te olyan
                     rendetlen vagy, mint egy igazi nagyúr.
               </p>
					<p>
                  Fejcsóválva vette fel és rázta ki a bíborcsíkos tógát, amit
                     Quintipor úgy dobott le magáról vetkőzéskor, hogy nem nézte, hová esik.
               </p>
					<p>
                  - De hát volt szíved úrnődet elhagyni?
               </p>
					<p>
                  Trulla visszadobta a tógát a mozaikra, és elzokogta magát.
               </p>
					<p>
                  - Hogy én hagytam volna el, aki járni és beszélni tanítottam? Aki
                     egy ágyban aludtam vele, mikor himlős volt, és éjjel-nappal fogtam a kis kezit,
                     hogy éktelenre ne vakarja magát? Aki nélkül úgy elgirhesedett volna az apja
                     mellett, mint egy gazdátlan macskafiók, akiből az utcagyerekek játékot
                     csinálnak? Aki huszonhárom kérőnek adtam ki az úticédulát őmiatta, pedig
                     némelyiket már jobban szerettem, mintha hites uram lett volna. Az első még
                     akkor csak manipulus vezető tizedes volt, de ha a carrhaei csatában agyon nem
                     szúrták volna, én most mint tábornok özvegye mehettem volna férjhez. Ugyan nem
                     panaszképpen mondom, mert így is nagyon rendes uram van, magister az is, mint
                     te voltál, csak ez komoly magister. Ilyen szép nagy haja van, ő a mészárosok
                     kollégiumának a magistere. A második kérőm...
               </p>
					<p>
                  Bal keze hüvelykujjával és mutatóujjával jelezte, hogy nagyon
                     komoly enumerációra készül. Quintipor elfogta a kezét, és a magáéban
                     tartotta.
               </p>
					<p>
                  - Azt mondd meg előbb, Trullám, mért hagytad el a
                     nobilissimát.
               </p>
					<p>
                  A dajkának megint eleredtek a könnyei.
               </p>
					<p>
                  - Nem hagytam el. Elkergetett.
               </p>
					<p>
                  - Ő?
               </p>
					<p>
                  - Hogy gondolhatsz ilyent? - szikrázott Trulla szeme.
               </p>
					<p>
                  - Az ura?
               </p>
					<p>
                  Trulla megvetően lepittyesztette a száját.
               </p>
					<p>
                  - Ura? Maxentius? Úgy ura az, mint te! Hiszen azért kergetett el,
                     mert nem tud ura lenni. Azt hiszi, én vagyok az oka.
               </p>
					<p>
                  - De hát minek az oka, Trulla? - Quintipor a bordáin érezte verni
                     a szívét.
               </p>
					<p>
                  - Ejnye no! Hát annak, hogy szegény kicsi drágám még mindig nem
                     tette le a lány-bulláját. A princeps mindjárt az első éjszaka úgy szaladt ki a
                     szobából, mintha az Erinnysek kergetnék, és az én torkomnak esett neki, hogy
                     mit csináltam én az úrnőmmel. Még hozzá se ért, csak a kezét nyújtotta ki érte,
                     mikor annak már megdermedt keze-lába, a szeme megüvegesedett, s a szája olyan
                     hideg lett, mint a halottnak. A magam két szemével láttam, mert én dörgöltem a
                     szíve gödrit szárított szarvasszív porával, míg megint meg nem indult benne a
                     vér. Akkor aztán újra próbát tett vele az a kórságos, de megint csak úgy járt,
                     mint akinek jégből van a kulacsa, és abból akar forralt bort inni. Összedugta a
                     fejét az apjával meg az orvosokkal, etették vele a vasfűgyökeret, itatták két
                     hétig napjában háromszor a krateogonont, nem ért semmit. Akkor aztán megint
                     engem vettek elő, mit tudok. Megmondtam úgy, ahogy van, az én kicsi drágámat
                     valaki megverte szemmel, meghalasztotta a szívét, és a rontást csak az veheti
                     le róla, aki ráadta. Most már arról vallattak, mondjam meg, ki volt az? Mit
                     tudhatom én azt? Sok embernek van összenőtt szemöldöke, s az mind ért a
                     szemveréshez. Lehet, hogy valamelyik istentelen volt, mit tudom én. Erre
                     zavartak aztán világgá, hogy addig szem elé se kerüljek, míg meg nem találom
                     azt az átkozott szeműt.
               </p>
					<p>
                  Nem azért állt meg, mert elfáradt, hanem mert Quintipor
                     visszazuhant az ágyba.
               </p>
					<p>
                  - Nem jól érzed magad? Nehéz ez a virágszag, ugye?
               </p>
					<p>
                  - Dehogy, Trullám, dehogy! És a kis... Az úrnőd engedett
                     elűzni?
               </p>
					<p>
                  - Nem törődik az a világon semmivel - legyintett elbúsultan a
                     dajka. - Kel, fekszik, egész nap jön-megy a kötőkosarával, néha dúdolgat is, de
                     se nem mosolyog, se nem haragszik, borzasztó rossz természete lett
                     szegénykének. “Elmegyek, Aranyvirágom”, mondtam neki. “Jó, Trulla, eredj”,
                     felelte rá. “De nem is jövök vissza többet, Aranymadaram.” “Jó, Trulla, ne
                     gyere.” Hát ezt érdemeltem én tőle?
               </p>
					<p>
                  Könnye indult megint, megtörülgette szemét a stola sarkával.
               </p>
					<p>
                  - Meg is fogadtam, hogy nem gondolok rá többet, nem rontom vele
                     magam, de hát tudom én azt megállni? Most is őmiatta tettem meg ezt a nagy
                     utat, Mediolanumtól idáig.
               </p>
					<p>
                  - Ő küldött?
               </p>
					<p>
                  - Dehogy! Hiszen őt magukkal vitték a császárék Nikomédiába; azt
                     mondják, ott majd helyrehozza az egyenletes meleg. Márpedig azt az öreg Trulla
                     jobban tudja, mi kell az ő kicsi drágájának. Ha valami van a világon, ami
                     megmentheti, azt csak én küldhetem el neki.
               </p>
					<p>
                  Kis kosarat emelt föl a földről, nyitogatta a tetejét, Quintipor
                     akkorát kiáltott rá, hogy összerezzent.
               </p>
					<p>
                  - Megmenteni?
               </p>
					<p>
                  - Hát. De azért ne egyél meg, hiszen én nem tehetek róla. Akkor
                     kaphatta a szárazbetegséget, mikor egész nap oda mászkáltatok valahol Bajaeban,
                     és este úgy jött haza, mint az ázott ürge. Attól kezdve van a köhögés meg a
                     félrebeszélés. De ne félj, ez elmulaszt mindent. Ejnye, hová tettem?
               </p>
					<p>
                  Izgatottan turkált a kosárban, s míg beszélt, kezdett
                     megverejtékesedni a homloka.
               </p>
					<p>
                  - A Suburrában lakik egy javasasszony, annak van valami tengeri
                     hagymája, amelyik minden köhögést elállít. Neki is azt adott az anyja már
                     háromnapos korában, s ezért nem köhintett még egyet se életében, pedig már
                     százötvenharmadik esztendejébe fordul. Hova lettél már, te büdös? Ezen kellene
                     élni minden embernek, de bizony szegény emberbe nem való. Minden esztendőben
                     csak egyszer hoz ilyent egy griffmadár a hyperboreusok országából, leszáll vele
                     az albanusi tó partján, s aki olyan szóval kiáltja meg, ami kedves neki, arra
                     rávisít örömében, s olyankor kiejti a szájából a hagymát. No ez az, no, ebben a
                     kendőben. Nem, valami másba kötöttem. Aki azonban kedvetlen szót mond neki, azt
                     rögtön széthasogatja, s azért olyan drága a hagyma, mert ilyen
                     életveszedelemmel jár a megszerzése. Bizonyosan tudom, hogy egy sárga
                     vászonkendőbe kötöttem. De hát hol vegyek én annyi pénzt, ettem magamat, amivel
                     a javasasszony beelégszik? Tudod, mit csináltam? Azt a karneolnyakláncot adtam
                     neki, amit jegyajándékba kaptam a magistertől. Már nem tetőled, hanem az
                     igazitól, az enyimtől. A praenestei fortunára mondom, rám fogja a taglót, ha
                     megtudja. De azt se bánnám már, csak a hagyma meglenne!
               </p>
					<p>
                  A homlokára ütött, és hirtelen fölkapta a kosarat.
               </p>
					<p>
                  - Tudom már! Bizonyosan a Dea Bona oltárán rántottam ki a
                     kosárból, mikor a báránycombot kivettem belőle, amit az istennőnek hoztam.
                     Tartós egészséget kértem a magisterem számára. No, szaladok is, lovag. Te se
                     kerülj ám el, ha arra jársz mifelénk.
                     A kövér sabin göböly
                  , el ne felejtsd, ez a macellariánknak a címere. Jaj, megyek,
                     megyek, már itt se vagyok.
               </p>
					<p>
                  Ki is ment az ajtón, de megint visszafordult. A lovag már akkor
                     arcára feküdt az ágyban.
               </p>
					<p>
                  - Már megint alszol? Akár az én szegény kicsi drágám! Ugyan most
                     már te is teheted.
               </p>
					<p>
                  Quintipor nem mozdult.
               </p>
					<p>
                  - El is felejtettem megmondani, miért jöttem. Olyan sokáig
                     kerestem a palotád, hogy közben egészen kiment a fejemből. Csak azt akartam
                     megmondani, hogy szegény kicsi drágám téged is emlegetett, míg mellette
                     voltam.
               </p>
					<p>
                  Quintipor fölült. Az arca sápadt volt, a homloka, ahogy elnyomta,
                     piros, mint a vér.
               </p>
					<p>
                  - Emlegetett?
               </p>
					<p>
                  - No ne ijedj meg. Nem rossz végrül emlegetett. Csak olyan
                     félrebeszélésből. Hogy ha te tudnád, milyen beteg ő, bizonyosan megtartanád az
                     ígéreted, akkor ő meggyógyulna. De, mondom, ez csak olyan félrebeszéd volt.
                     Talán eszedbe se jut már, mit ígértél neki. Vagy igen? Ej, ej, már látom az
                     arcodon, hogy valami kópéságot ígértél neki. Tudod már, mit?
               </p>
					<p>
                  - Tudom - mosolyodott el Quintipor.
               </p>
					<p>
                  Ez a mosoly aztán egész nap le se maradt az arcáról. Mosolyogva
                     szállt a fürdőjébe, mosolyogva öltözködött fel, és mosolyogva rakta körül a
                     jácintokkal a két hermát. És mosolygott akkor is, mikor a két tudóst meglátta
                     az atrium oszlopai közt sétálgatni.
               </p>
					<p>
                  Bion is mosolygott, egy kicsit gúnyosan.
               </p>
					<p>
                  - Barátunk megmenekült - mutatott Lactantiusra. - Istene zászlaja
                     alá úgy özönlenek az önkéntesek, hogy az ilyen veteranust be se sorozza.
               </p>
					<p>
                  Csúfolódott, de azért szeretettel veregette a rhetor vállát, aki
                     nem mutatott sértődést.
               </p>
					<p>
                  - Úgy van, amint mondod, Bionom. Istené a döntés, hogy kinek az
                     áldozatát kívánja és fogadja el, kiét nem. Abban a jelben, amit ő ad, nem lehet
                     csalódni. Tegnap, amikor veled beszéltem, úgy éreztem, mintha onnan felülről
                     nagy fényesség sütne a szemembe. Ahogy a Genesius arcát leírták nekem, s te
                     magad is beszélted, ő is valami ilyen hirtelen fényességet kaphatott. Én is
                     egész éjszaka láttam, most már nem látom.
               </p>
					<p>
                  Quintipor mosolyogva bólintott. Visszaintegettek neki, mert azt
                     hitték, búcsút int. Pedig ő helyeslést bólintott. A hirtelen fényességgel úgy
                     áll a dolog, ahogy a rhetor mondja. Ő is látta azt a fényességet, amely a
                     Genesius arcán visszatükröződött, s amelyet a rhetor nem látott többé.
               </p>
					<p>
                  A forumra ment, és Benonit kereste, az istenkereskedőt, azon a
                     helyen, ahol az előző reggel találkozott vele, Tiberius Alexander szobra körül.
                     E zsidó származású férfiút, aki megtagadta Izrael istenét, sőt temploma
                     felgyújtásában is segítségére volt az átkozott emlékű Titus császárnak, már
                     több mint kétszáz éve elnyelte a
                     séol
                  , ahol bizonyosan külön üstben főzték számára a szurkot. Az
                     emberek közt azonban még e korban is fenntartotta emlékezetét ez a bronzszobor,
                     amelyet barátja, az átkozott császár emeltetett neki mint a praetoriánusok
                     praefectusának és Egyiptom kormányzójának. Bár fején a hadvezérek babérját és
                     kezében a törvénytudók tekercsét viselte, arca fajának vonásait mutatta, s
                     emiatt volt tárgya ez időkben is a rómaiak gúnyolódásainak és a zsidók
                     gyűlöletének. Se azok, se ezek nem tudták neki megbocsátani, hogy ide került,
                     az örök város ércbe öltözött nagyjai közé. Ő pedig egyforma derűs, sőt kissé
                     cinikus mosollyal nézte úgy a római szemekben csillogó lenézést, mint a zsidó
                     szemekben izzó gyűlöletet.
               </p>
					<p>
                  Itt szokta árulni isteneit Benoni, a szobor körül keringve, de
                     vigyázva arra, hogy mindig hátat fordítson neki, nehogy gyulladt szemein
                     keresztül lelkét irtózattal töltse el a kárhozat fiának látása. Most azonban
                     még nem volt a helyén. Szomszédjai, egy tűzkőáruló lidiai görög s egy tisztes
                     megjelenésű, kövér szíriai, akit amaz címkereskedőnek szólított, azt mondták
                     Quintipornak, hogy nem is fog kijönni;
                     Sabbath
                  ja van, és azt meg szokta szentelni.
               </p>
					<p>
                  - Hogy szenteli meg? - mosolyodott Quintipor.
               </p>
					<p>
                  - Úgy, hogy nem dolgozik semmit - mondta a szíriai -, hanem
                     imádkozik egész nap otthon.
               </p>
					<p>
                  - Szegénynek sokkal rosszabb, mintha dolgozna - elméskedett a
                     görög, s kelet felé fordulva hajlongani és mormogni kezdett.
               </p>
					<p>
                  A szíriai megfeddte, és rossz erkölcsűnek nevezte. Quintipornak
                     megtetszett a komoly ember, és tőle kérdezte meg, nem tudja-e, hol lakik a
                     zsidó. Az este egy kicsit szórakozottan hallgatta, s most már csak arra
                     emlékezett, hogy túl a Tiberisen van valahol a szállása, s a háztulajdonos
                     nevében a
                     lucerna
                   is benne van.
               </p>
					<p>
                  - Nem lucerna, hanem Candelabrum - okosította föl a szíriai. -
                     Candelabrum Severus. Ha kívánod, uram, én elvezetlek hozzá.
               </p>
					<p>
                  Quintipor elfogadta az ajánlatot, annál inkább, mert a szíriai azt
                     mondta, ő nagyon meg tudja rövidíteni az utat. Ebből azt is látta, hogy a
                     címkereskedő valami kalauzféle lehet.
               </p>
					<p>
                  Csakugyan olyan beszédes volt, mint a kalauzok szoktak lenni. A
                     Benoni házigazdájának történetébe kezdett. Severus húsz évvel ezelőtt a római
                     postaigazgató rabszolgája volt, de nemigen tudták hasznát venni, mert nem
                     szeretett dolgozni, s mivel kancsalnak és vöröshajúnak született, arra sem volt
                     alkalmas, hogy művelt ízlésű emberek gyönyörködjenek benne. Egyszer a
                     postaigazgató elárvereztette tiburi villájának kiselejtezett bútorait, azok
                     közt volt egy nagy vas-candelabrum is, amit senki se akart megvenni. Erre a
                     postaigazgató fülénél fogva előrángatta Severust, aki akkor is aludt egy rossz
                     kádban, és kikiáltatta a praecóval, hogy aki kikiáltási árban megveszi az ócska
                     candelabrumot, az ráadásul ingyen megkapja ezt a nagyszerű rabszolgát. Rögtön
                     jelentkezett egy élemedett özvegy, aki megvette a candelabrumot, megkapta
                     Severust, és mivel nagy örömét találta a kancsal szemben és a vörös hajban, öt
                     év múlva, mikor meghalt, végrendeletében visszaadta neki a szabadságát, s
                     ráhagyta a négyemeletes házát, kertjeit, villáit és földjeit. Severus pedig
                     oltárt emelt a háza udvarán, arra föltette a candelabrumot, amelynek
                     szerencséjét köszönhette s azt imádja egyetlen isten gyanánt, ezért hívják
                     Candelabrum Severusnak.
               </p>
					<p>
                  A Suburrában jártak, a Viminalis tövének egyik piszkos, szűk
                     utcájában. A szíriai megállt, és nagy tisztességtudással megérintette Quintipor
                     karját.
               </p>
					<p>
                  - De ha nem akarsz olyan messzire fáradni, praeclarissime, én itt
                     is szolgálatodra állok.
               </p>
					<p>
                  - Miben? - bámult el Quintipor.
               </p>
					<p>
                  - Amiben kívánod, praeclarissime. Minden igénynek megfelelő címmel
                     siettethetem boldogságodat.
               </p>
					<p>
                  Vaskos kis libellust húzott elő, de mire szétnyithatta volna,
                     Quintipor szemen köpte. A tisztes külsejű férfi megtörülközött, és megkezdte
                     árui felsorolását.
               </p>
					<p>
                  - Quadratus, kilencéves, Quadrata, tizenkét éves, Tit...
               </p>
					<p>
                  Akár Titust akart mondani, akár Titildát, nem bírta bevégezni,
                     mert Quintipor úgy vágta mellbe, hogy megszédült. Aztán mosolyogva ment tovább,
                     csak sok kérdezősködéssel, mert erre sohase járt még, s jól elhaladt a nap,
                     mire Róma legrégibb hídján, a Pons Subliciuson, amelyet a szent hagyományok
                     szerint még javítani se volt szabad vaseszközzel, átért a Tiberisen túlra. Ott
                     azonban nem kellett sokat keresgélnie. Mindjárt útbaigazították, mert mindenki
                     ismerte Candelabrum isten házát.
               </p>
					<p>
                  A rozsdás vaslámpás csakugyan ott állt márványemelvényen a
                     piszkos, bűzös és sötét udvar közepén, ágain fonnyadt koszorúkkal. Benoni,
                     kicsit fölmosakodva, és inkább dohos, mint rongyos ruhába öltözve egy mocskos
                     kisgyereket taszigált a kötélhintán, amely a földbe leásott hajórostrumra volt
                     kötve.
               </p>
					<p>
                  - A tied, Benoni? - csodálkozott el Quintipor.
               </p>
					<p>
                  - Nem, uram - szeppent meg a zsidó. - Találtam az utcán, nagyon
                     sírt, behoztam, és most nevet. Ha beesteledik, itt fogja majd keresni az anyja.
                     Tudják, hogy ilyenekkel szoktam játszani, mikor itthon vagyok. Az én öcsém is
                     ekkora volt, mikor utoljára láttam.
               </p>
					<p>
                  - Most hol az öcséd?
               </p>
					<p>
                  - Otthon vár, uram. Eskolban, a szőlőfürtök völgyében. Húsz
                     éve.
               </p>
					<p>
                  - Erről akarok veled beszélni, Benoni. Nem vezethetnél be a
                     szobádba?
               </p>
					<p>
                  - Nekem nincs szobám, uram. Én itt lakom, ebben az ólban. Ebben
                     pedig két ember nem fér el egyszerre. S te nem is tudnál belépni, mert magas
                     vagy és egyenes.
               </p>
					<p>
                  - Akkor kísérj el - húzódott hátrább Quintipor. Az ólnak nem
                     érezte semmi szagát; mikor megtudta, hogy ember lakik benne, megtántorodott a
                     rothadt szalma bűzétől.
               </p>
					<p>
                  Benoni kétségbeesve dörzsölgette előreugró, sovány állát.
               </p>
					<p>
                  - Nem tudom, uram, mi lesz akkor a gyermekkel. Itt keresztények is
                     laknak, s azokról azt mondják, hogy levágják a gyermekeket.
               </p>
					<p>
                  - Bolond vagy, Benoni - mosolygott Quintipor. - Úgy láttam, itt
                     van a szomszédban a vigilek őrháza. Majd én leadom oda a gyereket, és
                     megmondom, hogy csak neked vagy az anyjának adják ki.
               </p>
					<p>
                  - Akkor mehetünk, uram.
               </p>
					<p>
                  - Hát az ajtód? - mutatott Quintipor az ólra. - Az isteneid is ott
                     vannak? A pénzed is?
               </p>
					<p>
                  - A pénzem kamatozik, uram. De az istenek ott vannak a szalma
                     alatt.
               </p>
					<p>
                  - Azok is pénzt érnek. Mért nem zárod be őket?
               </p>
					<p>
                  - Nincs ajtóm, uram. Nem is kell. Az én népemnek Izrael istenén
                     kívül a megvetettség is oltalmazója.
               </p>
					<p>
                  Igaza lehetett, mert a vigilek, akikhez ő lépett be elsőnek utat
                     mutatni, nem a kezökkel lökték ki, hanem a lábukkal. A lovagot azonban katonás
                     tisztelgéssel fogadták, és a gyereknek mindjárt sisakot és kardhüvelyt adtak
                     játszani.
               </p>
					<p>
                  - Benoni - kérdezte Quintipor, mikor megindultak az utcán a
                     Tiberis felé -, mit akarsz te Jeruzsálemben?
               </p>
					<p>
                  - Sírni akarok a falnál, uram, ami a templomból megmaradt.
               </p>
					<p>
                  - Mondtam már neked, hogy zsidó nem léphet be Jeruzsálembe.
                     Törvény van rá.
               </p>
					<p>
                  - Tudom, uram, de az régi törvény. Hadrianus császár hozta, isten
                     törje össze a csontjait.
               </p>
					<p>
                  Összerezzent és körülnézett.
               </p>
					<p>
                  - Bocsáss meg, uram. Ez csak úgy szokásból szaladt ki a számon.
                     Csak azt akartam mondani, hogy mostanában már nem veszik olyan szigorúan a
                     törvényt. Pénzért a zsidót is beeresztik Jeruzsálembe.
               </p>
					<p>
                  - S van már annyi pénzed, amennyiért megveheted az engedélyt?
               </p>
					<p>
                  - Arra talán már elég lenne. Valamennyit le bírok belőle
                     alkudni.
               </p>
					<p>
                  - De útiköltséged nincs, ugye?
               </p>
					<p>
                  - Jó gyalogló vagyok, uram. A magam lábán is hazaérnék egy év
                     alatt. Lehet, hogy ingyen hajót is kapnék. Egy kicsit értek az egyiptomi
                     bűvészethez, s a hajósok szeretnek bűvészt vinni magukkal, aki jó időt csinál.
                     Legföljebb ha rossz az idő, akkor beledobják a tengerbe. De aki Jonát
                     kimentette a hullámokból, az engem is megsegítene. Más tart engem vissza,
                     uram.
               </p>
					<p>
                  A beszéd kifárasztotta. Hosszú köhögés és krákogás után tudta
                     folytatni.
               </p>
					<p>
                  - Azért külön kell fizetni, hogy a falnál sírhasson az ember. Tíz
                     perc húsz sestertius. De aztán meghosszabbíthatja a légionarius, aki a falat
                     őrzi. Minden további öt perc tíz sestertius. Ez nagy pénz, uram, mert duplán
                     kell számítani. Az öcsémmel együtt akarok sírni a falnál.
               </p>
					<p>
                  Megint elővette a köhögés. Quintipor fogta a karját, hogy el ne
                     tántorodjon, s először hervadt le szájáról a mosoly.
               </p>
					<p>
                  - Kis Tit, kis Tit, te is így köhögsz?
               </p>
					<p>
                  De már akkor megint mosolygott, mikor megindultak, fölfelé a
                     dombon, amely a Tiberis völgyét elzárta. Megint eszébe jutott kis Tit. “A nap
                     már a hegyre ült.”
               </p>
					<p>
                  - Ide hallgass, Benoni. Vállalnál te egy keresztény útitársat, ha
                     az minden költségedet fedezné?
               </p>
					<p>
                  Benoni megrökönyödött. Gondolkozott, számolt, aztán kedvetlenül
                     felelt.
               </p>
					<p>
                  - Ha különben békét hagyna...
               </p>
					<p>
                  - Békédet hagyja - mosolygott Quintipor. - Halott keresztényt
                     kellene magaddal vinni. Ugyanaz a hajó vinné. Bebalzsamozva, kőszarkofágba,
                     teherárunak. Neked csak addig lenne vele bajod, míg ládában a hajóra teszik,
                     meg azután a megérkezésnél, mikor átadod.
               </p>
					<p>
                  - Hová kellene vinni?
               </p>
					<p>
                  - Nikomédiába. Egy kis kerülő Jeruzsálem felé, de annak is
                     megkapnád az árát.
               </p>
					<p>
                  - Mikor indulhatnék?
               </p>
					<p>
                  - A jövő hét első napjaiban. Mikor a kivégzések lesznek. Elmégy a
                     lictorokhoz már holnap, megegyezel velük, vigyázva végezzék ki, ne nagyon
                     torzuljon el, mert be akarod balzsamoztatni. A ruháit is tegyék félre, mert a
                     bebalzsamozóknak majd abba kell felöltöztetni. Azokkal is elintézed a dolgot, a
                     koporsót is megveszed, s a legközelebbi hajóval indultok.
               </p>
					<p>
                  Benoni beesett arcán lázrózsák gyúltak ki. Számolt az ujjain.
               </p>
					<p>
                  - Ab hó kilencedike a templompusztulás napja. Akkorára még úgy is
                     a szent városban lehetünk, ha előbb elmegyek Eskolba az öcsémért.
                     Csakhogy...
               </p>
					<p>
                  Megint az állát dörzsölte. Quintipor mosolygott.
               </p>
					<p>
                  - Csakhogy mi baj? Mondjad csak bátran.
               </p>
					<p>
                  - Uram, annyi pénze a császárnak sincs, amennyibe ez kerül.
               </p>
					<p>
                  - Mennyit számítasz körülbelül?
               </p>
					<p>
                  Ezt már ujj nélkül számította, mert ez már nem időszámítás volt,
                     hanem üzlet. Csak száraz ajkai mozogtak. Először harminc aureusra becsülte a
                     költséget, aztán ötvenre, végre megállapodott hatvanban. Quintipor mindenre
                     jóváhagyóan mosolygott, s előhúzott két erős bőrerszényt.
               </p>
					<p>
                  - Mindent beszámítottál?
               </p>
					<p>
                  - Mindent, uram. Még azt is, ami váratlan történhet.
               </p>
					<p>
                  - A magad költségei is benne vannak?
               </p>
					<p>
                  Benoni egy pillanatig habozott.
               </p>
					<p>
                  - Csak az enyimet, ha megengeded. Annyim van nekem, amibe az öcsém
                     engedélye kerül.
               </p>
					<p>
                  - Tedd el ezt a két bőrerszényt. A kettőben száz arany van. Annyi
                     aureusod megmarad, hogy az öcséddel együtt száz esztendeig sírhattok a falnál.
                     Vedd hát el gyorsan, mert nekem sietnem kell. Nem kell megolvasnod, súlyra is
                     megbecsülheted.
               </p>
					<p>
                  Játékosan méregette két tenyerén az erszényeket. Benoni ijedten
                     tette hátra kezeit.
               </p>
					<p>
                  - Én ma nem nyúlhatok pénzhez, uram.
               </p>
					<p>
                  - Miért?
               </p>
					<p>
                  - Nekem ünnepem van.
               </p>
					<p>
                  - Hátha én dugom a ruhádba?
               </p>
					<p>
                  - Törvénnyel nem lehet játszani, uram.
               </p>
					<p>
                  - Arra pedig már nincs időm, hogy visszakísérjelek.
               </p>
					<p>
                  Már akkor a Tiberis balpartján jártak, a Galba-féle gabonaraktárak
                     előtt, amelyek a vámhivatallal együtt nézegették magukat az elsötétedő víz
                     tükrében. Egy nagy márványtáblára, amely arról szólt, hogy Rómába mindent
                     adómentesen lehet bevinni, ami a lakosság életszükségletéhez tartozik, bronz
                     Mercurius mutatott rá. Talapzata kövei szétnyiladoztak, egy helyen, lelógó
                     fűcsomó alatt ökölnyi rés tátongott.
               </p>
					<p>
                  - Mit gondolsz, Benoni? - kérdezte Quintipor. - Mercurius isten
                     pártfogója ugyan a tolvajoknak, de azért talán megőrzi holnapig a te pénzedet
                     is.
               </p>
					<p>
                  Benoni körülnézett. A Tiberisen nem járt hajó, a rakodópart is
                     néptelen volt, alább, a kiöntésekben nyugodtan tollászkodtak a flamingók és
                     pelikánok. Quintipor becsúsztatta az erszényeket, eligazgatta rajtuk a füvet,
                     és búcsút intett az istenkereskedőnek.
               </p>
					<p>
                  - Élj boldogul, barátom!
               </p>
					<p>
                  Benoni utánakapott a kezével.
               </p>
					<p>
                  - Uram, még nem mondtad meg...
               </p>
					<p>
                  - Mit, Benoni?
               </p>
					<p>
                  - Mi a neve annak, akit keresnem kell a lictoroknál, hogy
                     kiváltsam.
               </p>
					<p>
                  Quintipor elgondolkozott és elmosolyodott.
               </p>
					<p>
                  - Gránátvirág a neve.
               </p>
					<p>
                  - És Nikomédiában kinek adjam át a koporsót?
               </p>
					<p>
                  - Megtalálod a címet az egyik erszényben egy
                     papiros-szeletkén.
               </p>
					<p>
                  - Élj boldogul, uram!
               </p>
					<p>
                  Nem sokáig nézhetett a lovag után, mert az mindjárt a vámház
                     sarkán beült egy kétkerekű carrucába. Vágtatva vitte a szekér az
                     Anulinus-palotába, amelynek kapujában várást parancsolt neki.
               </p>
					<p>
                  Az asztalon levelet talált, Bion írását. Habozott, hogy
                     fölbontsa-e, s mikor feltörte, nyugtalankodva kezdte olvasni. De aztán már
                     nemcsak mosolygott, hanem nevetett is. Arról értesítette a matematikus, hogy
                     vénkorára hallatlan szerencsében részesítették az istenek. Magát Aphroditét
                     küldték el hozzá Hormizda képében. Igaz, hogy Aphrodité nem őt kereste, hanem
                     egy bizonyos lovagot, de aztán vele is beérte. Sőt, megkérte arra, hogy kísérje
                     el egy háromnapos asturiai kirándulásra, mert meg akarja látogatni a szigeten a
                     fájdalomgyógyító Venus Erycina templomát. Annál kevésbé mondhatott neki ellent,
                     mert ő is régen készült már oda, megnézni azt a villát, amelyben Cicero az
                     istenek természetéről szóló könyvét írta.
               </p>
					<p>
                  - Emlékszel rá? Ez az a könyv, amit a rhetor egyszer meg akart
                     hamisítani. De öreg barátunknak ne szólj róla! Ha megígéred, hogy hallgatsz, én
                     is megígérem, hogy beszélek. Ki fogom beszélni a neheztelést az istennő
                     fejéből. Nincs szebb feladat a csillagok alatt egy öreg matematikus számára,
                     fiam, mint fiatal szerelmeseket összebékíteni.
               </p>
					<p>
                  Eltépte a levelet, és az író-ólommal ezt a választ írta Bionnak
                     egy papirus-lapra.
               </p>
					<p>
                  - Én is elutaztam, Bionom. Addig is, míg találkozunk, ezt üzenem
                     neked: Lactantiusnak van igaza.
               </p>
					<p>
                  Csöngetett a domesticusnak, átküldte Bion szobájába a levelet,
                     gyorsan magára vette a zöld ruháját a cseresznyepiros övvel, beledugatott
                     mindent, amit kis Tit érintett valaha, az antiochiai kereszttől az
                     alküone-madár eldobott tolláig, aztán belevágta magát a carrucába.
               </p>
					<p>
                  - A praeturára!
               </p>
					<p>
                  Lelkendezve lesett ki a szekérből, s nagyon megkönnyebbedett,
                     mikor meglátta, hogy a bírósági palota előtt már nagy sokadalom van. Az azonban
                     megijesztette, hogy pénzt elfelejtett magához venni, s nem tudja miből
                     kifizetni a kocsist. Szerencsére megakadt a szeme a magisteri ezüstkulcson,
                     amit úgyis le kellett volna venni a ruhájáról. Letépte, és markába nyomta a
                     bámuló kocsisnak.
               </p>
					<p>
                  Ügyesen keresztülfúrta magát a tömegen, közben megtudta a csődület
                     okát. Egy Felix Bulla nevű híres rablóvezér állt a praetor előtt.
               </p>
					<p>
                  Mire befurakodott a terembe, a praetor már kimondta a halálos
                     ítéletet, és távozásra készülve odaszólt a rettenetesen megbilincselt
                     latornak.
               </p>
					<p>
                  - Látod, mért lettél rabló?
               </p>
					<p>
                  A lator, gladiátor termetű, széparcú férfi, visszafordította fejét
                     a lictorok közül, akik kivonszolták.
               </p>
					<p>
                  - Hát te miért lettél bíró? Azt hiszed, én jobban tehetek róla,
                     mint te, hogy melyikünkből mi lett?
               </p>
					<p>
                  A terem hirtelen kiürült, csak két lictor maradt még benn, akik
                     letették bárdos vesszőnyalábjukat, és söprűvel fegyverkeztek föl, s a praetor
                     segédje percegtette nádtollát az asztalon.
               </p>
					<p>
                  Quintipor előrelépett.
               </p>
					<p>
                  - Mit akarsz? - nézett fel mogorván az írnok.
               </p>
					<p>
                  - Én keresztény vagyok - mosolygott Quintipor.
               </p>
					<p>
                  Az írnok megcsóválta a fejét.
               </p>
					<p>
                  - Letelt a hivatalos idő. Gyere holnap.
               </p>
					<p>
                  - De én már ma is keresztény vagyok.
               </p>
					<p>
                  - Oly sürgős neked? Ilyen fiatal létedre. Van még időd
                     meghalni.
               </p>
					<p>
                  - Akkor elmegyek a praetor után, és feljelentelek neki, hogy nem
                     tiszteled a törvényt. - Ezt is mosolyogva a mondta, de nagyon
                     határozottan.
               </p>
					<p>
                  Az írnok vállat vont, és előkeresett egy nagyobb viaszos
                     táblát.
               </p>
					<p>
                  - Te már a huszonharmadik vagy reggel óta. Mi a neved?
               </p>
					<p>
                  - Gránátvirág.
               </p>
					<p>
                  Az írnok elnevette magát.
               </p>
					<p>
                  - Szép nevet adtak neked.
               </p>
					<p>
                  - Szépet - nevetett a Quintipor szeme.
               </p>
					<p>
                  - Hány éves vagy?
               </p>
					<p>
                  - Huszadikban vagyok.
               </p>
					<p>
                  A toll vastagon fogott. Valami szőr akadhatott bele. Az írnok
                     piszkálgatta egy darabig, aztán eldobta, elővette a tollvágó penecilust, új
                     nádat faragott vele, kipróbálta a körmén, megfelelőnek találta.
               </p>
					<p>
                  - Hová való vagy?
               </p>
					<p>
                  Quintipornak megrebbent a pillája.
               </p>
					<p>
                  - A... a Boldogok Szigetére.
               </p>
					<p>
                  A nádtoll még egy kicsit percegett. A scriba beírta, hogy
                     fölülnevezett istentelen meg van zavarodva elméjében. Aztán intett a
                     lictoroknak.
               </p>
					<p>
                  - A többihez!
               </p>
					<p>
                  A lictorok letették a söprűt, felvették a fasceseket, és
                     közrefogták Gránátvirágot.
               </p>
				</div>
			</div>
			<div type="group">
				<head>
               NIKOMÉDIA VAGY A VÉGZET KÖNYVE
            </head>
				<div type="chapter">
					<head>
                  XXXVIII.
               </head>
					<p>
                  Az udvari orvos, Pantaleon utóda, nagyon tudós és goromba görög,
                     dél óta már negyedszer próbált Galerius caesar színe elé kerülni. Az ajtónálló
                     főkamarás azonban csak egyszer jelentette be, s akkor nem egészen a cerimoniale
                     által előírt léptekkel hagyta el a caesar szobáját.
               </p>
					<p>
                  - A szentséges úr nem kíván orvost látni - mondta hűvösen, hol
                     egyik, hol másik testrészét tapogatva. - Véleményem szerint nincs is rá
                     szüksége, mert nagyon jó erőben érzi magát.
               </p>
					<p>
                  A caesar még éjszaka megérkezett, beteg lánya hívására, aki már
                     ötödik hete feküdt a nikomédiai palota legcsöndesebb szárnyának
                     peristiliumában, éjjel-nappal a szabad levegőn. De a hivatalos ügyek úgy
                     összetorlódtak, hogy az apának eszébe sem jutott a lánya. Reggel korán ugyan
                     gondolt rá, de akkor azt jelentették neki, hogy a beteg alszik, s így inkább a
                     császárnál tett rövid üdvözlő látogatást. Rosszkedvűnek, majdnem haragosnak
                     találta, az üdvözlést pár odavetett szóval viszonozta, s szinte parancsszerűen
                     jelentette ki, hogy az enyhítő rendeletet rövidesen kihirdetteti az egész
                     birodalomban. A caesar megkísérelt óvatosságot ajánlani, azonban a császár
                     hideg pillantása elhallgattatta. Jobbnak látra tehát engedelmet kérni a
                     visszavonulásra, és a császár nem tartóztatta. Sőt úgy viselte magát, mintha
                     már nem is tudná, hogy vendége van, s hogy a vendég uralkodótársa és veje.
                     Összeráncolt homlokkal jött-ment a kis dolgozószobájában, összetapasztott
                     tenyerekkel és idegesen táncoló ujjakkal, és fejét fel-felkapva, mintha valami
                     váratlant hallana, vagy nagyon várna valamit.
               </p>
					<p>
                  - Carrhael - csikorította össze fogát az óriás, míg összeszorított
                     szájával megérintette a császár lázasan forró kezét. Úgy érezte, ez a
                     rejtélyes, vézna kis öregember, akit két ujja közt összeroppanthatott volna,
                     mint egy kiszáradt diót, most négyszemközt megismételtette vele a
                     szégyenfutást. És megint a Sápadtképűt látta mögötte, úgy, mint akkor, csak még
                     most arcátlanabbul vigyorogva, a diadal biztos tudatában. Az istentelenek
                     leplezett amnesztiát kapnak, és ővele mint kegyvesztettel bánik a császár - az
                     összefüggést a vak is láthatta, s a caesar nem ismerte magát vak embernek.
                     Holnap talán számkivetés vagy annál is rosszabb következik. Vajon nincs-e máris
                     aláírva a halálos ítélet, csak a Sápadtképűt kell megvárni a kihirdetéshez,
                     hogy a maga szemével láthassa az ő bukását, úgy, mint, Carrhaenál? Talán ő lesz
                     a koronatanú is? Diocletianus nagy tettető, s ha most elvetette az álarcot,
                     vagy feleslegesnek tartja már, vagy olyan dühre lobbantotta valami, hogy többé
                     nem tud magán erőt venni. Nyomára jött volna az összeesküvésnek, amelyet ő
                     tervezett ki Antiochiában, és Maximianus szervezett meg a mediolanumi udvarból?
                     Igaz, hogy nagyon óvatosan dolgoztak, s kettejük szerepéről csak néhány
                     bizalmas főember tudott, magas rangú katonák és udvari méltóságok. De bizonyára
                     Constantinusék is nagyon vigyáztak, annál inkább, mert ők szedett-vedett
                     csőcselékkel dolgoztak, istentelenekkel. Azért készülődéseik őelőttük mégse
                     maradtak titokban. Tanút ugyan nem lehetett ellenük szerezni az apatei
                     presbiter óta, s tulajdonképp az se volt haszonra való, de azért voltak róluk
                     értesüléseik. Tudták, hogy a naissusi asszony megfoghatatlan keze állandóan
                     szövi a fonalat a Thamesistől az Euphratészig, s tudják, hogy a fiatal
                     Constantinus, a világ jövendőbeli urául kiszemelve, éppúgy keresi a
                     népszerűséget a légiók és a polgárok közt, mint az ő oldalukról Maxentius. S
                     lehet, hogy amennyit ők tudnak azokról, azok is annyit tudnak őróluk. S vajon
                     nem éppen Maxentius kotyogott-e valamit, akinek bölcsőjébe nagy akarást, de
                     kevés értelmet tettek a sors-istennők? Tüzessége ugyan, amely korával jár,
                     méltóvá teheti őt az asszonyok becsülésére, de szelessége, amelyet nem tudott
                     kora mögött hagyni, nem teszi alkalmassá a férfiak dolgaira.
               </p>
					<p>
                  Vejéről egy pillanatra leánya is majdnem eszébe jutott
                     Galeriusnak. De ez nagyon rövid pillanat volt, s csak abból a felelet nélkül
                     elhalt kérdésből állt, hogy ugyan mire is akart gondolni az előbb? Gondjai
                     zuhatagában úgy elsodródott, mint egy kis kék pillangó a vízesésben. A
                     forradalom a keleti és a dunai légiók közt meglehetősen elő volt készítve. A
                     perzsa támogatás is biztosítottnak látszott, s ebben, azt el kellett ismerni,
                     nagy része volt Maxentiusnak. A caesar olyannak látta a helyzetet, hogy a
                     kockát el kell vetni. A bátorság majdnem biztosítja a diadalt, a halogatás
                     biztos halál. Délelőtt Tagessel, a főaugurral tanácskozott, aki megerősítette
                     őt elhatározásában. A madár- és béljóslatok, mint mondta, hetek óta olyan komor
                     végzettel fenyegetik Diocletianust, hogy nem meri őket közölni a császárral,
                     kénytelen napról napra kegyes hazugságokkal áltatni. Bezárkózott azután a comes
                     largitiorummal is, az örmény pénzügyminiszterrel, akit a császár azzal
                     idegenített el magától, hogy nem fogadta el adójavaslatát, holott az
                     föltétlenül eltüntette volna az állami deficitet. Az okos és kövér örmény arra
                     hívta fel a császár figyelmét, hogy a birodalomban egyre több a sovány ember,
                     ennélfogva azt indítványozta, hogy ezeknek az adóját duplázzák meg, mert ezek
                     kevesebbet esznek, mint a kövérek, ennélfogva több pénzük van az adóra.
               </p>
					<p>
                  A tanácskozások után Galerius saját kezű levelet írt
                     Maximianusnak, Varanesnek s a keleti és dunai légió parancsnokainak. A
                     medvefojtogatáshoz szokott kéznek a könnyű nád toll nem akart engedelmeskedni,
                     s ez külön idegesítette a caesart, mint keresztre feszített rabszolgát a
                     tenyerébe szaladt szálka. A szolgálattevő főkamarásnak minden oka megvolt rá,
                     hogy ne vállalja másodszor is az orvos bejelentését.
               </p>
					<p>
                  A görög azonban azok közé az orvosok közé tartozott, akiket a
                     halál tisztelete közömbösökké tesz más tekintélyek iránt. Amikor ötödször is
                     megjelent a caesar előszobájában, minden szó nélkül félrelökte az ajtóból az
                     egregiust, s rányitott a szentséges úrra.
               </p>
					<p>
                  - Mit akarsz? - ordított rá a Csordás vérben forgó szemmel.
               </p>
					<p>
                  - Én semmit, szentséges úr - felelte nyugodtan az orvos. - Hanem
                     ha te el akarsz búcsúzni a lányodtól, ne késsél sokáig. Atroposz ollója
                     kérlelhetetlen.
               </p>
					<p>
                  - Mi? - a caesar olyan rekedt bőgést hallatott, mint az a
                     gyanútlanul legelésző barom, amit sardicai csordás korában csak úgy erőpróbául
                     fültövön ütött az öklével. A maga módján ő is szerette a lányát. Ez most
                     látszott meg rajta, amikor fölugortában fellökte az asztalt, és orvoson,
                     kamaráson keresztülgázolva rohant ki az udvarra. Nemcsak a barátait, hanem még
                     az ellenségeit is elfelejtette, olyan hirtelen és fájdalmasan zuhant
                     halántékára a sors ökle.
               </p>
					<p>
                  Az atriumban azonban csak meg kellett állnia. A nikomédiai palotát
                     ugyan nem évszázadok királyai és császárai építették, mint az antiochiait,
                     hanem Diocletianus egymaga, egyszerű és áttekinthető tervek szerint, amelyek a
                     római katonai táborok beosztását vették mintának. De kétholdnyi területen
                     feküdt, annyi épületcsoportja, oszlopcsarnoka, tornya, kapuja volt, hogy a
                     caesar mostani fejvesztettségében nem tudta, merre menjen. Megvárta az
                     orvost.
               </p>
					<p>
                  - Vezess hozzál Eredj előre! Szaladj! Megállj! - parancsolt neki
                     katonásan, míg a vad csordásszemekből kibuggyantak a könnyek, és megálltak a
                     szemgödörben. Ezen a csattanó, cserzett, piros arcon a könnyeknek nem volt
                     szokott útjuk, azért tétováztak a megindulással. - Mondd, orvos, nincs
                     remény?
               </p>
					<p>
                  Az orvos a szakember alaposságával felelt. A test parány részek
                     halmaza, amelyek hézagot hagynak maguk közt, és az egészség az a helyes arány,
                     amely e pórusok átmérője s a rajtuk elpárolgó folyadékok közt fennáll. A
                     különböző nyavalyák ennek az aránynak a megzavarodásából állnak elő. Ez ugyan
                     régi elmélet, melyet a prusai Aszklépiadész állított fel, s mások azóta
                     lényegesen módosították, mégpedig több irányban, ami természetes is, mert az
                     orvosi tudomány a filozófia nővére. Ő a maga részéről abban igazat ád a prusai
                     tudósnak, hogy a betegségeknek tulajdonképpen két okfeje van, a kitágulás és
                     összeszorulás, de a domina nobilissima esetében mégis inkább a pneumatikusokkal
                     tart. A négy elem, a meleg, hideg, a nedves és száraz mellé fel kell venni
                     valami spiritust is, amely a tüdőn keresztül kerül a vérbe. A nobilissima
                     tüdeje se kitágulni, se összeszorulni nem tud, s így spiritusa fogytán van,
                     legföljebb estig tarthat még el.
               </p>
					<p>
                  Az orvos elhalkította a szót, mert már közeljártak a legnaposabb
                     oszlopcsarnokhoz, s hallatszott Titanilla köhécselése. A hosszú magyarázat
                     alatt a caesar könnyei felszáradtak, s elméjét újra birtokukba vették a
                     szobájából utánasompolygott gondok. Sőt most már az is eszébe jutott, hogy a
                     leveleket otthagyta az asztalon, illetve a fellökött asztal alatt, s tarkóján
                     csorgott a verejték arra a gondolatra, hogy távolléte alatt esetleg rendet
                     csinálnak a szobájában.
               </p>
					<p>
                  - Menj csak a beteghez, s nyugtasd meg, hogy mindjárt követlek -
                     mondta az orvosnak, s döngő lépteivel visszasietett.
               </p>
					<p>
                  Az orvos lábujjhegyen lépkedett fel a lépcsőkön, hogy föl ne
                     ébressze a beteget, akit mozdulatlanul látott feküdni könnyű, de meleg skarlát
                     takarója alatt. A nobilissima azonban nem aludt. Lesoványodott kezeivel a
                     skarlátot simogatta, s amint az orvos lépteit meghallotta, ráemelte szemeit,
                     amelyek még nagyobbra nőttek a virágarcocska elsorvadásával. Most egészen kékké
                     világosodtak, és úgy fénylettek, hogy az orvosnak a kialvó mécses utolsó
                     fellobbanására kellett gondolni.
               </p>
					<p>
                  - Találkoztál vele? - kérdezte az ágon hintázó madár csicsergő
                     vidámságával. - Láttad? Ugye milyen szép volt?
               </p>
					<p>
                  - Igen - bólintott az orvos, és megkereste karján a verőeret -,
                     mindjárt jönni fog ő is. Ha egy kicsit fel tudsz emelkedni, még meg is
                     láthatod, valamiért visszaszaladt. Ott piroslik a bíbora, látod?
               </p>
					<p>
                  - Kiről beszélsz? - ámult rá Titanilla.
               </p>
					<p>
                  - Az atyádról, a caesarról.
               </p>
					<p>
                  - Eh, én nem azt kérdeztem! - hanyatlott vissza bosszúsan. - A
                     kisfiút láttad-e?
               </p>
					<p>
                  Az orvos meglepetve nézett rá. Úgy látszik, gondolta, mégis a régi
                     művészeknek volt igazuk, akik Thanatoszt mosolygó gyermekifjúnak ábrázolták,
                     amint mákfejjel játszadozik. Mostanában inkább fekete leples rémnek képzelték,
                     éles késsel, amellyel levágja a haldoklók haját, annak jeléül, hogy ők most már
                     az alvilág isteneihez tartoznak.
               </p>
					<p>
                  - Láttam a kisfiút - hagyta rá a nobilissimára. - Mákfejek voltak
                     a kezében.
               </p>
					<p>
                  - Dehogy - nevetett a beteg. - Az más kisfiú lehetett. Ennek füge
                     volt a kezében, szép, nagy, piros füge. Látod, itt ült a takarómon, itt ni, még
                     össze is van gyűrődve. Kértem tőle fügét, de nem adott. Azt mondta, csak akkor
                     ád, ha megtudja, milyen a lelkem.
               </p>
					<p>
                  Elkezdett halkan sírdogálni. Az orvos nem vigasztalta. Számított
                     rá, hogy a sírás magától is el fog állni. Az érverés kezdett nyugodtabb lenni.
                     A hangja is nyugodt volt, amikor megszólalt.
               </p>
					<p>
                  - Ereszd el a kezem, orvos. Rosszul esne neki, ha meglátná. Az én
                     kezemet csak őneki szabad fogni.
               </p>
					<p>
                  Az orvos nem látta semmi értelmét az ellenkezésnek. Türelmetlenül
                     nézett le az udvarra. Szerette volna siettetni a caesart.
               </p>
					<p>
                  A nobilissima befogta a szemeit. Talán el is aludt, mert egyszer
                     elmosolyodott, aztán hirtelen felnézett.
               </p>
					<p>
                  - Orvos, van nekem lelkem?
               </p>
					<p>
                  Az orvos kapott rajta, hogy olyan kérdést adott fel neki, amelyről
                     kiadósan lehet beszélni s elszórakoztatni a beteget addig, míg a caesar
                     ideér.
               </p>
					<p>
                  Azt felelte, hogy lelke mindenkinek van, de nem egyformán. Zeno
                     tanítása szerint a lélek tűz, amely azonban az emberi testben többé-kevésbé
                     lehűl, mert durvább anyagokkal érintkezik. Poszeidonosz szintén megerősíti ezt,
                     és azt is állítja, hogy mikor a lélek elhagyja a testet, fölemelkedik a hűvös
                     levegőbe, mivel könnyebb, mint az, s annál magasabbra megy, mentül tisztább. A
                     legtöbb lélek itt kóvályog a föld közelében, mert a tisztátalan anyagokkal való
                     keveredés lehúzza. Az olyan lélek azonban, mint a nobilissimáé, egész
                     bizonyosan fel fog emelkedni odáig, ahol a tiszta éther kezdődik, vagyis a hold
                     magasságáig.
               </p>
					<p>
                  A nobilissima halkan felsóhajtott, és két kezével eltakarta az
                     arcát, amelyen irtózás látszott.
               </p>
					<p>
                  - Nem, nem, oda nem! Félek a holdtól.
               </p>
					<p>
                  A caesar a legjobbkor érkezett meg. Az orvos sietett félreállni, ő
                     pedig nagy kezeit rátette a lánya széthullott, fekete hajára.
               </p>
					<p>
                  - Nézz rám, kis nobilissima. Hát nem tudod, ki vagyok? Sok a
                     dolgom, mégis eljöttem hozzád. Megismersz?
               </p>
					<p>
                  Titanilla levette kezeit a szeméről.
               </p>
					<p>
                  - Miért ne ismernélek meg, atyám? Tudtam, hogy el fogsz jönni a
                     kislányodhoz, aki nem volt neked rossz gyereked.
               </p>
					<p>
                  Az egyik nagy tenyerébe beleigazította kis arcát, a másikkal
                     betakarta.
               </p>
					<p>
                  - Atyám, te mondd meg, van nekem lelkem?
               </p>
					<p>
                  A caesar elnevette magát. Nagyon szívből nevetett.
               </p>
					<p>
                  - Ó, te bolondka, te! hogy ilyenek jutnak neked eszedbe! A lélek,
                     az virtus, hát minek volna az neked? Az asszony nem tudna mit csinálni a
                     lélekkel, az csak az ilyen mellbe való, mert ebbe fér!
               </p>
					<p>
                  Kevélyen megütötte döngő mellét. Aztán a másik kezét is kihúzta a
                     beteg feje alól. Sürgős végeznivalói vannak, mondta a szokott hangján. Őszinte
                     megnyugvást érzett, hogy így találta a lányát. Aki ilyen bolondságon tudja
                     törni a fejét, azt nem kell félteni, szamár az az orvos.
               </p>
					<p>
                  Körül is nézett, hogy majd megmondja neki, de nem látta sehol.
                     Lehajolt a lányához, megcsókolta mind a két arcát, és megkérdezte tőle, van-e
                     valami kívánsága.
               </p>
					<p>
                  - A Dominával szeretnék beszélni - felelte halkan a lány.
               </p>
					<p>
                  - A császárnéval? - hökkent meg Galerius.
               </p>
					<p>
                  - Azzal. Nem felejted el?
               </p>
					<p>
                  - Nem, nem - dörmögte kelletlenül a caesar. - Mást nem kívánsz?
                     nincs itt veled senki?
               </p>
					<p>
                  Titanilla szó nélkül mutatott az asztalkáján levő ezüst csengőre.
                     A caesar távozóban még hallotta is a csengetést. Cselédek és ápolónők szaladtak
                     a nyugvóágyhoz, de a nobilissima visszaintette őket. Csak az orvost marasztotta
                     ott.
               </p>
					<p>
                  - Gyere közelebb. Nyúlj be a vánkosom alá. Papiruskönyvecskéket és
                     viasztáblácskákat találsz ott. Egymás után vedd ki őket, és tartsd ide elébem.
                     Olvasni akarok belőlük, de az én karomnak nehezek.
               </p>
					<p>
                  Amit elolvasott, azt bedugta a takaró alá.
               </p>
					<p>
                  - Milyen jól melegítenek ezek, orvos - mosolygott el. - És milyen
                     jó, hogy olyan sok van! Egészen beléjük takarózhatom éjszakára.
               </p>
					<p>
                  De a tizediknél nem bírta tovább. Annál, amelyik úgy
                     kezdődött:
                     Köszönöm, hogy te vagy.
               </p>
					<p>
                  - Minden összefolyik a szemem előtt, orvos. Most már te
                     olvass!
               </p>
					<p>
                  Az orvos ugyan komoly ember volt, de azért elég folyékonyan
                     olvasta a iambusokat és dactylusokat, mert sok orvosi szabályt tudott,
                     amelyeket a régi mesterek hexameterekbe foglaltak. Mindazáltal örült, mikor
                     könnyű asszonyi lépteket hallott.
               </p>
					<p>
                  - A Domina! - kémlelt előre, mert a nap már lement, kezdett
                     barnulni az este.
               </p>
					<p>
                  - Menj eléje és üdvözöld - mondta Titanilla. A császárné mindennap
                     meglátogatta pár percre, s ő, ha ébren találta a látogatás, mindig gondolt
                     vele, hogy megadják neki a tiszteletet.
               </p>
					<p>
                  Az orvos a lépcsők aljáig eléje ment a Dominának, s letérdelve
                     köszöntötte.
               </p>
					<p>
                  - Mire a hold feljő, legszentebb úrnő...
               </p>
					<p>
                  A császárné ijedten hallgattatta el, s megparancsolta neki, hogy
                     maradjon a közelben. Aztán odasietett a beteghez, aki megcsókolta a felé
                     nyújtott kezet.
               </p>
					<p>
                  - Soká jöttél, augusta anyám - mondta szomorúan. - Már azt hittem,
                     engedsz elmenni.
               </p>
					<p>
                  - Hová, gyermekem? Nekem csak most szóltak, mikor apád már el is
                     utazott, hogy látni kívánsz.
               </p>
					<p>
                  - Nagyon vártalak. Nem akartam addig útra kelni.
               </p>
					<p>
                  - Már kérdeztelek, hová mennél ilyen sötétben, gyermekem? Ilyenkor
                     már mind elalszanak az ilyen kis madarak, mint te vagy.
               </p>
					<p>
                  Elkezdett dúdolni. “Az oceanus parttalan...”, mosolygott és
                     abbahagyta.
               </p>
					<p>
                  - Tudom, augusta anyám. Én is elalszom. Csak előbb szeretnék
                     valamit megtudni tőled. Nézd, anyám... Megengeded, hogy így szólítsalak? Látod,
                     nekem sohase volt senkim, akit anyámnak szólítsak. Én a vad nobilissima voltam.
                     Engem mindenki szeretett, de ti nem.
               </p>
					<p>
                  - Ne mondj ilyet, kislányom - ölelte magához a császárné a
                     lehanyatló kis fejet, jóvátételéül rideg esztendők hosszú sorának.
               </p>
					<p>
                  - Nem bántásul mondom, anyám. Én se szerettelek titeket. Az ember
                     nem azt szereti, akit akar, hanem akit tud. Most már nagyon tudlak szeretni. És
                     ha te is engem, akkor bizonyítsd be. Mondd nekem úgy, hogy: kis Tit.
               </p>
					<p>
                  - Úgy mondom, kis Tit.
               </p>
					<p>
                  - De kétszer mondjad. Úgy, hogy kis Tit, kis Tit.
               </p>
					<p>
                  - Kis Tit, kis Tit - fojtogatták a könnyek az öregasszony
                     torkát.
               </p>
					<p>
                  - Úgy, most már elhiszem, hogy szeretsz. Most már merek tőled
                     valamit kérdezni.
               </p>
					<p>
                  - Kérdezz, kis Tit.
               </p>
					<p>
                  - Azt mondd meg nekem, anyám, van-e nekem lelkem?
               </p>
					<p>
                  A császárné szeméből kiszaladt a könny. Ráperdült kis Tit hajára.
                     Minden gondolkozás nélkül felelt.
               </p>
					<p>
                  - Ha fáj, kis Tit, akkor van.
               </p>
					<p>
                  - Akkor jó, anyám - sóhajtott kis Tit megkönnyebbedve. - Akkor
                     nekem már régen van lelkem, mert régen fáj. Mit gondolsz, a rabszolgáknak is
                     van lelkük?
               </p>
					<p>
                  A császárné feje lehanyatlott. Egyetlenegyszer életében őt is
                     nevezték testvérüknek rabszolgák és rabszolganők. Akkor, amikor Nikomédia
                     püspöke keresztvizet öntött lefátyolozott fejére, és a szeretet csókjaival
                     fogadta magába a gyülekezet.
               </p>
					<p>
                  - A rabszolgáknak is van lelkük. Hiszen a rabszolgáknak egyebük
                     sincs.
               </p>
					<p>
                  Kis Tit a nyakához nyúlt, és ott bíbelődött egy darabig erőtlen
                     kezével.
               </p>
					<p>
                  - Ügyetlen vagyok. Akaszd ki csak a bullám, anyám. Megvan? Nyisd
                     föl. Egy kis kereszt van benne, megtaláltad?
               </p>
					<p>
                  - Igen - felelte a császárné szorongva.
               </p>
					<p>
                  - Add ide, anyám. Köszönöm. Neked megmondhatom, hogy egyszer egy
                     rabszolgától kaptam én ezt, a tűje hegyén még most is rajta a vére. Azt is
                     nekem adta. Én is neki adtam az enyémet.
               </p>
					<p>
                  Már alig lehetett érteni a szavát.
               </p>
					<p>
                  - Nem... nem találom... nem találom...
               </p>
					<p>
                  - Mit nem találsz, kis Tit?
               </p>
					<p>
                  - A... számat. A keresztet... tedd... oda... a számra... így...
                     jó...
               </p>
					<p>
                  Köhögött, s most megint megerősödött egy kicsit a hangja.
               </p>
					<p>
                  - Neked... megmondom a... nevét... Gránát... Tartsd ide a... a
                     füled... virág... Gránátvirág.
               </p>
					<p>
                  A császárné addig maradt ráhajolva, míg azt nem érezte, hogy
                     hidegülő kezei lecsúsznak róla. Aztán kezeit összetette a takaró felett a
                     mellén, közéjük szorítva a kis feszületet, keresztet vetett a halottra is,
                     magára is, és szólította az orvost.
               </p>
					<p>
                  - Világosságot!
               </p>
					<p>
                  A hold a fák felé emelkedett, amelyeket könnyű szél borzongatott
                     meg, talán az éthert kereső lélek fölszabadult szárnyainak suhogása, és
                     ezüstfény öntötte el az oszlopcsarnokot. Kis Tit úgy feküdt benne, mint a
                     bajaei romok kék pillangója a bokrok alatt, mikor kialudt a nyár
                     aranyfénye.
               </p>
				</div>
				<div type="chapter">
					<head>
                  XXXIX.
               </head>
					<p>
                  A nobilissima halála sokkal mélyebben megrendítette az udvari
                     köröket, mint ahogy várni lehetett volna. Az uralkodóháznak Nikomédiában még
                     nem volt halottja, a szent palota építésekor nem gondoltak mausoleumra, s a
                     mulasztást most kellett pótolni, az alatt az egy hét alatt, amely a temetésig
                     rendelkezésre állott. Gondoskodni kellett az udvari gyász elrendeléséről s a
                     szertartások rendjéről is, de senki sem tudta, ki fog intézkedni, s ez okozta
                     az udvari méltóságok megrendülését. A császárné, aki győzte lelkierővel egészen
                     a halott szemének lefogásáig, másnap ágynak esett, s állapotát az orvos olyan
                     nyugtalanítónak találta, hogy éjjel-nappal vele volt, és nem engedett be hozzá
                     senkit. Galerius távol volt, a bithyniai helyőrségeket akarta sorra látogatni,
                     s bár többfelé futárokat küldtek utána, bizonytalan volt, mikor találnak rá. A
                     császár rossz hangulata, amely hetek óta tartott, most apátiába ment át. Az
                     orvos jelentését a császárné megbetegedéséről fejbólintással vette tudomásul, s
                     mikor intézkedését kérték a nobilissima temetéséről, csak annyit mondott, hogy
                     az az udvarmesterre tartozik. Azt azonban nem mondta meg, melyikre, s mivel
                     kérdést nem mertek hozzá intézni, s nem is lehetett, hiszen felségsértés és
                     szentségtörés lett volna homályt találni a legmagasabb kijelentésben, a szent
                     palota hadszíntérré változott, amelyen a legelkeseredettebb harc indult meg.
                     Titanillának mint Maxentius feleségének, magának is volt udvarmestere,
                     Galeriust is elkísérte az övé, s ezek mind a ketten maguknak követelték az
                     intézkedés kizárólagos jogát, egyik a férj, másik az apa képviseletében.
                     Viszont a császári udvarmesteri hivatal feje hallani se akart arról, hogy a
                     császári palota területén bárki is bitorolni merje az ő hatáskörét.
               </p>
					<p>
                  A szegény kis halott, miután a pollinctorok bebalzsamozták, már
                     negyedik napja feküdt az atriumban a lectus funebrisen, skarlátjával letakarva,
                     de füstölő serpenyőt nem állítottak oda ravatalához, se a vestibulumba nem
                     raktak vörösfenyő- és cipruságakat. Illő ugyan a tradíciók tiszteletben
                     tartása, és veszélyes az alvilági istenek megsértése, de mindennél nagyobb
                     érdek a tekintély megóvása. Az udvar pártokra oszlott, mind a három udvarmester
                     lemondással fenyegetőzött, a másik kettőt tevén felelőssé a következményekért.
                     Szerencsére a könyörülő Aesculapius isten megmentette a birodalmat ettől a
                     megpróbáltatástól. A császárné összeszedte magát annyira, hogy ha a temetésen
                     nem jelenhetett is meg, legalább főudvarmesternőit megbízta az intézkedésekkel.
                     Ez nagyon szerencsés gondolat volt, mert a közös sértődöttség és harag
                     összebékítette a három udvarmestert. Megegyeztek abban, hogy mindentől távol
                     tartják magukat, s így a temetés olyan egyszerű lehetett, amilyennek a
                     császárné kívánta. Ideiglenes sírt készíttetett a ciprusok alatt, amelyek
                     mögött utoljára látta Titanilla a napot lemenni, s megtiltotta, hogy
                     megrendezzék a szokásos halotti menetet, ami titokban megütközést is keltett.
                     Mert a nagy temetés, amelyre kikiáltók szokták meghívni a közönséget, a család
                     fényének s tekintélyének kimutatására szolgáló alkalom volt, és a tubicinák
                     zenéjével, a betanult naeniákat jajgató praeficák kórusával s a szomorúság
                     enyhítésére szánt mímusok szerepeltetésével inkább triumfusra emlékeztetett. Az
                     orvos közbenjárására azt is elrendelte a császárné, hogy a papirusokat és
                     viasztáblákat, amelyeket a nobilissima ágyában találtak, tegyék bele a
                     koporsójába. Maga nem nézte meg az írásokat, mert az orvostól azt hallotta,
                     hogy azok gyerekes bohóságok, de sejtette, hogy attól a Gránátvirág nevű
                     rabszolgától származhatnak, akinek a nevével szegény kis Tit kilehelte lelkét.
                     Annyira megindítónak és mindent megtisztítónak találta a nobilissima halálát,
                     hogy úgy érezte, elnézheti neki ezt a kis léhaságot. Azt azonban nem engedte
                     meg, hogy amphorákat, csészéket, díszkorsót és asszonyi piperetárgyakat is
                     tegyenek a koporsóba. Szemében a keresztecske valahogy kereszténnyé tette
                     Galerius lányát, sőt betegágyában önmagát is azon kapta, hogy a keresztények
                     elhagyott istenéhez imádkozik lelke üdvösségéért.
               </p>
					<p>
                  Kis Tit így körülbelül olyanformán került a föld alá, ahogy maga
                     kívánta egyszer. Csillag módjára, amelyről lehullása után senki se beszél.
                     Azonban a temetés után való nap megérkezett Galerius, akit sikerült valamelyik
                     határszéli légiónál megtalálni. Őrjöngő fájdalom fogta el, amely félelmessé
                     tette mindenkire nézve, akivel visszafelé való rohantában találkozott. De mire
                     hazaért, fájdalma lecsillapult, úgyhogy tudott gondolni az uralkodói méltóságra
                     is, amelynek még a gyászban is meg kell nyilatkozni. Ha már a temetés egyszerű
                     volt - amiért magában a neki mindig gyanús Dominának keresztény babonáira
                     vetett - legalább a temetés kilencedén fényes
                     novendiáliák
                  kal akarta megtisztelni a halott szellemét. Úgy tervezte, hogy a
                     papsággal nagy áldozatokat mutattat be a síron s a halotti torra az egész
                     udvart, sőt Nikomédia polgárságát is megvendégeli.
               </p>
					<p>
                  A császárné, akinek elmondta ezeket a terveket, mikor köszönő
                     látogatást tett nála, nem tett kifogást semmi ellen. Az apának joga van
                     gyermekét úgy gyászolni meg, ahogy akarja.
               </p>
					<p>
                  - De a joviusokat is szeretném részeltetni a silicerniumban -
                     tervezte tovább a caesar. - A nagy gyakorlótéren, Jupiter szobrával szemben
                     osztanék ki köztük húst, kenyeret és bort, ha gondolod, Domina, hogy a Dominus
                     megengedi.
               </p>
					<p>
                  Aggódva várta a választ, mert hiszen az egész kilencedünnepet
                     azért rendezte volna, hogy alkalma legyen gyanú nélkül a testőrök közé
                     keveredni. A hatezerötszáz válogatott katona magatartásán, akik a császár
                     közvetlen parancsnoksága alá tartoznak, nagyon sok fordult meg.
               </p>
					<p>
                  A császárné azt felelte, úgy hiszi, hogy a császár helyett is
                     megadhatja az engedelmet, aki elé mostanában nem lehet bejutni még neki magának
                     se. Őt se fogadta reggel, amikor személyesen akarta neki bejelenteni
                     föllábodását.
               </p>
					<p>
                  - Beteg a császár? - kérdezte Galerius lesekvő tekintettel.
               </p>
					<p>
                  - Múló baj - felelte a császárné, és másra terelte a beszédet
               </p>
					<p>
                  A császár baja az volt, hogy hatodik hete nem kapott semmi hírt a
                     fiáról. Bionnak kötelessége volt minden héten jelentést tenni, de a matematikus
                     elhallgatott. Utolsó Levele az volt, amelyben azt az örömhírt közölte, hogy
                     Venus egymás felé fordította Quintipor és Hormizda szívét, s hogy az enyhítő
                     rendelet beváltotta a hozzáfűzött reményeket. A császárt ez a levél annyira
                     boldoggá tette, hogy elélt belőle még a következő héten is, amikor a jelentés
                     elmaradt. Még a második héten is engedte magát meggyőzetni a Dominával, hogy
                     talán valahol vihar késleltette a hírhozó hajót. Azonban sok hajó érkezett
                     Rómából - minden útbaeső kikötőben császári gyorsfutárok álltak készenlétben,
                     hogy egyik a másiknak adván át a sürgős postát, rövidítve a hír útját -, és
                     senki se tudott arról, hogy hátráltató vihar dühöngött volna valahol. Eltelt a
                     harmadik hét is, a császár mindennap sürgető parancsot küldött Rómába, külön
                     Quintipornak és külön a matematikusnak, akit a bányákba való küldéssel, a
                     legmélyebb börtönnel és gályarabsággal fenyegetett meg. Tagestől naponta
                     kétszer is kérte a jeleket, s az augur a legkedvezőbb ómenekkel szolgált. De
                     ez, ha csillapította is a császárt, megnyugtatni éppúgy nem tudta, mint a
                     császárnénak az a feltevése, hogy a fia talán útban van a matematikussal
                     Rómából Nikomédia felé. A császár elismerte, hogy ez a föltevés annyiban
                     ésszerű, amennyiben megmagyarázná a hallgatást, de miért indultak útnak
                     előzetes engedélykérés nélkül? A negyedik héten, Galerius megérkezésekor a
                     császár nyugtalansága elérte az őrület határát. Csak a hosszú élet iskolájában
                     szerzett önfegyelmezés óvta meg attól, hogy le ne szaladjon az utcára az
                     emberek közé, s bele ne gázoljon a Propontisba, a tengerben eléje szaladván a
                     várt hajónak. Érezte, hogy ha mindent kockára nem akar tenni, így, a
                     halántékában dobogó tébollyal nem mutathatja magát alattvalói előtt, s erre
                     következett a teljes elzárkózás. Még a borbélyát sem engedte magához, csak azt
                     az öreg eunuchot tartotta kézügyében, aki az ágyát meg szokta vetni. Ezzel
                     üzente ki a praepositus cubiculariusnak, hogy semmi állami üggyel ne
                     háborgassák, ez hozta be neki az ételt, amelyhez nem kellett neki angustator,
                     mert hozzá se nyúlt, s ezzel hordatta be magának a római postát. Egész napja
                     azzal telt, hogy kereste a levelek kazlában Bion vagy Quintipor írását, s mikor
                     azt nem találta, előszedte és átolvasta valamennyit, hogy ha tőlük nincs hír,
                     róluk nem talál-e valami jelentést. A napok teltek és múltak, a napok, amelyek
                     évszázadokat és percek, amelyek napokat jelentenek, s a tébolyító
                     türelmetlenség láváját kezdte elborítani a csüggedt apátia hamuja.
               </p>
					<p>
                  Ezen a reggelen, éppen a novendialia napján, amikor az egész
                     Nikomédia ünneplőbe öltözött Galerius lakomájára, találta a római postában az
                     első hírt, amely újra felfortyogtatta nyugtalansága láváját. A római praefectus
                     jelentése volt a Genesius-féle botrányról, amely az istentelenség ragályát még
                     dühöngőbbé tette, mint azelőtt volt.
               </p>
					<p>
                  - Április kalendájának estéjétől máig, tehát nem egészen négy nap
                     alatt - írta a praefectus - kétszáznegyvenheten adták fel magukat a törvény
                     nevében mint keresztények. Fájdalom; ezek az őrjöngők nem mind az alj-népből
                     kerültek ki. Sőt a plebs határozottan megfogyatkozott, annak a
                     lelkiismeretességnek a következtében, amellyel a hatóságok, a haza szeretetétől
                     serkentve, végrehajtották az üdvös és hasznos fenyítő rendszereket. Azok közt
                     az istentelenek közt, akiket a törvény most mintegy engesztelő áldozat gyanánt
                     mutatott be a megsértett isteneknek, nagy számmal vannak az előkelőbb és
                     vagyonosabb társadalmi osztályokba tartozók.
               </p>
					<p>
                  Végül a praefectus engedélyt kért arra, hogy a birodalom
                     legmagasabb hatóságának javaslatot terjeszthessen elő a büntetések
                     szigorításáról. Szerinte igen nagy hiba volt az, hogy eddig a régi törvényeknek
                     megfelelően, a kivégzettek holttesteit akár hozzátartozók, akár idegenek
                     kiválthatták. Ez a törvénytisztelet különösen elősegítette azt, hogy a
                     tetemekkel űzött babonaság révén az istentelenség nemcsak a keresztényeket
                     erősítette meg makacsságukban, hanem új híveket szerzett nekik az istenek
                     követői között is. A praefectus azt vélte, sokakat visszariasztana az, ha a
                     kivégzettek tetemeit vashorgokra erősítve meghempergetnék Róma legpiszkosabb
                     utcáinak szennyében, és aztán az esquilinusi dögtemetőbe dobnák a vadmadarak és
                     gazdátlan ebek prédájának.
               </p>
					<p>
                  A praefectus, mint irodalmilag is képzett tisztviselő, a néhai
                     Vitellius császár egyetlen fennmaradt szentenciájának ügyes alkalmi
                     módosításával fejezte be előterjesztését.
               </p>
					<p>
                  - Az isteneknek kellemesebb rothadó ellenségeik bűze, mint a
                     legfűszeresebb áldozatok illatos füstje.
               </p>
					<p>
                  - Az istenek, az istenek... - mormolta maga elé a császár, és
                     eddig soha nem érzett szorongással lépett ablakához, ahonnan látni lehetett a
                     Propontis zöld tükrét s a katonai gyakorlóteret, amelyen már nyüzsögtek az
                     ünnepi díszbe öltözött joviusok. Sokkal nagyobb volt a maga belső háborgása,
                     semhogy hallotta volna az előszobájában támadt tülekedés lármáját. Csak akkor
                     fordult meg, mikor nagy zajjal kicsapódott az ajtó, és berohant a szobába a
                     matematikus.
               </p>
					<p>
                  - Uram - esett térdre a császár előtt -, uram...
               </p>
					<p>
                  Tovább nem tudta mondani, s a császár percekig nem tudott hozzá
                     kérdést intézni. A nyíratlan, borotválatlan, gyűrött bíború öregember és az
                     ólomszürke arcú, elkócosodott, lötyögős ruhájú ember nem pillantó szemmel
                     nézték egymást.
               </p>
					<p>
                  Végre a császár elnyöszörögte magát.
               </p>
					<p>
                  - Hova tetted?
               </p>
					<p>
                  - Nem tudom, uram.
               </p>
					<p>
                  A császár is térdre zuhant, Bionnal szembe, és átfogta a
                     vállát.
               </p>
					<p>
                  - Add vissza a fiamat, kérlek, Bion. Az anyád halálos ágyára
                     kényszerítelek, ahol először láttad.
               </p>
					<p>
                  De csak könyörgés volt a hangjában, nem kényszerítés. A
                     matematikus feleletében csupa kétségbeesés. Elmondott mindent, utolsó
                     együttlétüket Pompejus színházában, jó szándékú kirándulását a királylánnyal,
                     és megmutatta Quintipor érthetetlen búcsúsorait. Tűvé tette érte egész Rómát, a
                     vigilek felkutatták az egész környékét, sehol semmi nyoma.
               </p>
					<p>
                  - Földúlatom érte az egész birodalmat! - ugrott föl a
                     császár.
               </p>
					<p>
                  Bion térden maradt, és elkékült szájjal vallott:
               </p>
					<p>
                  - Nekem rettenetes gyanúm van, uram.
               </p>
					<p>
                  Elmondta, hogy a Cygnus nevű hajón, amely Rómától idáig hozta,
                     együtt utazott vele egy zsidó nemzetbeli öreg, afféle rőzsére való
                     szegényember, akit irgalomból vesznek föl a hajósok, hogy legyen kin kedvüket
                     tölteni az úton. Ez a zsidó ismerősnek tetszett neki, de nem tudta, honnan, s
                     bár bűvészkedéseit többször is nézte a hajón, se az ember, se az ő hangulata
                     nem olyan volt, hogy beszédbe kívánt volna eredni vele. Itt azonban, Nikomédia
                     kikötőjében, a zsidó partra szállt egy nagy hosszú ládával. Megkérdezte tőle,
                     mi van a ládában, s azt a feleletet kapta, hogy koporsó. Hát a koporsóban?
                     Halott. Miféle halott? Nem tudja, Gránátvirágnak hívják.
               </p>
					<p>
                  - Gránátvirág? - sikoltott föl a császárné. Az eunuch szaladt
                     hozzá a panasszal, hogy Bion betört a császárhoz. Észrevétlenül lépte át a
                     küszöböt, éppen mikor a matematikus a koporsóról kezdett beszélni. - Titanilla
                     ismerte Gránátvirágot.
               </p>
					<p>
                  - Igen, a zsidó is a nabilissimához akarta vinni a ládát - fordult
                     Bion a császárnéhoz -, de én ide hozattam.
               </p>
					<p>
                  - Hol van? - egyszerre kérdezték mind a ketten.
               </p>
					<p>
                  - A vestibulumban.
               </p>
					<p>
                  Egyszerre szaladtak volna mind a ketten, de a matematikus, aki már
                     kezdte nyugodtságát visszanyerni, eléjük állt. Nem a császárt és a császárnét
                     látta már maga előtt, hanem két reszkető, tehetetlen öregembert. Engedelmet
                     kért tőlük, hogy ide hozathassa be a ládát.
               </p>
					<p>
                  Csak pár percig maradtak kettesben. Csak addig, míg két remegő
                     öreg kéz megtalálta egymást, s két halálosan sápadt, öreg emberfej összeborult.
                     S a világ ura kimondta azt a szót, amit ember még nem hallott tőle.
               </p>
					<p>
                  - Prisca, én úgy félek.
               </p>
					<p>
                  Az öregasszony azt felelte az öregembernek, amit egyszer, nem is
                     olyan régen, egy fiatal lány meg egy fiatal fiú mondottak egymásnak a nyár
                     aranyfényében, virágos mező közepén.
               </p>
					<p>
                  - Mitől félnénk, Diocles, míg egymás kezét fogjuk.
               </p>
					<p>
                  Hat lihegő rabszolga eléjük tette a hosszú fenyőládát.
               </p>
					<p>
                  - Vésőket, feszítővasakat hozzatok! - kergette ki őket Bion. - Te
                     pedig beszélj!
               </p>
					<p>
                  Ezt Benoninak mondta, akit térdre nyomott a császár előtt. De se a
                     császár, se a császárné se hallott, se látott semmit. Egyik egyik végéhez
                     térdelt a ládának, másik a másikhoz, és elkezdték körömmel feszegetni a
                     széleit. Bion nem gondolt rá, hogy vakmerőséget követ el, amikor megérinti
                     mindkettőjük vállát.
               </p>
					<p>
                  - Ez az az ember! Beszélj, ember!
               </p>
					<p>
                  Benoni, akivel a rémület és csodálkozás labdázott, mióta elhagyta
                     a hajót, s aki többször érzett szédülést, amióta szárazon volt, mint a
                     tengeren, körülforgatta két válla közé behúzott fejét. Kinek parancsolhatott ez
                     az átkozott öreg filiszteus? Nem is gondolt arra, hogy őt is szólíthatja valaki
                     embernek a római birodalomban. Ő csak arra szokott érteni, hogy “hé,
                     zsidó!”
               </p>
					<p>
                  A matematikus meglökte térdével a hátát.
               </p>
					<p>
                  - Nem hallottad, mit mondtam? Őistenségeik, a császár és a
                     császárné várják a szavadat.
               </p>
					<p>
                  Benoni kiemelte vállai közül sovány nyakát, mint a meglepett gém.
                     Nemcsak hogy nem ijedt meg, hanem nevethetnékje volt. Ezek istenségek? Egy
                     császár meg egy császárné? Egészen másformáknak képzelte ő azokat, akiknek
                     istennel szokta összetöretni a csontjait.
               </p>
					<p>
                  Nyugodtan elmondta, amit tudott. A fiatal uraságot, aki a ládában
                     fekszik - Bion már akkor nyitogatta a deszkákat a császárnak az asztalon heverő
                     aranynyelű tőrével - ő már régen ismeri. Először Antiochiában találkozott vele,
                     azután Alexandriában. Egy lány is volt vele, ugyan asszony is lehetett, mert
                     nagyon belecsimpaszkodott: kije volt, mije volt, nem tudja, de majdnem olyan
                     szép volt, mint Batseba. Rómában már nem látta a szép dominát. A fiatalúr
                     egyedül kereste fel, itt meg ott, ekkor meg ekkor, ilyen meg ilyen megbízással.
                     Gránátvirágnak mondta az illetőt, akit neki ki kell váltani a lictor uraktól.
                     Ha tudta volna, hogy a fiatal uraság maga a Gránátvirág, isten úgy segítse meg,
                     inkább sohase látta volna Jeruzsálemet, mint hogy szót fogadott volna.
               </p>
					<p>
                  - De ezt csak akkor tudtam meg - buggyant ki szeméből a könny -,
                     mikor már ki kellett váltanom azok közül, akikkel együtt vérében hevert a
                     szalmán a börtön udvarán. Úgy, mint egy gránátvirág.
               </p>
					<p>
                  Már rég elhallgatott, mikor a császár meg a császárné még mindig
                     úgy hallotta, mintha beszélne. Moccanás nélkül álltak ott, szemben a térdelő
                     istenkereskedővel, mint szürke kőből faragott szobrok. Nem tudtak Bionról és a
                     ládáról, nem hallották a feszegetett deszkák recsegését, sőt a matematikus
                     szavát is csak harmadszorra hallották meg, igaz, hogy akkor is nagyon halkan
                     beszélt.
               </p>
					<p>
                  - Itt van Gránátvirág.
               </p>
					<p>
                  Ott volt, a láda fenekéhez és oldalaihoz odaerősített
                     szarkofágban, vastag nemeztakarók alatt, amelyek alól Bion csak térdig
                     szabadította ki. A cseresznyepiros övű, zöld ruha volt rajta, a vér belealudt
                     nagy bíborfoltjaival, szíve fölött a kis cserekereszttel, fehér nyakán a
                     bárdvágás bíborszalagjával és üveges fényű arcán azzal a mosolygással, amelyet
                     még az olcsó balzsamozók gyors munkája se torzíthatott le róla.
               </p>
					<p>
                  A császárné, egy jajszó, egy sóhaj nélkül belehanyatlott a ládába.
                     Bion utánakapott, de ugyanakkor keményen megzörgették az ajtót, nyilván nem
                     először már.
               </p>
					<p>
                  A matematikus odaugrott. Egy rabszolga várakozott ott vésőkkel és
                     szekercékkel. Császári palotában nem könnyű ilyen közönséges szerszámokat
                     találni.
               </p>
					<p>
                  - Várj a vestibulumban, és senkit ne eressz be, ha nem akarsz
                     keresztre kerülni! - mondta neki Bion, és ledobta a szerszámokat, hogy becsukja
                     az ajtót. De hirtelen olyan kacagást hallott, hogy megfagyott tőle ereiben a
                     vér. Annyira meg rémült, hogy ijedtében nem az ajtót csukta be, hanem az egyik
                     szekercét kapta föl, s azzal rohant magatudatlanul a császár felé.
               </p>
					<p>
                  Mert a császár kacagott, annak a Prométheusznak a kacagásával,
                     akinek Jupiter keselyűi tépték a máját.
               </p>
					<p>
                  - Add ide azt a szekercét! - kiáltott Bionra, anélkül hogy a
                     kacagást abbahagyná.
               </p>
					<p>
                  Bion szó nélkül engedelmeskedett, és fejét lehajtva megadással
                     várta az ütést. De a szekerce az olümposzi Jupiter márványszobrán csendült,
                     amely a tengerre néző két ablak közt mosolygott a halhatatlanok derűjével.
                     Egyszer, kétszer, háromszor pendült az ércpenge a márványon, aztán a
                     mozaikpadlón koppant.
               </p>
					<p>
                  - Gyönge vagyok, Bion - motyogta a császár -, fektess le.
               </p>
					<p>
                  Odaszédült a szobor talapzatához. Bion nem tudta, kin segítsen
                     előbb.
               </p>
					<p>
                  - Gyere csak! - kiáltott a zsidóra.
               </p>
					<p>
                  De az már akkor a vestibulumban alkudozott a rabszolgával, hogy
                     mennyiért ereszti ki. Észrevette, hogy Bion nyitva felejtette az ajtót, és nem
                     akart közeli tanúja lenni annak, hogyan taglózzák le egymást a rómaiak.
                     Elgondolni szép az ilyent, elalvás előtt, az ólban, a rothadt szalmán, de látni
                     nem az ilyen szegény, köhögős, öreg zsidónak való. Volt őneki így is része
                     annyi irtózatban, hogy tán még Eskolban sem heveri ki, a szőlőfürtök völgyében.
                     Csak majd ott, a templom falánál, ahol a könnyek mindent kimosnak a szívből,
                     csak Jehovát hagyják benne.
               </p>
					<p>
                  A szolga, aki arra kapott parancsot, hogy be ne engedjen senkit,
                     csak kötekedett Benonival, de nem állta útját. Nagyot lélegzett, most már csak
                     azon az egy-két vágáson és lándzsanyéldöfésen szeretett volna túl lenni, amit a
                     kapuőrségtől várt. De a kaput nem őrizte senki. Nyilván az ostiarusok is, a
                     hastatusok is a gyakorlótérre szaladtak, ahol a zajhoz szokott füle csak
                     nehezen értett meg belőle annyit, hogy a császárt éltetik, s egy kicsit
                     elmosolyodott, mikor arra az öreg túrószacskóra gondolt, akit a tömpe orrú
                     filiszteus császárnak állított. Hogy annak kedvéért ennyi népek
                     ordítoznak!
               </p>
					<p>
                  Csakhogy az acclamatiók nem Diocletianusnak szóltak, hanem
                     Galeriusnak, s egyre hangosabbak lettek. Déltájban Galerius Tagestől és a
                     miniszterektől kísérve fölment a palotába. Négyszemközt kívánt beszélni a
                     császárral, akit Bion a hálószoba heverőjén fektetett le, míg a Dominát a
                     gynaeceumba támogatta be.
               </p>
					<p>
                  A caesar és a császár párbeszéde nagyon rövid volt. Galerius azt
                     jelentette, hogy a katonák és a nép több erélyt követelnek a kormányzásban, s
                     őt akarják rákényszeríteni a bíbor fölvételére. Bármilyen kellemetlen is ez
                     neki, úgy érzi, nem tarthatja titokban az előtt, akiben ő nemcsak urát, hanem
                     apját is tiszteli. Alázattal kér utasítást, hogyan csöndesítse le a
                     tömeget.
               </p>
					<p>
                  - Majd én lecsöndesítem - mondta a császár olyan halkan, mintha
                     magában beszélne, és olyan bágyadtan, mint akinek a szó is nehezére esik.
               </p>
					<p>
                  Galerius habozott. Mit akarhat a császár?
               </p>
					<p>
                  - Dominus, figyelmeztetlek, hogy a tömeget veszélyes
                     várakoztatni.
               </p>
					<p>
                  - Nem várakoztatom - nézett föl a császár. - Gondoskodj a
                     ruhámról. Csak a díszpalást kell és a diadém.
               </p>
					<p>
                  Galerius sohase látta még a császár szemeit ilyen fényteleneknek
                     és zavarosaknak. Most nem sugárzott belőle az az erő, amely előtt még neki is
                     le kellett hunyni a szemét.
               </p>
					<p>
                  Ő maga szaladt előkeríteni a császári díszeket. Közben szót értett
                     Tagesszel. Valahogy úgy érzi, mondta neki, hogy a császár nem fog ellenkezni.
                     De ha csalódna, akkor - semmitől sem szabad visszariadni.
               </p>
					<p>
                  Szinte ölében vitte ki a császárt a szent tölgyek alá, ahol a
                     bíborral bevont szónoki emelvény állott. A tömeg tombolt és tapsolt, amikor
                     ölelkezni látta a két uralkodót. Azt nem vették észre, hogy a császár haja
                     ziláltan hull a diadémra, s hogy a díszköntös alól nem gyöngyös saruk, hanem
                     nyűtt házicipők látszanak ki. Az acclamatiók még erősebbek lettek, amikor az
                     óriás mint egy gyermeket tette föl a császárt az emelvényre. Amikor azonban a
                     bíboros öregember fölemelte két karját, olyan csönd lett az óriás mezőn, mint
                     mikor az áldozó pap az oltárnál kiejti a “favete linguist”.
               </p>
					<p>
                  Nagy csalódást okozott azonban, hogy a császár szavait csak azok
                     érthették meg, akik az első sorokban állottak.
               </p>
					<p>
                  - Öreg ember áll előttetek, aki roskadozik az élet hivatalának
                     terhe alatt, amelyet eddig se magáért viselt...
               </p>
					<p>
                  Mindenfelől zúgás és morgás hallatszott. Az első sorokban állók,
                     többnyire udvari és katonai méltóságok, hátrafordultak és csitítva pisszegtek.
                     Mások, alacsonyabb rendű emberek, azért fordultak meg, hogy tovább adják a
                     császár szavait a mögöttük állóknak. Messziről, a tér közepe tájáról danolás és
                     kurjongatás hallatszott. Akiknek ilyen jó kedvük volt, azok Galeriusnak és
                     embereiknek jóvoltából már kora reggel elkezdték a Titanilláért való gyászt.
                     Azt se igen értették meg, amikor a császár így folytatta beszédét:
               </p>
					<p>
                  - Nekem már nem kell semmi abból, amit az istenek adtak. Vegyenek
                     vissza mindent, amit tőlük kaptam...
               </p>
					<p>
                  Hanem azt mindenki megértette, mikor letépte homlokáról a gyöngyös
                     diadémot, és bágyadt mozdulattal eldobta magától.
               </p>
					<p>
                  - Vegyétek vissza ezt!
               </p>
					<p>
                  Az egész tömegnek egyszerre állt el a lélegzete. Galerius elkapta
                     a diadémot.
               </p>
					<p>
                  - Meg ezt! - A díszköpeny utánaröpült a diadémnak.
               </p>
					<p>
                  Galerius azt is röptében fogta el, s mindjárt a vállára is
                     terítette. A diadémot Tages igazítatta el a Titán érchomlokán. Egy ugrással
                     fönt termett az emelvényen, és anélkül hogy törődött volna vele, akarja-e még
                     Diocletianus a beszédet folytatni, szavai máris beharsogták a teret. Igaz, hogy
                     az első szavakat a kis öregember elé térdeltette, aki kuszált, szürke hajával,
                     gyűrött ruhájában, nyűtt cipőjében ott állt mellette.
               </p>
					<p>
                  - Amikor az istenek kegyelme az ő ágyékukból sarjadott
                     Diocletianust, mindnyájunk kegyes atyját...
               </p>
					<p>
                  Olyan tűzzel, a könnyű diadalnak olyan extatikus mámorában
                     beszélt, hogy minden szem rászegeződött. Senki se vetett rá ügyet, hogy az
                     istenek kegyelte Diocletianus lassan lebotorkált a szószékről, és a tölgyek
                     alatt visszaindult a palota felé.
               </p>
					<p>
                  Bion azonban várta a fák között. Megfogta a karját, és azt
                     kérdezte tőle:
               </p>
					<p>
                  - Salonába megyünk, uram?
               </p>
					<p>
                  - Oda, Bion - mondta fáradtan.
               </p>
					<p>
                  - Nevedben már parancsot küldtem hajód vezetőjének. Ruháidat is
                     odahordattam. Kocsisod már szerszámozta az öszvéreket, mikor eléd
                     indultam.
               </p>
					<p>
                  A könnyű kis kocsi már várta is a császárt a palota előtt, hogy a
                     kikötőbe vigye.
               </p>
					<p>
                  - Fölkísérjelek, uram? - kérdezte Bion a kapuban.
               </p>
					<p>
                  - Igen, Bion. Le kell hoznunk őket. Segíts nekem.
               </p>
					<p>
                  Először a dolgozószobába mentek. Az ajtóban a császár eltakarta az
                     arcát.
               </p>
					<p>
                  - Te menj előre, Bion.
               </p>
					<p>
                  A matematikus benyitott, de rögtön visszafordult.
               </p>
					<p>
                  - Már nincs itt, uram.
               </p>
					<p>
                  - Magához vitette? Azt hiszed? - támaszkodott a falhoz a
                     császár.
               </p>
					<p>
                  Bion igent intett, s átvezette urát a gynaeceumba. Nem találkoztak
                     senkivel. De lépteik kopogására a hálószoba ajtajában megjelent a császárné.
                     Fekete lepelben, fekete fejkendőben, aminőt Titanilla halála óta az udvarhoz
                     tartozó nők viseltek. A császárné most öltötte először magára a gyászt.
               </p>
					<p>
                  - Prisca! - nyújtotta a császár mind a két kezét -, ide
                     hozattad?
               </p>
					<p>
                  - Ide - felelte a császárné fáradt hangon és száraz szemmel.
               </p>
					<p>
                  - Elvisszük?
               </p>
					<p>
                  - Hová?
               </p>
					<p>
                  - Salonába.
               </p>
					<p>
                  Két kezét még mindig előrenyújtva tartotta. A császárné nem nyúlt
                     utánuk. Inkább beljebb húzódott.
               </p>
					<p>
                  - Én nem megyek Salonába.
               </p>
					<p>
                  - Te... nem jössz? - hebegte a császár, s két keze szélütötten
                     lehanyatlott.
               </p>
					<p>
                  - Nem. Én itt maradok a fiammal, akit te megöltél az
                     isteneiddel.
               </p>
					<p>
                  - Én? Én? - suttogta.
               </p>
					<p>
                  - Te. A keresztényüldöző. Az Antikrisztus.
               </p>
					<p>
                  Azzal behúzódott a szobába, és becsukta maga után az ajtót. Bion a
                     karjába roskadt császárt végigvitte a folyosón, amely a császár és a császárné
                     lakását összekötötte, s ott egy kicsit megállt pihenni. Megrázta a fejét. A
                     császárné ugyanazt mondta ki, amit ő is gondolt, de azért úgy érezte, meg tudná
                     fojtani. De ez csak átvillanó érzés volt, s máris szégyellte magát érte. A maga
                     halott édesanyjára gondolt, az is ölni tudott volna a fiáért. S különben is
                     hallotta már a császárné zokogását, amelyben talán nemcsak az anya gyásza
                     búgott, hanem a feleségé is.
               </p>
					<p>
                  Nem bírta hallgatni, újra megindult a császárral, és beletámogatta
                     a kocsiba. A kocsist azonban nem látta sehol. Nyilván elment az új császárt
                     éltetni. Nem sokáig gondolkozott, fölugrott a kocsis helyébe, és megrántotta a
                     gyeplőt. Az öszvérek megérezték, hogy idegen kéz akar hatalmaskodni rajtuk, s
                     megpróbáltak hűséget tanúsítani. De harmadik rántásra csak megindultak. Egy
                     órával később három lovas vágtatott ki a városból, de nem a kikötő felé, hanem
                     a Byzantiumnak vivő szárazföldi úton. Constantinus princeps volt és két
                     centurio-barátja. Fontos híreket akart közölni Diocletianussal Galerius és
                     Maximianus összeesküvéséről. De alig értek be a városba, már hallották az új
                     imperator éltetését. A mámoros csoportokból valaki fölismerte a princepset, és
                     azt kiáltotta, hogy “halál a keresztényekre!” Erre fordultak vissza,
                     lóhalálában menekülve.
               </p>
					<p>
                  Mivel jövet is vágtatva tették meg az utat, agyonhajszolt lovaik
                     hamarosan kidőltek. A princeps a legközelebbi postaállomásnál a futárok számára
                     fönntartott kincstári lovak átengedését kérte a magister vehiculorumtól. A
                     tisztviselő, aki még nem értesült a világ megfordulásáról, készséggel
                     kiszolgálta a császári ház tagját. A következő postaállomáson újra lovat
                     váltottak. De míg az új lovakat elővezették, addig Constantinus kísérői
                     elvagdosták az addig használt lovak inát. Tisztában voltak vele, hogy üldözni
                     fogják, s talán azóta már üldözik is a princepset, s ezzel a régi módszerrel
                     lassították az üldözést.
               </p>
					<p>
                  Az éjszakát már Byzantiumban töltötték, egy hivatalos mansióban.
                     Holtra fáradtan, az izgalomtól is elcsigázva, a princeps hamar álomba merült, s
                     különös álmot látott. Tükhé jött elébe, a sors vak istennője, két apró
                     szárnnyal, kezében sceptrummal.
               </p>
					<p>
                  - Ezen a helyen leszel a világ ura - mondta csengő hangon.
               </p>
					<p>
                  Ő elébe ment az istennőnek, s panasszal borult le eléje.
               </p>
					<p>
                  - Most ígéred ezt nekem, mikor Galeriust segítették diadalra?
                     Istennő, te nemcsak vak vagy, hanem süket is.
               </p>
					<p>
                  - Emeld föl a fejed, kishitű! - parancsolta neki Tükhé.
               </p>
					<p>
                  Ő erre felemelte fejét, és látta, hogy nem Tükhé az, aki neki
                     ígérte a világuralmat. Szárnyai nagyok voltak, vállaitól a földig érők, fején
                     csillagkoszorút viselt, és kezében olyan sceptrumot tartott, amely
                     aranykeresztben végződött.
               </p>
				</div>
			</div>
			<div type="group">
				<head>
               SALONA VAGY A VIGASZTALÁS KÖNYVE
            </head>
				<div type="chapter">
					<head>
                  XL.
               </head>
					<p>
                     Lactantiusnak, a rhetornak üdvözletét küldi Bion, a
                        matematikus
               </p>
					<p>
                  - Lactantiusom, ne vedd ítéletbe öreg barátodat, aki még mindig
                     azon a címen szólít téged, amely ma már talán kedvesebb neki, mint teneked
                     magadnak. Sőt, ismervén a halandók természetét, azt is megérteném, ha oly
                     kelletlenül és szégyenkezve tekintenél rá, mint ahogy fiatal peregrinus
                     korunkban az árokparton elhajított, nyiszlett bocskorunkat néztük, amikor
                     lábunkon Fortuna kegyelméből már új saru csikorgott. De te is érts meg engem,
                     rhetorom. Látod, én is matematikusnak nevezem magam még most is, noha már rég
                     nem méricskélem a közömbös csillagok csalárd útját, és nem számolgatok mást,
                     mint hogy mennyi van még markomban a napok szürke kavicsaiból, mert a
                     rózsaszínűek és pirosak, a kékek és zöldek, sőt most már a feketék is mind
                     kihullottak ujjaim közül. Mondom, öreg ember vagyok már én, régi dalok fogatlan
                     dúdolója, s azokat is felejtem már, nemhogy újakat tudnék tanulni.
               </p>
					<p>
                  Nem is sejtem, Lactantiusom, mi cím illet téged, mint az isteni
                     Constantinus császár s az isteni Fausta császárné isteni gyermekének,
                     Crispusnak tanítóját és nevelőjét. Sohase voltam különösebben járatos a
                     nagyérdemű Nonnus halhatatlan tudományában, s az bizonyára nem lényegtelen
                     fejezetekkel bővült azóta.
               </p>
					<p>
                  Az öregség fecsegővé teszi az embert, barátom - ezt meg lepetve
                     tapasztalom most magamon, aki hétszámra eljárkálgatok itt, a salonai palota
                     napos oszlopcsarnokaiban és elvadult fái között, anélkül hogy szót váltanék az
                     árnyakkal, amelyekkel napjaimat és éjszakáimat megosztom. Megpróbálok erőt
                     venni magamon, és követni a te példádat, aki olyan férfias rövidséggel és
                     szabatossággal adtad föl nekem kérdéseidet.
               </p>
					<p>
                  Az első kérdésed az, belátom-e már, hogy az istenek nem voltak
                     halhatatlanok. Nekem úgy rémlik, Lactantiusom, mintha én soha nem is állítottam
                     volna ennek az ellenkezőjét. Nekem az istenek már azóta gyanúsak voltak, amióta
                     fiatal koromban megmásztam egyszer az Olümposzt, és mögéje néztem annak a
                     fényes ködnek, amely szüntelen körülveszi a szent csúcsot, ha alulról tekint
                     föl rá az ember. Én följebb merészkedtem még annál a határnál is, ameddig csak
                     a legoktalanabb kecskék kapaszkodnak föl a tápláló lombokért és rügyekért, én,
                     noha horzsolások, karcolások, sőt tartós foltokat hagyó ütődések árán
                     fölvonszoltam magam egész odáig, ahol Homérosz és Hésziodosz szerint édes
                     semmittevésben töltik napjaikat a halhatatlanok, unaloműző játékul
                     elkormányozván a világot. Nos, Lactantiusom, nem találtam ott kopasz szikláknál
                     és némi hónál egyebet, melyben különös fajta bolhák ugráltak. Ez után a
                     fiatalon tett tapasztalat után, amely természetesen nem akadályozott meg abban,
                     hogy nekem éppen úgy szavamjárása legyen a halhatatlanok emlegetése, mint a
                     többi halandóknak, nekem nemigen lehetett meglepő az, ami téged meglepetéssel
                     és diadallal tölt el. A te mértéktelen örömedből, amely felejteni látszik azt,
                     hogy a mértékletesség az igazság nővére, azt következtetem, Lactantiusom, hogy
                     te még bukásuk után is, amelyet gyalázatosnak mondasz, jobban hiszel ezekben az
                     istenekben, mint én, aki nem nyerhettem diadalt, mert nem harcoltam, csak
                     nézelődtem. Abban azonban egyetértek veled, hogy bukásuk gyalázatos volt. Mert,
                     ha Jupiterrel együtt lehull az ég, ha Apollóval együtt kialszik a nap, ha
                     Dianával együtt párává válik a hold, ha Gaiával együtt porrá omlik a föld, és
                     Neptunusszal kiszárad az Óceán, az olyan temetése lett volna az isteneknek,
                     amely méltóvá tette volna őket halálukban a halhatatlanságra. De nézd, rhetor,
                     az alatt a néhány esztendő alatt, amióta az isteni Constantinus ül
                     Diocletianusnak Galerius és Maxentius által megfertőztetett trónján, mi
                     változás van a világban? Csak annyi, hogy az istenek templomainak ajtajait
                     hálóval szőtte be a pók, és azt legföljebb a parasztok szaggatják meg, hogy az
                     omladozó oltárok köveit elhordják káposztáskőnek. Az ég csak olyan kék és csak
                     olyan felhős, mintha Krónion barna szemöldökétől függne az időjárás, a nap csak
                     úgy süt az igaziakra és gonoszakra, a hold csak olyan kellemesen szolgálja az
                     öreg embereket, és csak olyan gyűlöletes a szerelmeseknek, a búzamezők csak úgy
                     termik a kenyeret, a vizek csak úgy ringatják a hajókat, a violák és a rózsák
                     csak úgy illatoznak, a káposztafejek, ezt itt Salonában látom, csak olyan
                     kerekek, kövérek és kemények, mint ezelőtt, s azt képzelem, ugyanígy állhat a
                     dolog az emberfejekkel és emberszívekkel is: csak annyi az emberi káposztafej,
                     s csak annyi a nevető és a hervadt virágszív, mint akkor volt, amikor jóra,
                     rosszra az istenek adták a példát az embereknek. Lactantiusom, én majdnem azt
                     merném neked mondani, hogy csak az istenek halandók - mert nemcsak a mi
                     isteneink haltak meg, hanem már őelőttük hosszú nemzedéksora a többi névről se
                     ismert isteneknek - igen, az istenek halandók, de a föld, amely termi őket,
                     halhatatlan.
               </p>
					<p>
                  Emlékezel a Nílus-völgyi embereknek arra a meséjére, amelyet
                     kitűnő barátunk, Heptaglossus mondott el nekünk? - Az istenek adjanak neki
                     könnyű nyugodást az alexandriai palota platánjai alatt! A napisten, így hiszik
                     az egyiptomiak, mikor a sötétségtől orvul megtámadva vérébe hal az ég alján,
                     mindig jó reménységben hagyja feleségét, a földet, s ez másnap reggelre
                     megszüli az új napot, aki bosszút áll atyja gyilkosán, a sötétségen, s mire
                     neki is meg kell halni, akkorra ő is otthagyja az új élet csíráját az örök és
                     valóban halhatatlan földanyában. Azt hiszem, mély értelem van ebben a mesében,
                     Lactantiusom, amelyet a mai bikaimádó és krokodilimádó nemzedék elhomályosult
                     elméje nem tud többé felfogni, s amellyel nem hozakodhattam volna elő, ha
                     félnem kellene attól, hogy megbotránkoztatlak vele. De tudom, hogy benned az
                     értelem száraz fényét nem párázta be a halandó istenek bukásán való örömed se,
                     s a te istenedet, amint tudom, úgysem a föld teremtette.
               </p>
					<p>
                  Ennyit az istenekről, Lactantiusom.
               </p>
					<p>
                  Második kérdésed az volt, nem éreztem-e önmagam is nevetségesnek,
                     hogy a már majdnem egészen keresztény Róma szenátusával ünnepi consecratiót
                     rendeztettem a pogány császárnak, akinek halotti máglyáját én gyújtottam meg
                     Mars isten mezején, s hogy nem volt-e balgaság aranykoporsóba zárni hamvait,
                     amelyeknek nem sok örömük lesz a feltámadásban? Mit feleljek neked,
                     Lactantiusom? Talán csak annyit, hogy én már öreg ember vagyok, aki nem sok
                     hasznát venném a hálátlanság erényének, amely nélkülözhetetlen mindazon
                     fiataloknak, akik boldogulni akarván, fölfelé törekszenek. Én életem nagy
                     részét együtt töltöttem azzal a halandó emberrel, akit egyszer mindnyájan
                     Dominusnak neveztünk, te is, Lactantiusom, s aki valóban ura volt a világnak,
                     és én éveken keresztül láttam őt a salonai palota legelhagyatottabb és
                     legszánandóbb lakójának, akinek az én öreg cseléd karom volt egyetlen támasza a
                     világon. És tanúja voltam gyötrődéseinek és önmarcangolásainak, én hallottam
                     jajgatásait és könyörgéseit, én fogtam meg kezeit, hogy ki ne tépje szemeit,
                     amelyekkel örökkön egy fiatal fiú véres árnyát látta, akit áldozatának hitt,
                     pedig csak ő volt áldozat, áldozata az egyetlen Istennek, akit semmi imádsággal
                     meg nem lehet lágyítani: az Anankénak. Igen, én tartoztam neki azzal, hogy
                     számára rendeztessem meg a majdnem keresztény Rómával az utolsó
                     császár-istenítést. Viaszból készült képe hét napig feküdt az aranyszövettel
                     bevont, elefántcsont nyoszolyán, amelynek belseje bebalzsamozott tetemét
                     rejtette, hét napig tisztelegtek előtte Róma férfiai feketében és Róma
                     asszonyai fehérben. És mikor a hetedik napon a lovagrend válogatottjai vállukon
                     vitték ki a gyásznyoszolyát a Via Sacrán a Mars-mezőre, ahol négyemeletes
                     máglya várta, senkinek sem volt nevethetnékje. Mindenki érezte, hogy nem egy
                     ember, hanem egy világ ég el ezen a máglyán, hogy az a sas, amely kirepült a
                     füstből és a lángból, olyan léleknek a szimbóluma, amely sokáig fog keringeni
                     az új világ felett is. S ne sajnáld néhai urunktól, barátom, az aranykoporsót
                     sem, amelyhez egykor a te jelenlétedben Nagy Sándor koporsójáról vettem a
                     mintát, az alexandriai somában. Az aranykoporsó, amelybe Diocletianus hamvait,
                     a vele együtt elégett világéival szántam, csekély dísz az évezredekhez képest,
                     amelyeket jelképez. De nagy hasznára lesz majd az örökösnek, amely az
                     aranykoporsót szét fogja darabolni, és be fogja olvasztani, hogy olyan
                     alkotásokra használja fel, amelyeket az új élet új céljai kívánnak.
               </p>
					<p>
                  Végül, hogy nem cserélem-e föl az omladozó Salona magányát a te
                     szobád felével, amelyet örömmel ajánlanál fel nekem Byzantiumban, az új világ
                     épülő fővárosában? Nekem talán az utolsó örömem ez az ajánlat ebben az életben.
                     Látom belőle, hogy azt érzed, amit én, a mi életünk két fél dióhéj, amely akkor
                     is egymáshoz tartozik, mikor már kiszáradóban van belőle az élet bele. De menni
                     nem megyek, Lactantiusom. Énhozzám már csak ez a haldokló palota illik, addig,
                     míg szememre nem húzom nyűtt köpönyegem, amely meleg gyapjúbéllel az öregek
                     egyetlen igaz barátja.
               </p>
					<p>
                  Élj boldogul, Lactantiusom!
               </p>
				</div>
			</div>
		</body>
	</text>
</TEI>