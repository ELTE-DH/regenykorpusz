<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU06043_3" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
  <teiHeader>
      <fileDesc>
         <titleStmt>
            <title>A kis vereshajú</title>
            <author>
               <persName>
                  <surname>Móricz</surname>
                  <forename>Zsigmond</forename>
               </persName>
               <date from="1879" to="1942">1879-1942</date>
               <idno type="VIAF">22179627</idno>
            </author>
            <respStmt>
               <resp>ELTeC conversion</resp>
               <name>
                  Palkó Gábor
                  <ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">24671</measure>
            <measure unit="pages">60</measure>
            <measure unit="vols">1</measure>
         </extent>
         <publicationStmt>
            <p>Published as part of ELTeC and ELTE Novel Corpus</p>
         </publicationStmt>
         <sourceDesc>
            <bibl type="digitalSource">
               <title>A kis vereshajú</title>
               <date>2013-01-02</date>
               <publisher>Magyar Elektronikus Könyvtárért Egyesület</publisher>
               <ref target="https://mek.oszk.hu/06000/06043/"/>
               <respStmt>
                  <resp>Original Electronic Edition</resp>
                  <name>Varjú Mária</name>
               </respStmt>
            <bibl type="printSource">
               <title>Házasságtörés</title>
               <author>Móricz Zsigmond</author>
               <pubPlace>Budapest</pubPlace>
               <publisher>Szépirod. Kvk.</publisher>
               <date>1985</date>
               <ref target="https://mek.oszk.hu/06000/06043/"/>
               <idno>ISBN 963 15 3080 9</idno>
            </bibl>
            <bibl type="firstEdition">
               <title>A kis veres vereshajú</title>
               <author>Móricz Zsigmond</author>
               <date>1923</date>
            </bibl>
            </bibl>
         </sourceDesc>
      </fileDesc>
     <encodingDesc n="eltec-0">
        <p/>
     </encodingDesc>
     <profileDesc>
        <langUsage>
           <language ident="hu">Hungarian</language>
        </langUsage>
     </profileDesc>
     <xenoData>
        <ns1:eltec>
           <ns1:authorGender key="M"/>
           <ns1:size key="short"/>
           <ns1:canonicity key="low"/>
           <ns1:timeSlot key="T5"/>
        </ns1:eltec>
     </xenoData>
     <revisionDesc>
        <change when="2024-05-04"/>
     </revisionDesc>
  </teiHeader>
  <text>
      <body>
         <div type="group">
            <head>I A CSENGŐ VÁROS</head>
            <p>Körös-körül izzó fényben ragyogtak a hegyek, mintha a finom fenyőfák lágyultak volna
               a bőséges nyárban, elegáns törzsüket magasra emelték, s hejehujás vidámsággal éltek
               a napfürdőn.</p>
            <p>A kis bányaváros, hegyek tövében, a parányi völgyfenéken piros cserepes házikóival,
               fekete zsindelyes tetőivel apróra zsugorodva, mulatságosan árnyékba bújt, mint a
               legelő juhnyáj, s csengő bégetéssel várta a hegyek hűs árnyékát...</p>
            <p>Tikkadt volt a levegő, hiányoztak a kemény északi szelek, amelyek úgy át szoktak
               süvölteni a hegyek közt, hogy szinte magasba seperték az apró tetőket. A déli szelek
               is messze csücsültek, s hetek óta nem volt eső, bágyadtan lógtak a piacon a
               gömbakácok levelei a nepomuki szent szobra körül. Csak a por volt vidám és tornyos,
               és enyhe szitáló fátyollal borította be a kis várost, mely állandó s vidám csengéssel
               él.</p>
            <p>Száz meg száz kapakovácsműhely kalapált a két kis patak partján, a Sugó és a Klopács
               minden gyűszűnyi vizére parányi malmot állítottak a derék németek, s bunkós ököllel,
               Hómóval (a Hammerekkel) verték a rúdvasat laposra, kapákká, ásókká s lapátokká.</p>
            <p>Híres is volt ez a kis város, egész Magyarországon. Az alföldi paraszt, ha bement a
               botba, csak klopacskai kapát keresett, s a rettentő nagy tengerfeneket, a nagy magyar
               Alföldet minden tavasszal klopacskai ásóval forgatták meg. Mennyi temérdek szerszám
               kellett, s bármilyen jó, acélos anyagot használtak is a klopacskai mesterek,
               mégiscsak elnyűtt ez az alföldi televényben, s minden harmadik, negyedik esztendőben
               ugyanaz a milliónyi izmos földmíves újra felkereste a piaci boltokat, hogy - egy-egy
               jóravaló klopacskai kapa arányában körülnézzenek.</p>
            <p>És ez így ment évszázadok óta. A klopacskai mívesek egyenletes szorgalommal
               dolgoztak, hogy ki ne fogyjon a jó magyar kezekbül a fajin szerszám, s a magyar
               földtúrók sohasem szoktak le a klopacskai kapa kedveléséről.</p>
            <p>Így valami állandóság, biztosság, valami rendkívüli határozottság erősödött meg a
               klopacskai férfiak arcvonásain; pótolhatatlanságuk érzete. Biztos piac, biztos munka,
               biztos pénz. Többet ért az minden hivatalnál, mert az államokban forradalmak ütnek
               ki, s elkergetik koronként a hivatalnokokat; de kapa akkor is kell a
               kukoricaföldeken... S bizony alig is látszott meg a város képén, hogy az utolsó
               században két nagy revolúción is átment a világ; itt még mindig a rendi kiváltságok
               korát élték az emberek, s egy lakodalom alkalmával oly hevesen összeakadtak a
               patrícius családok, hogy a megtisztelő megszólítás után: “Eure Weisheit!...”,
               mindjárt a leggorombább tegezésre tértek át, s kölcsönösen lemocskolták egymást,
               hogy gőgtől elkapatva jobb családból valónak képzelik magukat a szomszédnál... Már
               arra került a sor, hogy a keményre kikovácsolt kapák s ásók embertelen munkára
               lesznek felhasználva, mikor Noll Kristóf Jánosnak az a szerencsés ötlete jött, hogy a
               tűzoltótrombitákat megfúvatván, szerencsésen elterelte a figyelmet efféle hiábavaló
               törekvésekről.</p>
            <p>Ez már nagyon régen történt, de az öregeknek vasárnap délutáni csöndes borozások
               közben ma is mindig fáj a szívük a régi, régi jó időkért, mikor a tanácsnak nem
               derogált, s joga is volt megvizitálni az újonnan épült házakat, hogy ellenőrizzék,
               vajon céhszabályoknak megfelelően épültenek-é, s még az új módon szabott ruhákat is
               megbírálhatták, hogy illedelmesen vagynak-e fabrikálva.</p>
            <p>Ma már bizony elromlott a népség, legalább látszatra; mindenki modern és divatos
               ruhákban merészkedik ki az utcára, csak az öreg bányászasszonyok viselik az ősi
               prémes mentét, ha vasárnap templomba mennek.</p>
            <p>Azért nem oly rossz még a világ, nem kell azt hinni, Klopacskán is vannak ugyan
               bajok, mert mióta a gyárak nagyban készítik a kapát, a klopacskai kapakovácsok is
               csak egy fiút tartanak otthon az üzemben, s a többieket kitaníttatják ügyvédnek,
               mérnöknek, de azért a karakter él, hisz’ még a Budapestről hazajött fiatalemberek is
               egyenesen s komolyan lépkednek az utcai porban, s mindannyin meglátszik a hazai
               méltóság, s bizonyos, akárhová kerülnek is iskoláik után, halálig meg fog rajtuk
               látszani a klopacskai eredet, a kapakovácsok ősi komolysága, s azt a szilárd
               életérzést gyermekeikbe is be fogják oltani, s így még sok nemzedéken át ott cseng az
               ivadékok lelkében a csengő város tiszta kalapácsütéseinek drága muzsikája.</p>

         </div>
         <div type="group">
            <head>II PRIMADONNA KERESTETIK</head>
            <div type="chapter">
               <head>1</head>
               <p>A vaskereskedés a város legnagyobb háza. Illik is, mert a vaskereskedés a
                  klopacskai ipar forrása s levezető csatornája. Bányáik nincsenek, a vasat nyers
                  állapotban, de készen veszik, rúdvasat, tömbvasat, s azt mind Noll Kristóf János
                  és Noll Frigyes Vilmos nagy vaskereskedése szállítja le.</p>
               <p>Mintha mindenkiben élne a tisztelet a Nollok e napszerű fontosságával szemben,
                  szinte áhítattal néznek fel az emeletes házra, amelyben a sarki nagy üzleten
                  kívül két nevezetes kis üzletecske is van, jobbról a templommal szemben a trafik,
                  ahol egyik Noll Sebestyénnek öreg és sajnos, törvénytelen leánya, Eszlinger
                  Karolin ül, és rakja egymás mellé a cigarettásdobozokat, a másik oldalon, a
                  vízpart felé pedig a borbélyműhely, ahol Jankó bácsi, Jankó Frigyes, szintén a
                  Noll család oldalhajtása működik egy segéddel, Kolacskovszky fiúval, aki szintén
                  Noll leánynak a fia.</p>
               <p>Itt szokott a város fiatalsága a napsütés elől, hol a jobb oldalra, hol a bal
                  oldalra elhúzódva egész nyáron át a vasas szekerek ellen állított izmos fakorláton
                  üldögélni, s a város minden ügyét, dolgát megtárgyalni.</p>
               <p>Most is itt van, kivételképp nem a korláton ülve, hanem saját két lábán ácsorogva
                  három vezető egyéniség: a hűvösen előkelő Ritter Aurél jogász, a temperamentumos
                  Hann Vilmos, az orvosnövendék (született háziorvos) és Waldhütter Franci, a
                  tanárjelölt.</p>
               <p>- Mit mond Biri? - kérdezte klopacskai hangsúllyal Hann Vilmos.</p>
               <p>- Majd a Feri - szólt rá flegmával Waldhütter, aki archeológusnak készült, s
                  hosszú orrával máris olyan volt, mint egy antikvár.</p>
               <p>Erre tovább hallgattak. Hann Vilmos is megnyugodott. Ritter Aurél a kérdésre félbe
                  sem szakította a fütyörészést.</p>
               <p>Úgy állottak ott hárman e fiatalemberek, egészségesen, de szikáran; elegánsan, de
                  kisvárosiasan; vidáman, de szélesség nélkül, hogy senki se hitte volna róluk,
                  milyen erkölcstelen dologban sántikálnak.</p>
               <p>Feri azonban (Fakó Feri segédjegyző és titkos joghallgató) már jött is végig az
                  utcán széles, lármás mozdulatokkal a templom mellett; szintén fütyörészett, mert
                  az ebben az időben nagyon előkelő volt.</p>
               <p>Ismét Hann Vilmos vesztette el legelőször nyugalmát, váratlan bakugrással lent
                  volt a bolt előtti teraszról, s elébe sietett:</p>
               <p>- No mi van, mi van?</p>
               <p>Feri egyet rántott a vállán:</p>
               <p>- Á, meg van bolondulva - kiáltotta harsogó hangján.</p>
               <p>- Mért?</p>
               <p>- Nem akar játszani.</p>
               <p>- Miért?</p>
               <p>- Megszagolta, hogy nem volt egyhangú a meghívás.</p>
               <p>Aurél gőgösen mosolyodott el, ő ugyan nem szavazott ellene, de nagyon értette, ha
                  Biri megérezte a dolgot.</p>
               <p>Ellenben Franci, aki titokban szerelmes volt Biribe, idegesen húzta ki magát:</p>
               <p>- Te vagy az oka.</p>
               <p>- Minek? - kérdezte fellángolva Feri, mert találva érezte magát. Csakugyan nem
                  merte tovább feszíteni a húrt. A viszonyuk már annyira nyilvános volt, hogy
                  szégyellte magát miatta. Utóvégre ő mint segédjegyző nem akar megházasodni, menni
                  akar Eperjesre, a jogra, szeptemberben, s egy Kolacskovszky Biri miatt nem fogja
                  magát egy életre tönkretenni.</p>
               <p>De Waldhütter Francit tüzesen s sértően nézte végig, s egy goromba szó volt a
                  száján, hogy szembe vágja vele, de aztán hirtelen felkacagott:</p>
               <p>- Ezennel engedelmet adok rá, hogy jóvátedd, amit én elrontottam.</p>
               <p>Waldhütter Franci lángvörös lett, mert úgy fogta fel, hogy titkos érzelmeire
                  történt célzás, s nem tudta, hogy most mindjárt kell-e pofozkodni, vagy csak majd
                  vasárnap este a kaszinóban, ha már egy-két üveg sört megittak a kugli mellett.</p>
               <p>Még nagyon elején voltak a vakációnak, tehát nem érezte idejét a botránynak,
                  különben is tanárjelöltül kellett viselkednie, ezért eleresztette füle mellett a
                  szót.</p>
               <p>Elővette nikkeltárcáját, kivett egy cigarettet; a foga közé dugta, akkor eszébe
                  jutott, odatartotta Hann Vilmos elé, aki rögtön mohón belenyúlt, utána Ritter
                  Aurél elé, aki azt mondta: “Kérlek, csak saját töltésűt szívok, tudod” - s a saját
                  tárcája után nyúlt.</p>
               <p>Ezzel mozdulatot tett, hogy elteszi, de a félig elfordult segédjegyző arcán látta,
                  hogy az várja a sértést, s megelőzte, odatartotta:</p>
               <p>- Nesze.</p>
               <p>Azt hitte, nem fogja elfogadni, de Fakó Feri felnevetett, s kivett egy
                  Hölgyet:</p>
               <p>- Ki a csudát kellene felkérni, ha Biri csakugyan makrancoskodik; nem volna jó
                  Glevitzky Linát?</p>
               <p>Hallgattak, mert ez csakugyan nagy probléma volt, el is felejtették a felvillant
                  ellentétet.</p>
               <p>Waldhütter Franci komolyan simította végig magas homlokát, a cvikkerjét is
                  megigazította, aztán elővette a Vereshajú-kötetet a zsebéből, s nézte a
                  névsort.</p>
               <p>- Özvegy Sajgónét kell átadni Pelargus Sárinak, s akkor Pelargus Ilka eljátszhatja
                  a Vereshajút.</p>
               <p>A többiek is beledugták a fejüket a könyvbe.</p>
               <p>- De sok szereplő hiányzik még! - mondta Hann Vilmos.</p>
               <p>Ritter Aurél ajkát megvetően elhúzta:</p>
               <p>- Azokat a kis szerepeket a mánta lányok is eljátsszák.</p>
               <p>- Hopp - kiáltotta Hann Vilmos -, micsoda egy szórakozott alak ez a Józsi! Van még
                  egy kis prepa a városban!... Miért nem írtátok már be a Kraudy izét...</p>
               <p>Hallgattak.</p>
               <p>- Ott nincsen lány, csak két kisebb fiú - mondta a segédjegyző.</p>
               <p>- Dehogy nincs, most jött haza Pozsonyból, a tanítóképzőből.</p>
               <p>- Az a zöld béka? - szólt Fakó Feri.</p>
               <p>- Nem lehet elsőéves prepa akkora, mint a te Birid.</p>
               <p>Fakó Feri elkedvetlenedett, szerette volna visszautasítani, de se azt nem merte,
                  sem a magáénak tartani nem akarta, azért csak annyit mondott:</p>
               <p>- Hát menjetek el, s híjátok meg.</p>
               <p>Ezzel sarkon fordult, s fütyörészve továbbment.</p>
               <p>Hann Vilmos boldog volt, hogy ilyen szerencsés ötlettel jött, s annál jobban
                  tüzelt.</p>
               <p>- Persze hogy meg kell hívni, mi van még leányszerep?</p>
               <p>Waldhütter végigfuttatta az ujját a személyek névsorán:</p>
               <p>- Sári, szolgáló Ágnesnél.</p>
               <p>- Nagyon jó lesz.</p>
               <p>- Mikor megyünk el - mondta Hann Vilmos.</p>
               <p>- Ki az a Kraudy? - kérdezte a jogász.</p>
               <p>- Számvezető a Rimamurányinál, fent Ó-Klopacskán.</p>
   
            </div>
            <div type="chapter">
               <head>2</head>
               <p>A jogász, Ritter Aurél kicsit mérlegelte a dolgot, Hann Vilmos feszülten leste,
                  akkor Waldhütter Franci, aki szolidaritást érzett az ismeretlen kislánnyal
                  szemben, mint kolléga (ha az is prepa, és ő tanárjelölt), tehát határozottan
                  kijelentette:</p>
               <p>- Gyerünk.</p>
               <p>Ritter Aurél nem szólt, hanem elindult velük, mert ez a mai nap úgyis arra volt
                  szánva, hogy a szereplőket ők hárman sorra felkérjék. Az egész dolog rendezője,
                  Glevitzky Józsi, a rendezés előmunkálataival lévén elfoglalva, szobájában ült a
                  darab szövege mellett. Kraudyék Felső-Klopacskán laktak, s a három fiatalembernek
                  fel kellett mászniok a hegyoldalon.</p>
               <p>Azalatt a kislány, akinek sejtelme sem volt arról, hogy mi készül ellene, a ház
                  hátsó felén a lécből készült kis lugasban ült, amelyet egy óriási futórózsa
                  teljesen beborított, s most már hervadni készülő milliónyi virággal egy vörös
                  baldachinná változtatott, s a pompás kilátásban gyönyörködött.</p>
               <p>Kézimunka volt az ölében, de azt ebben a pillanatban leejtette, s előrenézett, nem
                  mintha valami különös megfigyelnivaló volna a szemben levő hegy oldalán, amely egy
                  szédületes mélységű völgy túlsó felén emelkedett valami nagyszerű lendülettel,
                  hanem azért, mert az jutott az eszébe, hogy a néni egész határozottan nem
                  eresztette ki Gusztávot... (Ti. múlt kedden, amikor eljött Pozsonyból, a hajnali
                  vonattal kellett indulnia, s a háziasszony, a kosztadó néni most már egész
                  biztos, hogy nem eresztette ki a fiát, a bölcsészt, hogy őt kikísérje a
                  vonathoz...)</p>
               <p>De ilyen csacsi volt ő, hogy ezt akkor nem is vette észre, ő azt hitte, hogy azért
                  nem eresztette el, mert minek keljen fel olyan korán Gusztáv?... És ezt ő teljesen
                  helyesnek is tartotta, mert hát mért is kelt volna fel oly korán? De most eszébe
                  jutott valami kicsiség: este a vacsoránál, mikor az elutazás szóba került, Gusztáv
                  azt mondta, hogy ő ezen a nyáron minden reggel négy órakor fog felkelni. Erre a
                  mamája rátámadt, hogy “Négy órakor?” “Igen, mamuskám!” “No, de Gusztáv, csak nem
                  négy órakor?” “De majd meglátod, mamukám, hogy négykor.” “Ah, én azt úgysem
                  hiszem.” “Majd meglátod, hogy holnap reggel is felkelek négykor.” Erre mindnyájan
                  nagyon erősen nevettek, de a néni felállott, s igen határozottan kimondta: “Ki van
                  zárva, és én nem is engedem meg!”...</p>
               <p>A kislány a dolognak semmi fontosságot nem tulajdonított, de most, éppen az iménti
                  pillanatban eszébe villant, hogy milyen szemmel néztek össze a néni és a fia, s
                  most már biztos benne, hogy Gusztáv azért találta ki ezt az egész korai felkelést,
                  hogy másnap reggel felkelhessen, viszont nem is kelt volna fel soha többet egész
                  nyáron négykor, csak éppen azon az egyetlen reggelen...</p>
               <p>És a kis szíve elkezdett melegedni, melegedni, olyan nagyon meleg lett, hogy nem
                  volt képes tovább dolgozni: hát természetesen! Gusztáv ki akarta őt kísérni! s a
                  mamája nem engedte meg!!!...</p>
               <p>Gusztáv e pillanatban mint egy hős, úgy tűnt fel előtte, csak kár, hogy nem mert
                  szembeszállni az anyai paranccsal... Istenem, ha valóban kikísérte volna!...</p>
               <p>S érezte a lábacskáiban, ahogy sietve ment a kicsikét hűvös hajnalban, ahogy
                  átfutott a Mihálykapu alatt, aztán végig, végig a hosszú, hosszú Stefánia úton,
                  az öreg Fánival, a néni bejárónőjével, aki a csomagját vitte, a nagy láda már este
                  fel volt adva, s azt Gusztáv adta fel... Nem! Most már egész biztos, most már
                  egészen biztos: Gusztáv ki akarta kísérni, s a néni ezt nem engedte, nem engedte,
                  nem, nem engedte meg!...</p>
               <p>Pedig be jó lett volna...</p>
               <p>Mélyet, nagyot lélegzett, szinte fölszippantotta a Szkalkát, a nagy hegyet, amely
                  ott volt a völgy túlsó felén; de olyan nagy volt a kis szíve, elfért volna most
                  abban egy tucat hegy és völgy, és Gusztáv mindenesetre, a hős... csak a néni, azt
                  e pillanatban kivetette magából...</p>
               <p>A kutyájuk, a Lordika hangosan ugatott az udvarban, és ő kíváncsian a ház sarkára
                  futott, ahonnan a kerítésen át be lehetett az első udvarba nézni, s hirtelen
                  rémülettel bámulá, hogy három rém elegánsan öltözött fiatalember lépett be a
                  kapun.</p>
               <p>Ettől oly iszonyúan megijedt, Jézusom, ha a mama a sárga slafrokban van!... Rögtön
                  elfelejtette Gusztávot és a nénit és mindent, s futott, mint a nyúl,
                  lélekszakadva a hátsó ajtóra, s be a házba s a mamához a konyhába:</p>
               <p>- Mama, kérlek, az istenért, három fiatalember!</p>
               <p>A mama éppen vajköpüléssel volt elfoglalva, s tele volt szeme, haja frecskendezve
                  tejfölcseppekkel, nagy szemüveg volt az orrán, azon át nézte a köpülőből
                  kifrecsegő tejfölt, nem túrósodik-e, azaz nem válik-e még vajjá?</p>
               <p>- Kik azok?</p>
               <p>- Én nem tudom, de öltözz, kérlek.</p>
               <p>- De kik lehetnek azok, biztosan Alsó-Klopacskáról...</p>
               <p>- Hisz’ az mindegy, mama, de így, remélem, nem mutatod magad...</p>
               <p>A mama abbahagyta a köpülést, s csodálkozva nézte végig magát, mért volna ő olyan
                  nagyon szégyellni való állapotban, ellenkezőleg, itthoni ruhának ez a barna karton
                  egész jó?...</p>
               <p>- No de tele vagy frecskelve!</p>
               <p>- Hol? - s a mama elkenegette, ahogy ujjaival végigsimogatta, az apró
                  tejfröccsöket, hogy ezen is mi volna a szégyellni való? inkább büszkeség, ha
                  valakinek tehene van, és a mai világban, egy tisztviselő neje, saját maga fejte
                  tejből köpül friss vajat.</p>
               <p>Hallani lehetett, hogy a fiatalemberek átmentek az előszobán, a kis Béla, a
                  kislány öccse kijött a szobából, kibújt Monte Christó-ból, amit egész vakációban
                  olvas, mióta csak itthon van, s hangos egyszerre beszédjükből nem lehetett egyebet
                  megérteni, csak a Béla szavát, hogy:</p>
               <p>- Mindjárt hívom a mamát, addig tessék besétálni - s ennek örültek, hogy Béla
                  ilyen helyes fiú, és a szobába küldi őket, s nem ide a konyhába.</p>
               <p>A konyhából két ajtó is nyílt, egyik az előszobába, a másik a hálószobába.</p>
               <p>A kislány erőszakkal fel akarta állítani a mamát a köpülőtől, de ez nem akarta
                  otthagyni, mert már egy perc múlva kész van, és akkor legalább meg lehet kínálni a
                  vendégeket.</p>
               <p>- Jaj, nem jöttek azok a te vajadat megenni - idegeskedett a kislány, s abban a
                  percben mindkétfelől nyílik az ajtó, s az előszobából kitotyog Linka néni a nagy
                  botosaiban.</p>
               <p>- Mama, kérem, itt van Ritter úr!</p>
               <p>- Kii? - kérdi a mama, s a szemüveg is leesett az orráról, bele a vajasbödönbe,
                  aminek a köpükáváját azért emelte fel, hogy jobban megnézze, hogy áll a vaj
                  odabenn; de ez a lehetetlen eset, hogy Ritter!... valami Ritter... a város
                  legnagyobb tekintélyű neve!... Mit keres itt s ki az a Ritter úr!...</p>
               <p>- A jogász? - kérdezte a kislány.</p>
               <p>- Igen, mama, beküldtem őket a szobába.</p>
               <p>- A jogász? - mondta a mama, s megnyugodott, hogy nem a merev lábú öreg Ritter,
                  aki még a templomba is alig tud elmenni, s akire mindenki a városban oly
                  tisztelettel néz, mert milliomja van, annyi pénze, hogy az milliom...</p>
               <p>Elkezdett hát a mama újra visszanyert flegmával a szemüvegje után halászni, és
                  sikerült is azt kifognia féllábánál fogva, mint egy fehér tajtéktól csorgó
                  hosszúlábú békát a vajasköcsög fenekéről...</p>
               <p>Erre mindnyájan hallatlanul kacagni kezdtek, s a süket Linka néni, aki egy szót
                  sem értett az egész jelenetből, folyton csak azt kérdezte:</p>
               <p>- Mit mondasz, Margókám, hogy mit mondasz?</p>
               <p>A kislány végre felállította a mamát a köcsög mellől, s ideges kacagással fogta a
                  Linka nénit karon:</p>
               <p>- Azt, hogy tessék ide lecsücsülni, és megköpülni a vajat!</p>
               <p>A mama már a fadézsában, ami a vajnak volt előkészítve friss vízzel, mosta a
                  szemüveget, s onnan rendelkezett vissza:</p>
               <p>- Hogyha készen leszel, Linka néni, tedd kérlek tálcára, s hozd be, friss, lágy
                  kenyérrel.</p>
               <p>- Hogy mondod, Teruskám, hogy mit mondasz? - kérdezte Linka néni, aki már
                  szakszerűen nekilátott a tejföl további zuborgatásának.</p>
               <p>- Majd én elkészítem, mama - sürgött-forgott a kislány az anyja körül -, csak te
                  öltözz, kérlek, mit gondolnak, hogy így megvárakoztatjuk őket...</p>
               <p>- Nahát én mit öltözzek, de milyen vagy te, hisz’ én fel vagyok öltözve.</p>
               <p>- Nézz tükörbe, kérlek, Béla, hozd a tükröt, csupa vaj vagy.</p>
               <p>Már Béla tartotta is az anyja elé a fiókos, becsukható tükröt az összes fésűkkel,
                  és az összes fésűket és hajtűket szétrepítve a szobában, s a mama ahogy
                  belenézett, előbb maga is elnevette magát, s csak aztán kezdett el pörölni fiával,
                  hogy micsoda dolog ez, így szeleskedni.</p>
               <p>A kislány tűkön ült, hogy a három fiatal úr odabent azóta:</p>
               <p>- Eredj már be, Béla, mindjárt megy a mama is, mondd meg.</p>
               <p>- Igen, de azok nem a mamát várják, hanem téged!</p>
               <p>A kislány, aki ezt úgyis remélte, hallatlanul elvörösödött.</p>
               <p>- Honnan tudod?</p>
               <p>- Nem azt kérdezték, mikor jöttek, hogy itthon van-e a mama, hanem azt, hogy
                  itthon van-e a nővérem.</p>
               <p>Mindnyájan megdermedve állottak a meglepetéstől, csak Linka néni nem vesztette el
                  a fejét, hanem a köpülő mellől nagy higgadtsággal szólt:</p>
               <p>- Mit mondasz, te Bélus, hogy mit beszélsz?</p>
               <p>Mint rendesen, most sem volt ideje senkinek előadást tartani a süket néninek
                  arról, hogy miről van szó, de a mama számot vetve a lehetőségekkel, azt
                  mondta:</p>
               <p>- Maradj csak itt, fiam, majd én híjlak téged, ha jónak látom.</p>
               <p>Azzal bement, s három iszonyúan ideges perc múlva Béla futva s rohanva jött:</p>
               <p>- Manci, Manci, gyere be rögtön.</p>
               <p>- Minek?</p>
               <p>- Műkedvelő előadás...</p>
               <p>A kislány lesimította haját, kötényét, szoknyácskáját, s hamvas piros arccal,
                  egyenesen és ijedt, figyelmes arccal ment be a hálószobán keresztül az
                  ebédlőbe.</p>
               <p>A három fiatalember, akik ott ültek az asztal körül, egyszerre felállottak,
                  meghajtották magukat előtte, sorra kezet nyújtottak:</p>
               <p>- Ritter Aurél...</p>
               <p>- Hann Vilmos...</p>
               <p>- Waldhütter Ferenc...</p>
               <p>S ő ijedtében mindháromszor így válaszolt:</p>
               <p>- Kraudy Margit...</p>
               <p>A három előkelő fiatalember egymás mellett állva, furcsa klopacskai hangsúlyukkal
                  ezt mondták (azt ma már nem lehet tudni, melyik szólt a három közül, vagy talán
                  egyszerre mondták mindhárman):</p>
               <p>- Fel akarjuk kérni a kisasszonyt, hogy szerencséltessen bennünket a műkedvelő
                  előadáson való részvételével.</p>
               <p>Amire Margitkának az arca ismét és ismét bíborvörös lett meg halvány, s azt
                  mondta:</p>
               <p>- Nagyon szívesen, ugye, mamám?</p>
               <p>S ijedten nézett az anyjára, vajon nem siette-e el a beígérkezést, de a mama arca
                  oly kedvesen s jóságosan derült volt az előkelő fiatalemberek láttára, hát
                  istenem, mégis ők csak másfél éve élnek itt Felső-Klopacskán, és még nincs semmi
                  ismeretségük, nem is tudhatják Alsó-Klopacskán, hogy kik ők, idehelyezett
                  tisztviselők, és valóban ilyen kitüntetés...</p>
               <p>Az előkelő fiatalemberek szintén nagyon kedvesen mosolyogtak, s megmondták, hogy a
                  Vereshajú-t fogják eljátszani, de mindenesetre oly későn, hogy mindenkinek ideje
                  legyen jól megtanulni a szerepét.</p>
               <p>Margitka ezt valahogy célzásnak vette, s duzzogó tokácskával azt gondolta magában;
                  istenem, én nem tudom, mi az a Vereshajú, de én kész vagyok az egész darabot
                  estétől reggelig megtanulni az összeset, úgy, ahogy van, könyv nélkül.</p>
               <p>- Mindenesetre nagyon kérjük a kisasszonyt, hogy holnap este Glevitzky tanító
                  úrnál az iskolába legyen szíves lefáradni, mert ott lesznek a próbák.</p>
               <p>- És Glevitzky Lina nem játszik?</p>
               <p>- De igen, ő játssza a Csinos Julcsa szerepét.</p>
               <p>- Legjobb barátném.</p>
               <p>- Igazán? - nahát ennek mindenki nagyon örült, hogy Glevitzky Józsi fogja rendezni
                  az egész darabot, a Lina bátyja, negyedéves tanárjelölt.</p>
               <p>- De milyen az a Józsi - mondta Hann Vilmos.</p>
               <p>- Miért? - kérdezte Margitka.</p>
               <p>- Csak... hát olyan szórakozott, mint tanárember - hadart Hann Vilmos, aki nem
                  merte megmondani, hogy a Józsi a húga legjobb barátnéját egyszerűen
                  kifelejtette.</p>
               <p>- Kegyed is kolléga? - kérdezte Waldhütter.</p>
               <p>- És maga is? - válaszolt Margitka őszinte örömmel.</p>
               <p>Ritter Aurél felállott:</p>
               <p>- Bocsánatot kérek, akkor holnap délután az iskolában találkozunk.</p>
               <p>A mamának a száján lebegett a vaj, de Ritter Aurél oly előkelő volt, hogy mégis
                  no, nem merte megkínálni.</p>
   
            </div>
            <div type="chapter">
               <head>3</head>
               <p>A házak úgy könyököltek ki a hegyoldalból az utcára, mint barátságos képű
                  komondorok, két fényes szemmel mosolyogva lesték, ki megy el előttük, néha ez a
                  szem még tágasabbra nyílt, s ha igazán valaki ment az utcán, csillogó szőke láng
                  gyúlt ki bennük, az ablakban egy-egy lányfej...</p>
               <p>Fakó Feri lógó buksival ballagott az irodából hazafelé, s csizmája szárát
                  csapkodta a nádvesszővel, távolról varrógépzörgést hallott, arról vette észre,
                  hogy már megint a Biriék ablaka alatt jár, megállt: ejnye, jó volna másfelé
                  kerülni! De az nem könnyű feladat, mert az utcák úgy kanyarogtak, ahogy a völgy s
                  a patak szabta meg az irányukat, nem volt átjáróház, ahol el lehetett sikkadni más
                  útra...</p>
               <p>De meg késő is volt, a lányszív földrengésjelző készülékkel van ellátva ifjú urak
                  közeledésének megérzésére; a varrógép zörgése, íme, megállt, és Biri kidugta a
                  fejét az ablakon.</p>
               <p>- Keszcsók!... - köszönt fel Fakó Ferenc segédjegyző, a reménybeli jogász.</p>
               <p>- Ní mágá áz! - nevetett le Biri kövérkés arcából egész bokor foggal, az egyik
                  arca közepén gödröcske is volt, s az is nevetett.</p>
               <p>- Keszcsók!... - morogta még egyszer Fakó Feri.</p>
               <p>- Mágának mi bája volná? - kérdezte Biri huncutkodva.</p>
               <p>- Sémi - csúfolódott a kiejtésén Fakó úr -, sak mégété á kákás á kényérém.</p>
               <p>- Né mándjá - viszonozta Biri a csúfolkodást, amit felvidékies kiejtéséért kapott.
                  - Mi a kákás... - és lóbálta nagy, szöszke fejét, s szélesen kikönyökölt az
                  ablakon.</p>
               <p>Fakó Feri megállott, mert nem mehetett tovább, a lányok szemsugarában ugyanis
                  boszorkányerő van, amely meg tudja állítani a legvadabb fiatalembert is az
                  egyenes úton.</p>
               <p>- És még, hogy á kákás...</p>
               <p>Fakó Feri felnézett az ablakba. A szeme ottveszett a lány kidagadó blúzán, mely,
                  két édes kis luftballon, fehér, kövér két karján pihent.</p>
               <p>- Nézze, Birike; tudja, hogy maga egy komisz jószág.</p>
               <p>Birike harsonásan nevetett, mint akinek bókot mondanak, de tiszta szívből.</p>
               <p>- Ne mondjá!...</p>
               <p>- De mondjá!... Mert maga megvan egy szemtelen figura, tudja maga, Kolacskovszky
                  Biri?</p>
               <p>A lány úgy kacagott, mint a gerle, a szemét lehunyta, s a hangja turbékolva
                  ragyogott fel. - Én voltam a primadonna!... Ez fáj, mi?</p>
               <p>Fakó Feri mérgesen nézte; a csókjainak a helyét nézte ezen az arcon; igazán milyen
                  csodálatos, hogy a csók, az nem idéz elő fizikai elváltozást a lányok arcán,
                  pedig nagyon helyes volna, ha azt a lányt, akit megcsókoltak már, azontúl meg
                  lehetne ismerni erről, s valahogy az úgy volna, hogy a megcsókolt lány többet csak
                  csupán annak a fiatalembernek reagálna, aki már megjegyzette őt magának e
                  művelettel... Hogy az többet, az a lány ne istentelenkedne és ne szemtelenkedne,
                  hanem hűséges volna és odaadó és alázatos; de ez a komisz kis boszorkány! erről
                  nem lehet tudni, mi lakik benne, a csókoktól csak jobban virít, és jobban tetszik
                  mindenkinek, és jobban kacérkodik mindenkivel...</p>
               <p>- Még mindig nem szánta el magát?</p>
               <p>- S ugyan mire?</p>
               <p>- Játssza a Vereshajút vagy nem?</p>
               <p>- Jön deputáció, vagy nem?</p>
               <p>- A főispán?</p>
               <p>- A főispán!</p>
               <p>- Az alispán?</p>
               <p>- Az alispán!</p>
               <p>- A főjegyző?</p>
               <p>- A főjegyző!</p>
               <p>- Az aljegyző?</p>
               <p>- És az aljegyző!</p>
               <p>- Nézze, Birike, az most is itt van.</p>
               <p>De Birike kinyújtotta kicsit a kezét az ablakon, s fehér kis húsos ujjait
                  megforgatta:</p>
               <p>- Kevés, kevéske; egy fa nem erdő.</p>
               <p>Fakó Feri fakó lett a dühtől.</p>
               <p>- Persze magának az kellene, hogy tovább bolondítsa az egész várost... Magának a
                  Waldhütter kell, a vaksi professzorka, aki még magában is bele tudna
                  bolondulni.</p>
               <p>A lány kacagott:</p>
               <p>- Ná já.</p>
               <p>- Meg a Hann Vilmos, a leendő pocakos doktor! aki mindenkinek csapja a szelet.</p>
               <p>A lány még jobban kacagott.</p>
               <p>- Ná já.</p>
               <p>- Meg persze a Ritter!</p>
               <p>- Ná já, ná já, ná já.</p>
               <p>A hármas igenlésre Fakó Ferenc fölnézett.</p>
               <p>- A Ritter!?</p>
               <p>De most a lány nem felelt, csak behunyt szemmel nevetett.</p>
               <p>- Hát azt kifogta!... Ezt ni! - s fügét mutatott neki - Waldhüttert megkaphatja
                  früstökre, de a Rittert?... Nem, kedvesem, az egy kicsit drága; azt még vacsorára
                  se!...</p>
               <p>A lány hirtelen kiegyenesedett, s betűnt a szobába.</p>
               <p>- Biri - szólt Fakó Ferenc.</p>
               <p>Semmi válasz.</p>
               <p>Kicsit ott ácsorgott, várta, hogy majd kijön.</p>
               <p>- Biri!...</p>
               <p>De a lány nem jött.</p>
               <p>- Eh - csapott végig a csizmája szárán a titkos jogász, s továbbment.</p>
               <p>De ahogy eljutott Predács Gedeon vasutas házához, ahol az édes víz kijön a kapu
                  alatt, az árkon keresztül tett hidacska alól, s a nagy szárazságban is üdén csobog
                  tova, kristálytisztán, mint forráshoz illik - ott megállott. Két mánta lány
                  álldogált a forrás felett, s várta, hogy a bögrécskéje, amivel a vizet felfogják
                  a forrásból, megteljen, mert a víz oly vékonyan csörgedezett, hogy csak bögrével
                  lehetett összegyűjteni nagyobb edénybe, így aztán Fakó Ferenc segédjegyző nem
                  mehetett tovább.</p>
               <p>- Jó napot, babám - mondta a lányoknak, mire azok válaszul vihogni kezdtek, a
                  vihogás tudniillik nemzetközi, s ezek csak ennyit tudtak tisztán magyarul. A
                  hegyekből került mánta lánykák voltak, a Sugó távoli telepéről, nem is jártak
                  iskolába Glevitzky tanító úr elébe, de más elébe se.</p>
               <p>Fakó Feri közigazgatási hatalmánál fogva teljes szabadsággal fogta meg az egyik
                  lánynak a karját: nem azt a karját, amely közelebb volt hozzá, hanem a távolabbit,
                  úgy, hogy közbeesett maga a lány is, akit így egész egyszerűen magához
                  szorított.</p>
               <p>A lányka lángvörös lett, olyan piros, amilyen csak egy kis szőke német lány lehet,
                  s fürgén kibontakozott a közigazgatás hatalmából.</p>
               <p>- Ném szápát... - mondta sajátságos gyöngéd figyelmeztetéssel.</p>
               <p>A másik lány is azt mondta, s felemelte az ujját, sőt még az is elpirult,
                  hogy:</p>
               <p>- Ném szábot...</p>
               <p>- Nem szabad?... Nekem nem szabad?!... Hát mért nem szabad?... - incselkedett a
                  kis német lányokkal.</p>
               <p>- Kraft Léne!...</p>
               <p>Most Fakó Feri pirult el, s minél jobban nem akart, csak annál jobban pirult.
                  Nevetnie kellett rajta. Fene ezeket a mánta lányokat, hát már olyan nagyon
                  elintézték őt?... Utálatosak az erkölcsösségükkel. Kraft Léne a házigazdájának,
                  Kraft Gottlieb bérkocsisnak a lánya volt, igaz, hogy a télen kvázi menyasszonynak
                  tekintették, s őneki tetszett, még akkor a Biri nem volt az övé, akkor még a Biri
                  másoké volt... S tetszett neki, hogy egy olyan tiszta, édes, szelíd, kis szőke
                  lány oly áhítatos és nagy szemeket vet rá titokban, aztán úgy elpirul, és úgy
                  lesüti a tekintetét... No de az régen volt, annak már vége, azóta itt van a dolog
                  a Birivel... hisz’ ezt mindenki tudja...</p>
               <p>Felfújta az arcát, s végig-végignézett a lányokon, akik szintén tiszták voltak s
                  kecsesek, de nem oly rendkívül finomak, mint a Kraft Léne, inkább esetlenkék,
                  veres kezűek s kis, gombos orrúak.</p>
               <p>- Eh - mondta újra, s hátat fordított nekik. Mivel úgysem értik a beszédét,
                  másképp akart felelni nekik, s hogy saját szemükkel lássák: visszament a
                  Kolacskovszky Biriék házáig. Ott egy pillanatig habozott, aztán bement. Hadd lássa
                  a két mánta lány, hogy ennyit ad a Kraft Lénére.</p>
               <p>Bilinek zörgött a varrógépje, mint egy berregő motor. Ijedten nézett a kinyíló
                  ajtóra, s elálmélkodva látta, hogy Fakó Feri jött be.</p>
               <p>De a munkát nem hagyta abba, hanem folytatta, égszínkék, vékony, virágos anyagból
                  varrt valami szoknyafélét, mert az volt a foglalkozása, hogy varrt, nem magának
                  varrt, másnak varrt, már ahogy varrólányok szoktak varrni annak, aki szépen
                  megkéri őket erre a szívességre.</p>
               <p>- Jó napot, Biri.</p>
               <p>- Jó napot, Feri.</p>
               <p>- Még egyszer itt vagyok.</p>
               <p>- Még egyszer szívesen.</p>
               <p>- Leszel Vereshajú, vagy nem?</p>
               <p>- Lesz deputáció, vagy nem?</p>
               <p>- Hát nem lesz.</p>
               <p>- Akkor nem leszek.</p>
               <p>- Akkor más lesz.</p>
               <p>- Áháhá, s ki lesz?</p>
               <p>- Majd lesz valaki, az nem tartozik rád.</p>
               <p>A lány öntelten nevetett. Hogy lehet azt elképzelni, hogy a városban valaki el
                  merje játszani a Vereshajút őutána. Mikor őt tavaly majd megették, mikor
                  eljátszotta a Gyimesi vadvirágot, majd széjjelszedték, a nótáit dalolták, az
                  ablaka alatt éjjeli zenét adtak, s még a környéken, de még Iglón is híre lett
                  Kolacskovszky Birinek!</p>
               <p>Az ablakon át besütött az esti nap, s elöntötte ragyogó szőke haját, átszitált
                  aranyosan rajta, s az arca fehér volt és piros, a gödröcskéjében árnyék és fény, a
                  szeme mint ibolya, ha patakparton, völgyecskében virít...</p>
               <p>És a blúza kigombolva; egy gomb kinyitva, hogy a gépre hajolva ne vágja a puha
                  tokácskáját a blúz halcsontos nyaka, ahogy ebben az időben viselték, s fehér bőre
                  kivillog a bordószín szitaszövésű anyag résén.</p>
               <p>Fakó Feri alföldről hozott dühös vérét felberzenni érezte:</p>
               <p>- Itthon vannak az öregek?</p>
               <p>A lány nem felelt, hirtelen meggondolta, nem árulja el, hogy nincsenek itthon,
                  hogy kimentek a mezőre feltölteni a krumplicskát, ami oly későn gyarapodik az idén
                  a nagy szárazságban, nem merte elárulni, hogy ketten vannak az egész lakásban, de
                  a szeme az ő akarata ellen dolgozott, csiklandós vére nem tudott tagadni, s Fakó
                  Feri egy perc, s már átfonta a gépen át, s dühös csókkal marta, tépte, hiába húzta
                  a fejét előle.</p>
               <p>- Ach, maga brutális ember - duzzogott a lány, s összeszedte a szétrepült
                  cafatokat, ruhaszeleteket, ami mind leomlott a gépről.</p>
               <p>Fakó Feri járkálni kezdett a szobában, s így pattogott:</p>
               <p>- Most utoljára megmondom, de semmi többet! Vagy, vagy! Holnap délután együtt lesz
                  mindenki a tanítóéknál, Józsi most dolgozik a szerep kiosztásán, minden rendben
                  van, csak Vereshajú nincs; hát én megmondom, most utoljára, hogy vagy jössz, vagy
                  kimaradsz.</p>
               <p>- Hát istenem, majd a Kraft Léne...</p>
               <p>Fakó Feri éktelen dühös lett.</p>
               <p>- Hát majd a Kraft Léne... - kiáltotta.</p>
               <p>A lány hangosan kacagott. Egész előre jött, a szoba közepére, s egész hangosan
                  kacagott, akkor megfordult, s a géphez lépett, s visszanézve még egyszer hangosan
                  kacagott, olyan nagyon furcsa volt neki, hogy a fehér, ijedt, finom kis Kraft Léne
                  lesz a Vereshajú...</p>
               <p>Amint a gépre lehajlott, hogy a varróholmit elrendezze, Fakó Feri fellobbant
                  szívvel mögéje lépett, s átölelte hátulról.</p>
               <p>- Biri, ne kínozz - s két kézzel markolta a lányt.</p>
               <p>- No hágyjon...</p>
               <p>- Kis babám.</p>
               <p>- De hágyjon el...</p>
               <p>- Soha...</p>
               <p>- Lesz députáció?</p>
               <p>- Lesz, lesz.</p>
               <p>- A főispán?</p>
               <p>- A főispán, az alispán, a Krisztus és a zsidó rabbi és mindenki, akit csak
                  akarsz.</p>
               <p>- Ahhaha, ihhihi.</p>
               <p>- Kedves kis jószágom, kegyetlen egy pogány teremtés vagy, de csak te vagy... mert
                  nincs más... Te büdös... te gyalázatos... te, te...</p>
               <p>A lány szintén elvesztette erejét és ellenállását, csak leomlott a gépre, s
                  hagyta, hogy a fiú csókolja, csókolja.</p>
               <p>- Valaki benéz...</p>
               <p>- Nézzen! Vakuljon meg!...</p>
               <p>De nem nézett be senki más, csak a nap, mely tele képpel bámult, pedig ugyan mit
                  lehet azon olyan nagyon bámulni, ha egy erőteljes, kemény segédjegyző összecsókol
                  egy telekeblű, puha, forró, ifjú varrólányt.</p>
   
            </div>
            <div type="chapter">
               <head>4</head>
               <p>Ezen az estén az egész városban izgalom volt. Tizenegy fiú- és tizenkét
                  leányszerep! Az egész kisváros érdekelve volt. Még Felsőre is el kellett menni
                  ismeretlen kisleányokat felkérni.</p>
               <p>A piaci nagy házak azonban rendületlenül állottak, s ősi komolysággal néztek maguk
                  elé. A nagyvendéglő, melynek emeletén van a díszterem, mely táncterem és színház,
                  másik sarkon a szintén emeletes Noll-ház s a templom mellett a kastélyszerű
                  Ritter-ház, dupla tetejét magasra emelve.</p>
               <p>A Ritter-kastélynak hat ablaka volt az utcára, mindenik ablakon vasból rács,
                  színig töltve virágzó pelargóniumokkal s csodálatos begóniákkal; a
                  pelargóniumoknak olyan ritka lilavörös és cinóberpiros virágjaik voltak, hogy az
                  egész város beszélt róluk, de a begóniák még ezeken is túltettek, mert üveg- és
                  ezüstkeverékszerű virágaik oly gyöngédek voltak, harmatosak s pompásak, hogy arról
                  Késmárkig az egész világ tudott.</p>
               <p>És e dús és buja virágfüggöny mögül nézett ki Ritter Anemrie, a csúnya, fonnyadt
                  kis milliomos kisasszony, aki sohase ment férjhez, mert sohasem tudta elhinni,
                  hogy valaki saját magáért s nem a gazdagságáért akarja elvenni.</p>
               <p>Még ő is megérezte a mai lázat, bár öccse, Ritter Aurél (a Ritter gyerekek mind
                  elhaltak, csak a legnagyobb, Anemrie s a legkisebb, Aurél maradtak meg) meglehetős
                  hűvösen tett az ebédnél megjegyzést a készülő színielőadásról.</p>
               <p>De a szobalány, a cselédek, a bejárók s Eszlinger Karolin, aki minden félórában
                  fel szokott szaladni, elmondani a legfrissebb pletykákat a drága Anemrienek
                  (Anemrie, ezt úgy kell érteni, hogy Anna Mária, jó mánta kiejtéssel), ezek mind
                  felcsigázták a kíváncsiságát, s most mindenkin, aki az utcán elment, azt nézte,
                  vajon ugyan mit mond, s mit gondol a készülő nagy komédiáról.</p>
               <p>Szemközt a nagyvendéglő söntésének ajtajában, akik ott állanak, persze hogy arról
                  beszélnek: a nagy bajszú Gáger Antal tűzoltó s őrmester! a “fiam Lojzi” apja. A
                  léhűtő Gáger Lojzié, aki most a várost rántja ki a kátyúból, avval, hogy beállt a
                  jegyzőhöz írnoknak, de persze szeptemberben teszi le a doktorátust Eperjesen, s
                  akkor mindjárt ügyvédi irodát nyit Kassán a vármegyeház mellett, a legjobb
                  helyen... Hm, hm, hogy lám kikosarazták Kolacskovszky főjegyzőnél!... Vajon milyen
                  szerepet fog játszani a szőke, ijedten nevető, kék szemű Kolacskovszky
                  Irén?...</p>
               <p>És a fiákeros, Kraft Gottlieb, aki most állt meg a vendéglő előtt (ugyan kit
                  hozott, egy urat, honnan, s mit akar a városban? nagy megrendeléseket, hogy
                  fiákeren jött be?)... No, annak a leánya a szép kis Kraft Léne; arról se lehet
                  tudni, hogy menyasszony-e vagy sem. Persze a szigorú Schweszta Kátl, a mama, egy
                  pillanatra sem hagyja magukra Fakó segédjegyzővel, hogy megmondhassa egymásnak a
                  két fiatal, amit akar... S ugyan mit fog játszani a kis Léne? és a segédjegyző?
                  persze a főszerepet, már ami lesz.</p>
               <p>Nini, az öreg Hann bácsi is megáll beszélgetni, a medikus Vilmos apja; most jön
                  persze az öregúr a műhelyből, jó messze van, egész lent a Sugóban, de minden este
                  hazajön, még soha ágyon kívül nem töltötte az éjszakát, mióta megházasodott. Munka
                  végeztével fatalpú papucsát átcseréli bőrtalpúra, s bőrkötényét ócska zöld
                  kötényre, s szorgalmasan elindul haza, egyenletesen, mint egy automata. Ha a Hann
                  Vilmosból csakugyan doktor lesz, sohasem fogja senki tudni, hogy háta mögött ez a
                  morózus öreg kovács áll, a tata, aki izmos karján ezernyi égésfolttal mennyi
                  sok-sok kapát kalapált össze, hogy a fiának doktori diplomája legyen.</p>
               <p>És a Noll-ház előtt a két napszámos ember, Faller és Faltus. Itt is házasság, hm,
                  hm. Mióta a Faller Jenőből professzorka készült, azóta a rendkívül hosszú, nagy
                  csontú fiatalember aligha gondol a kis Faltus Mriechenre...</p>
               <p>Így morfondírozott szokása szerint Ritter Anemrie, aki az egész várost ismerte,
                  mindenki itt nőtt fel a szeme előtt, az ablaka alatt, s őt is ismerte az egész
                  város, bár szinte soha ki nem mozdult hazulról, csak ha templomba ment, vasárnap,
                  misére, s beült a saját, külön mennyezetes Ritter-padba; olyankor megnézték lopva
                  s mohó kíváncsian, s mondták: Istenem, milyen csúnya! és milyen gazdag! és az
                  öcsikéje, az Aurél, hogy hasonlít hozzá, s milyen szép. Szép és gazdag... és
                  fiú...</p>
               <p>Csak a Felsőn lakókat nem ismerte Anemrie, ott is pláne az újonnan jötteket,
                  Kraudyékat, s így Kraudy Margitkáról nem volt tudomása: de azt a kislány nem
                  látszott érezni, mert oly kitörő vidámsággal dalolt s táncolt egész délután, amire
                  azt szokás mondani, hogy vesztit érzi...</p>
               <p>Nem hiába “kis táncosnő” volt a neve már hároméves korában a háznál, de
                  szívecskéje fel is van most dúlva, összevissza dobálva benne minden csoda,
                  pozsonyi emlékek, a néni, a fia, a színelőadás, a gyerekkor s a nagylányság
                  határán: mint a kisleánykák sifonkája év végén; limlom, minden holmi fenekestől
                  felfordítva, s ugyan ki fogja abban kiismerni magát valaha...</p>
               <p>Béluska diót tör a setétedő alkonyban a tornácon, Linka néni kijön a konyhából,
                  Bélus éppen a körmére üt diótörés közben, s felkiált:</p>
               <p>- Püff, de kemény a héja!</p>
               <p>Linka néni megáll süketen, ijedten:</p>
               <p>- Akkor kell hozni a puskát! - kiáltja.</p>
               <p>Mindenki elámul:</p>
               <p>- Miért?</p>
               <p>- S zárjátok be a csirkét, hát még most is kint van?</p>
               <p>- De Linka nénka, miért?</p>
               <p>- Hát ha a kéményen van a héja.</p>
               <p>Pukkanó kacagás, kacagó rakéták röppentek a levegőbe. Margitka sikoltva kacajba
                  tör ki, roppanva röppen ki a kacagásnak egy olyan szikrázó fergetege, mintha
                  üvegharangok ezredeit zörgetnék kisangyalok, az ártatlan szív édes és tudatlan
                  virágzó kacajfüzére, hogy arcocska kipirul, hasacska megfájdul, a tornácon, az
                  udvaron körbe polkázó vad kacagásban; anya után futni, végig a nagy eperfás
                  udvaron, neki elmondani, hamar, a Linka nénka legújabb félreértését: kéményen a
                  héja, s kacagástól nem tudva elmondani, elmondva nem tudni kikacagni, s a mama,
                  aki a már egészen sötét istállóban a tehenet feji, a Lizát, a makrancos Lizát, aki
                  nem hagyja magát senki másnak megfejni, csak a mamának, s neki is csak úgy, ha
                  nyár derekán is felveszi a fejő sárga szőrbundácskát, amelynek olyan a színe s már
                  olyan a szagja is, mint az ő néhai bocikájának, s Lizácska azt nyalogatja fejes
                  közben, visszafordulva, s úgy adja le a rengeteg sok, tíz-tizenkét liter öreg
                  tejet, a mama így vaklál Lizácska lába közt pápaszemmel keresve a sötétben a
                  csöcsit...</p>
               <p>- Mama, mama, mama, még ilyet nem hallottál - lobban be Margitka, és Béluska
                  kontráz, s egyszerre ketten mondják el az esetet, a Linka néni önkéntelen viccét,
                  úgyhogy a mama, míg abbahagyja a fejest, a pápaszemén felül rájuk bámészkodik a
                  világos ajtó felé, a tehénszagú szalmás istállóban egy árva szót sem ért, csak
                  mosolyog, mosolyog, kicsit tudós, pápaszemes mosollyal a vidám gyerekein, e nehéz
                  világban gyerekei nagy vidámságán, aztán suta kézzel csak visszanyúl Liza lába
                  közé, de Liza, őlizasága egyet fordul, s bal lábát felemelve úgy rúgja ki zsupsz,
                  a zsajtárt a mama öléből, hogy a mamuska sikkantva kiált:</p>
               <p>- Nee te! Ne te büdös te! nononono bocikám, nononononono - s törülgeti
                  szemét-száját a kilöttyent tejtől, mire a gyerekek újabb hallatlan és határtalan
                  kacajba zúdulnak, s mint a fergeteg úgy rohannak el, ki a sötét udvaron, mert a
                  mamuska érzékeny, nem szereti, ha nevetnek a bajon, de lehet-e nem nevetni? hogy a
                  Liza!... Bruhh a Liza... Brahh a Liza... brihhihihihahhaha... hogy kirúgta a
                  zsajtárt mamácska öléből...</p>
   
            </div>
            <div type="chapter">
               <head>5</head>
               <p>Másnap délután aztán volt nagy öltözés, mindjárt ebéd után, az egész városban.</p>
               <p>Hogy kell díszbe öltözni, hogy mégse legyen rikító; hogy kell szertartásos lenni
                  és mégse nevetséges, hogy kell Glevitzky tanító bácsiékhoz elmenni hétköznap
                  vasárnapiasan, hogy mégse legyen vasárnapias az ember közönséges
                  hétköznapon...</p>
               <p>A tanítói ház a Sugó patak felett épült. Az utcáról nem is lehetett másképp
                  bemenni, csak úgy, hogy az ember egy fatornácon ment be, amely a patak felett
                  volt, már szabadon függött, nagy, magas tölgyfa oszlopokon, s a mélységbe lehetett
                  lenézni, de egész a mennyezetig be volt tölgyfa léccel lécelve, hogy a gyerekek
                  valamiképp csíntalanságból le ne ugorhassanak a patak szakadékjába. Lentről óriási
                  bükkök nyúltak fel a tetőig, s lombbal borították a fekete zsindelyes tetőt,
                  amelyen a lombok árnyékában zöld moha virított.</p>
               <p>Nagyon romantikus ház volt, egész furcsa hely, aki ott iskolába járt, soha, soha
                  el nem felejtette. Pláne, hogy az öreg Glevitzky bácsi mindig ott ült a tornácon,
                  óriási, vassal pléhelt öblös karosszékben, s hordók hordójánál nagyobb potrohát
                  ápolta, s annak a tetejében olyan egészen kicsi kis feje volt, tele mosolygással,
                  kedvességgel, s csakugyan mindenkinek tudott minden pillanatban valami kedveset és
                  szépet mondani, minden gyereket ő nevelt az egész városban, és valóban számon is
                  tartotta öreg koráig összes gyarapodását és növekedését, magyarul, németül vagy
                  egyszerre mind a két nyelven...</p>
               <p>- No kedveském, magácska be megnőtt - nyújtotta kezét Margitka elé, aki Béluskával
                  irulva-pirulva köszöntött be a dobogó-nyikorgó tölgyfolyosón.</p>
               <p>- Kezét csókolom.</p>
               <p>- És ez a lurkó, no hogy ízlik Pozsony? - veregetett barátságosan a Béluska
                  tarkójára, de Béluska nem sietett nyilatkozni, mert neki bizony Pozsony nem nagyon
                  ízlett, rossz iskolába járt elemibe, s ő ugyan még írni-olvasni is alig tudott,
                  hogy gimnáziumi fegyelemre fogták...</p>
               <p>- Sétáljanak be, kedveském; nem, nem az iskolába, óh, por van ott most s pókháló,
                  még valami pók bekapná ott magácskát... - s nevetett a tanító bácsi, akinek
                  Margitka nem volt tanítványa, hisz ő csak tavaly jött a városba szüleivel, s ő
                  mindjárt Gazos bácsihoz járt a Felsőnépiskola magasságába...</p>
               <p>Belibbent a lakás ajtaján.</p>
               <p>Alacsony lakás volt, az is tele fiatalokkal.</p>
               <p>Glevitzky Józsi, nagy orrával, nagy, furcsa szájával, kopaszra nyírt fejével, már
                  nagyban beszélt, s osztotta a szerepet:</p>
               <p>- Kézcsók!... - intett Margitkának, s elébe sietett, de folytatta, amit
                  megkezdett: - özvegy Sajgónét, kérem, csak Pelargus Ilka játszhatja, mert csak
                  neki van annyi tekintélye, hogy el lehessen hinni, hogy...</p>
               <p>Általános, csiklandós nevetés, Józsi a dicséreteivel mindig félresikerült, akit ő
                  megdicsért, az elmehetett a dicsérettel.</p>
               <p>- És András: Pelargus János és Boglár Ágnes: Pelargus Sári...</p>
               <p>- Éljenek a Pelargusok! - kiáltotta Hann Vilmos.</p>
               <p>Odaadta a három Pelargusnak (a kis városban mindenki vagy Pelargus volt vagy
                  Kolacskovszky) a szerepet, akik mindjárt olvasni kezdték kíváncsian, mert
                  fogalmuk sem volt róla, mi az.</p>
               <p>- Minden rendben van, kérem - beszélt tovább Józsi -, csak az a baj, hogy a
                  főszereppel baj van. Blaháné szerepe, kérem, Blaha Lujza híres nagy szerepe, sok
                  dal és tánc és intrika, és Kolacskovszky Biri nem vállalja...</p>
               <p>- Brávó - kiáltotta valaki.</p>
               <p>Józsi ijedten megállt; mert ő szerette volna, ha játssza.</p>
               <p>- Nem játssza, csak ha egyhangúlag deputációt küldünk hozzá most innen.</p>
               <p>- No persze - kiáltotta újra Gáger Lojzi.</p>
               <p>Többen nevettek, s a hangulat olyan volt, hogy úgy látszott, Gáger Lojzi pártján
                  vannak.</p>
               <p>- Mi a csudát? mi értünk ki jött deputációba? Micsoda ő? Pálmai Ilka?</p>
               <p>- Biz ez nem szép...</p>
               <p>- Nagyon kéreti magát...</p>
               <p>- Hát csak kéresse...</p>
               <p>Ilyenféle hangok hallatszottak, s egy zúgás lett az egész szoba, amely az apró
                  ablakokon át beszűrődő kevés világosságban kedves, szinte nedves, hűvös volt, az
                  öreg, apró lábú kanapék ropogtak az ugrándozó fiatalok alatt, mindenki kacagott,
                  zsibongott, kiabált, a lányok, akik eddig óvatosak voltak, most pukkadó nevetéssel
                  kezdtek egymásnak suttogni Kolacskovszky Biriről...</p>
               <p>Fakó Feri sötéten, mogorván állott, s felelősnek érezte magát, jobbról is, balról
                  is, úgy látszott, mintha ő akarná kikényszeríteni, hogy Birit hozzák, s Biri előtt
                  úgy fog látszani, hogy ő nem bírta meghódolásra vinni a társaságot...</p>
               <p>Most hirtelen Pelargus Sári Józsihoz rohant az ablakból, ahol a szerepét
                  böngészte:</p>
               <p>- Nem játszom! - kiáltotta. - Ezt nem játszom! Pfuj...</p>
               <p>Általános csönd.</p>
               <p>- Ilyeneket akarnak nekem adni, hogy játsszam! kikérem magamnak! - és sírva
                  fakadt.</p>
               <p>Józsi a szerep után nyúlt, de már akkor Waldhütter olvasni kezdte rövidlátó
                  nézésével, orrát beletúrva a papirosba:</p>
               <p>- “Nem tudom neki elfelejteni, hogy becsületemet sárba gázolta, aztán elhagyott,
                  elment katonának, hogy hírét sem hallottam.”</p>
               <p>Mély megilletődés, mindenki megijedt s köhögött, homályosan valami furcsát kezdtek
                  érezni: hm... cifra...</p>
               <p>Waldhütter mintha nem is hallotta volna a zúgást, tovább olvasta:</p>
               <p>- “Rám volt sütve a bélyeg, ujjal mutogattak rám - pedig minden vétkem csak abból
                  állt, hogy inkább hallgattam a szívemre, mint az eszemre.”</p>
               <p>Itt is, ott is csiklandós kacagás tört ki, s mindnyájan kíváncsian nézték a
                  pirulva ott álló s duzmaszkodó Sárit, aki dacosan s szégyenkezve nézett, mintha
                  valóban egy róla szóló rágalom központjában lett volna. Waldhütter közben, mivel
                  sem törődve, monotonul tovább olvasott, s csak ott hallatszott ki a hangja
                  tisztán, mikor azt mondja: “a lányunk miatt...”</p>
               <p>Puff, most aztán igazán kirobbant a nevetés. Pelargus Sárinak titokban lánya
                  van!</p>
               <p>- Ki a tettes? - kiáltotta joviálisan Gáger Lojzi.</p>
               <p>- András, akit Pelargus János játszik - mondta Józsi sietve.</p>
               <p>Erre még nagyobb nevetés lett. A tulajdon testvére.</p>
               <p>Sári hallatlanul felbosszankodott.</p>
               <p>- Ez szemtelenség, tudjátok - mondta -, ezt csak velem meri Józsi megtenni.</p>
               <p>- Jó, hát játssza Ilka a Boglár Ágnest, akit Pelargus János abban az időben
                  szerelemből elcsábított, mikor katonának ment, de aztán feleségül veszi, és te
                  játsszad az özvegy Sajgónét.</p>
               <p>- Ki az?</p>
               <p>- Az az András anyja. Andrást János játssza.</p>
               <p>Sári: - Hogy én a saját testvéremnek, a bátyámnak az anyját játsszam!</p>
               <p>- Hát mást pedig nem játszhatsz, mert a többi szerep ki van osztva.</p>
               <p>- Hát akkor nem fogok játszani...</p>
               <p>- Hát akkor nem fogsz játszani - kiáltotta Józsi, aki olyan lett, mint a
                  pulykakakas.</p>
               <p>- Hát nem fogok játszani, ajánlom magamat! - s Sári kapta a könnyű kis sálját, s
                  elrohant.</p>
               <p>Mindenki kérlelni kezdte: “De Sári, így Sári, úgy Sári”...</p>
               <p>Sári nem hallgatott.</p>
               <p>- Engem nem fog Glevitzky Józsi sértegetni, kikérem magamnak.</p>
               <p>És sírva elszaladt.</p>
               <p>Mély csönd lett.</p>
               <p>Ez több volt, mint amit vártak.</p>
               <p>Pelargus Ilka unokatestvére volt a másik két Pelargusnak, Jánosnak és Sárinak,
                  akik testvérek voltak.</p>
               <p>- Te nem játszanád el, Ilka? - kérlelte Józsi.</p>
               <p>Ilka nem felelt, csak vállat vont, őneki tetszett, hogy a neve a legelső helyen
                  legyen a színlapon, s nem akarta.</p>
               <p>- Hát akkor el fogja játszani a húgom.</p>
               <p>De Glevitzky Lina, aki Kraudy Margittal kart karba öltve nevetett a dolgon,
                  szokott temperamentumával tiltakozott:</p>
               <p>- Nem, nem, nem, nem! Köszönöm! nem, nem, nem! kikérem magamnak... Pfuj...</p>
               <p>Oly jól utánozta Pelargus Sárit, hogy általános kacagás lett belőle.</p>
               <p>Józsi azonban szigorú lett:</p>
               <p>- Hát ha senki más nem vállalkozik, mégis te fogod játszani.</p>
               <p>- Hát nem fogom játszani!</p>
               <p>Józsi elkeseredett:</p>
               <p>- Jó!... Hát senki se akarja eljátszani?</p>
               <p>Mély csönd.</p>
               <p>- No hát akkor én fogom eljátszani.</p>
               <p>Általános kacagás, amelyben megenyhült a hangulat.</p>
               <p>- Ha én lány volnék, akkor énnekem más szerep ebben a darabban nem is kellene. Ez
                  a legkomolyabb: egy méltóságos, magas, karcsú barna személy. Az a kis pech, ami
                  vele történt az életben, semmi. És a darabban úgyis jóvá lesz téve, mert házasság
                  szentesíti.</p>
               <p>Most előlépett egy magas, karcsú, szőke, mánta lány, Hamza Lotti, és azt
                  mondta:</p>
               <p>- Glevitzky úr, majd én eljátszom.</p>
               <p>Általános éljenzés.</p>
               <p>Józsi olyan boldog volt, hogy rögtön szerelmes lett Hamza Lottiba. Megcsókolta a
                  kezét.</p>
               <p>A hangulat egyre viharosabb lett, mindenki kacagott, s fel volt izgatva.</p>
               <p>Hamza Lotti átvette a szerepet, hóna alá szorította, s kipirult arccal tűrte, hogy
                  nézzék; nagyon kedves lány volt, már nem oly fiatal, talán húszéves, de igen
                  gyönyörű volt az arcbőre, kivált így félhomályban, s így egy kicsit kipirosodva,
                  csak az orra volt sajátságos, mert az egészen félre állott. Oldalról ez nem is
                  látszott, de szemben nagyon furcsa volt, mert aszimmetriássá tette az arcát.</p>
               <p>Józsi prelegált:</p>
               <p>- Kérek egy kis csöndet... Özvegy Sajgónénak van két fia, egyik András,
                  harmincnyolc éves, ez lesz Pelargus János...</p>
               <p>Pelargus János, a magas, szikár, komoly vaskereskedő előrelépett, s azt
                  mondta:</p>
               <p>- Hier.</p>
               <p>Ezen nevettek.</p>
               <p>- Itt a szereped. A legjobb szerep. Tamási játszotta, a legnagyobb magyar
                  népszínműénekes.</p>
               <p>Pelargus János híres volt arról, hogy gyönyörű hangja van, s borozás közben, ha
                  dalol, elhallatszik végig a városon. Kár, hogy oly merev és mozdulatlan, mintha
                  maga is vasból volna, mint a portékája, amit árul.</p>
               <p>- Másik fia, Ferkó, játssza Fakó Feri.</p>
               <p>Fakó Feri előlépett, s darutollas mozdulattal kapott a fejéhez.</p>
               <p>- De nekem is aggyatok valami jaó kis naótákat - mondta.</p>
               <p>- Lesznek, lesznek, ‘szez a főszerep.</p>
               <p>- Csupa legjobb szerep, csupa főszerep! - mondta Ritter Vilmos gúnyos
                  fölényességgel, mire szolgálatkészen nevettek.</p>
               <p>- Látom, te is azt akarsz! - mondta Józsi, a szerepek közt turkálva.</p>
               <p>- Ó, nem! - kiáltott Ritter Vilmos - nekem csak három szóból álló szerepet adj,
                  kérlek, azt is lehetőleg a darab elején, hogy én mindjárt lemehessek a
                  nézőtérre.</p>
               <p>- Boglyas Pál! - mondta Józsi - a darab első jelenetében szerepel, s mindenkit
                  megleckéztet, ez neked való.</p>
               <p>Nevetés. Ritter Vilmos mindamellett megelégedve vette át a szerepet.</p>
               <p>- És én, és én? - kérdezte Noll Tóni, helyes kis fiatalember, a nagy Noll-család
                  egyetlen örököse, aki eddig csak csodálkozva és hallatlan mulatsággal vett részt a
                  nevetésekben.</p>
               <p>- Neked, kérlek szépen - mondta Józsi -, nagy szereped van...</p>
               <p>- Azér.</p>
               <p>- Keszeg Mihálynak Bálint fia, aki a Zsófit elveszi feleségül, egy nagyszerű
                  legény, parasztlegény persze, mert itt mind paraszt - és még a tulajdon apját is
                  ráncba szedi.</p>
               <p>Noll Tóni nagyot nevetett.</p>
               <p>- És ki a papám?</p>
               <p>- Keszeg Mihály, alias Gáger Lojzi.</p>
               <p>- Nohát akkor csak várj! - kiáltott rá Noll Tóni nagyúri elbizakodottsággal Gáger
                  Lojzira, s megfenyegette az átvett szereppel.</p>
               <p>De Gáger Lojzi, a Gáger Antal őrmester és tűzoltó nagy jövőjű fia is meg volt
                  elégedve, hogy ő a Noll-cég örökösének lesz az apja.</p>
               <p>Így a legveszedelmesebb ifjak immár rendbe jöttek.</p>
               <p>- Lássuk most a kisasszonykákat - mondta Józsi, s pápaszemét öregesen
                  megigazította az orrán.</p>
               <p>- Lássuk csak! van itt egy üde, bájos, kedves kislányszerep: Hamza Lotti, azaz
                  Boglár Ágnes leánya, Zsófi... Kraft Léne kisasszony...</p>
               <p>Kraft Léne olyan piros lett azonnal, mint a pipacs, s ránézett Hamza Lottira, akit
                  azonnal elfogadott mamájának, oda is simult hozzá, kicsit félszegen, mozdulat
                  nélkül, csak épp mellé állt, s lesütött szemmel észre sem vette, hogy Józsi feléje
                  nyújtja a kiírt szerepet. Csak akkor nézett fel, mikor a kezébe tuszkolták, s erre
                  újra elvörösödött.</p>
               <p>Fakó Feri kényelmetlenül nézte a menyasszonyát, fene egye meg, olyan, mint egy
                  boci, mondta magában.</p>
               <p>- Itt van, kérem - betűzte tovább a névsort Józsi -, Szilaj Kata... no de erről
                  később...</p>
               <p>Mindenkinek eszébe jutott Biri!... Hm, ezzel baj lesz, mert Kolacskovszky Biri
                  után primadonnaszerepet elvállalni... Kolacskovszky Biri minden vasárnap szólót
                  énekel a templomban, s így valósággal közszemély... Emberek közé jár, mit fog
                  szólani a kántor s mindenki, akivel együtt tanul, s a templom?... Kolacskovszky
                  Birit mégiscsak muszáj lesz deputációval meghívni...</p>
               <p>- Hanem itt van kérem Szemes Borcsa és Csinos Julcsa, két igen helyes kis fiatal,
                  tűzrőlpattant menyecske, ezt úgy gondoltam, hogy legjobban a két barátnő,
                  Glevitzky kisasszony és...</p>
               <p>Itt a Kraudy Margitka szíve elszorult, most jön ő: de nem...</p>
               <p>- És - folytatta Józsi - és kérem Kolacskovszky Irén kisasszony.</p>
               <p>- Éljen, éljen, éljen! - kiáltotta mindenki.</p>
               <p>Legjobban éljenzett Gáger Lojzi, a kikosarazott vőlegény, aki, úgy látszik, nem
                  akar belenyugodni a kosarába, mert folyton hozzá legközelebb igyekszik állani, s
                  minduntalan keresi az alkalmat, hogy valami szívességet tegyen a főjegyző
                  lányának, no legalább annyit, hogy kellő pillanatban rém udvariasan félreálljon az
                  útjából.</p>
               <p>Most is ő veszi át a szerepeket, s ő nyújtja át előbb Kolacskovszky Irénnek, aztán
                  Linának a magáét. No, majd meglátjuk, mi lesz még ebből...</p>
               <p>- Aztán, kérem szépen, itt volna négy pompás kis szerep; keveset kell tanulni,
                  sokat kell tudni. Négy elsőrangú, príma menyecske, akik igen jól tudnak mosni,
                  szapulni; természetesen a tiszta ruhát szapulni: s igen helyesek, bokorugró
                  szoknyában, pártával, akarom mondani főkötővel, ennivaló cukros négy kis
                  asszonyka, erre legjobban megfelelne Gazos Zsuzsika kisasszony, mint Pozdorjánné,
                  Gazos Jennyke kisasszony, mint Csaholyné (jól tudván csaholyni, célzás a Gazos
                  Jennyke papulájára, amely mindig jár), aztán Faltus Marika kisasszony, mint
                  Gubásné, és és... és még ki?... No majd találunk valakit...</p>
               <p>Hirtelen ugyanis megijedt, hogy egy ilyen kis szerep marad Kraudy Margitkának, s
                  meg lesz sértve... a húga legjobb barátnéja...</p>
               <p>Hamar újra végignézte a névsort, mit is lehetne...</p>
               <p>- Beszéljünk, kérem alássan - már egész úgy tett, mintha valóságos tanár volna, s
                  a katedrán ülne -, a Szilaj Kata kérdéséről... Sajnos, a jelöltek ki vannak
                  merítve... Kérek tanácsot, kire lehet gondolni: a szerep igen nagy!... Hosszú!...
                  Nehéz!... Sok dal!... Nagyjáték!...</p>
               <p>Egyre mélyebb csönd, s a lányok mind egymásra néztek...</p>
               <p>- Az egész városban senki sincs, aki vállalkozna rá...</p>
               <p>Most valami rendkívüli dolog történt, Kraudy Margitka csak megszólalt:</p>
               <p>- Én vállalkozom...</p>
               <p>Egy pillanatig ijedt csönd.</p>
               <p>Fakó Feri odanéz meglepetve, mert Szilaj Kata az ő partnere, s egy kis vékony,
                  barna lányka van előtte, akit sohasem látott, ja, persze, Felsőről... Nagy szemei
                  vannak, kipirult kis arca, copfos haja, olyan erkölcsös frizurácska, intézeti
                  bűbáj és ártatlanság...</p>
               <p>Valami megkapja a kislányban, s hirtelen elkezd tapsolni.</p>
               <p>Erre általános nevetés, öröm, s mindenki követi a példát! ha Fakó Feri tapsol a
                  Kolacskovszky Biri kinulláztatásának... akkor annál jobb, sőt ez egész
                  nagyszerű!...</p>
               <p>S míg a kislány bátran ott áll középen, és egyenesen s könnyedén és bájosan, de
                  milyen bájosan s milyen bűbájosan! és nem jön zavarba, és nem takarja el a keze
                  fejével a szájacskáját, s milyen gyönyörű, csókolni való kis szája van, és hogy
                  fokozódik a pirosság az arcán, kis kreol színű, tearózsaszerű kis jelenség avval a
                  kevés pirossággal a nagy-nagy barna szeme, s mintha elrepülésre készen állana: az
                  egész társaságban egyre fokozódott az öröm s meglepetés és a felfedezés öröme, és
                  a kislány bátor kis nevetésére, ahogy fölényesen s könnyedén, kecsesen lép Józsi
                  felé, s átveszi az oda sem adott szerepet, egyszerre csak másodszor tör ki a taps,
                  és körülözönlik, s mindenki boldog, aki ránézhet s hozzá szólhat, s úgy nézik,
                  mint valami új csodát, akit most ismertek meg, aki most jelent meg...</p>
               <p>Siker...</p>
               <p>Döntő siker!...</p>
               <p>Fakó Feri úgy áll meg előtte haptákban, s lehajlik, és megfogja a keskeny kis
                  barna kezecskét, s felemeli s megcsókolja a szereppel lefelé fordítva a kis kezet,
                  s azt mondja:</p>
               <p>- Katám!...</p>
               <p>És erre új kacagás és öröm és taps!...</p>
               <p>- Na hallod - mondta Glevitzky Lina Kraudy Margitnak később, a tizedik próbán -,
                  ez aztán siker: már mikor a szerepet átvetted, háromszor kaptál tapsot!</p>
   
            </div>
         </div>
         <div type="group">
            <head>III MINDENKI SZEREPET TANUL</head>
            <div type="chapter">
               <head>1</head>
               <p>Léne vasalt a kis asztalon, és a szerepet nézegette.</p>
               <p>- Na és még ki volt ott? - kérdezte az anyja.</p>
               <p>- Ritter úrnak a fia, az Aurél.</p>
               <p>- Ja?</p>
               <p>- És a Tébl.</p>
               <p>- Noll?</p>
               <p>- Ja.</p>
               <p>Kraft Gottliebné, a derék Schweszta Kátl szemét, száját kimeresztette: az más. Ha
                  a város két legnagyobb családjának reménysége is ott volt, s azok mind részt
                  vesznek s az ő Lénéje is, az más.</p>
               <p>Érezte, hogy ez valami szép.</p>
               <p>Itt valami igen-igen nagy dolog történt, mert ő is ismerte a Ritter s a Noll
                  urakat, de hogy lehetett volna az valaha, hogy ő azokkal egy szobában legyen s
                  beszéljen, s hallja a beszédüket, hogy mit mondanak és hogy mondják, és ez valami
                  igen nagy dolog.</p>
               <p>Akkor bejött az apa, a fiákeres, s pipáját előkeresve, odafigyelt.</p>
               <p>- Na és még kik voltak ott? - kérdezte ő is, ugyanúgy, mint az előbb a
                  felesége.</p>
               <p>- A Ritter úrnak a fia, az Aurél! - mondta most már bátrabban s önérzetesebben
                  Léne.</p>
               <p>- Jaa? - ühmgetett Kraft Gottlieb.</p>
               <p>- És a Tébl.</p>
               <p>- Jaa? - A Noll Tébl?</p>
               <p>- Ja.</p>
               <p>- So.</p>
               <p>S a derék ember teljességgel megértette, hogy a segédjegyző, az nem akármilyen
                  közönséges ember, mert hiszen annak idején is volt színielőadás egyszer, a Szökött
                  katoná-t játszották népdalokkal s tánccal, de ő, a fiatal Kraft Gottlieb, a
                  menyasszonyával csak az eljátszáson volt jelen, mint néző. Hogy ő maga is játszott
                  volna s pláne a menyasszonykájával, a Padua Kátllal, azt nem!... No ja... S együtt
                  a Ritter úrral... ah... dehogy. S Noll úrral... no, no...</p>
               <p>- Már itthon van? - kérdezte szórakozottan.</p>
               <p>- Ki?</p>
               <p>- A segédjegyző.</p>
               <p>- Még nincs.</p>
               <p>- Hát nem együtt jöttetek haza?</p>
               <p>- De.</p>
               <p>- Hát hova lett?</p>
               <p>A lányka hallgatott.</p>
               <p>- No, no, csak ki vele.</p>
               <p>- Fél...</p>
               <p>- Kicsoda fél? A segédjegyző fél! Kitől fél? Éntőlem fél?...</p>
               <p>A lányka lesütötte a fejét, s nem lehetett belőle istenért egy szót kivenni.</p>
               <p>- Vagy a mamátul fél?</p>
               <p>Léne igen gyorsan, de igen szepegve igent intett.</p>
               <p>- Na nézd, hogy a mamátul, no mama, hát te olyan ijesztő vagy, hogy tetőled a
                  fiatal urak félik magukat?</p>
               <p>A mama máskor nagyon gyorsan kipakolt volna, de most el volt érzékenyedve;
                  istenem, ha a Noll Tébl is ott volt s pláne a Ritter Aurelka... A szeme minden
                  pillanatban könnyes lett, s nem mert beszélni, mert félt, hogy észreveszik rajta.
                  Csak ott ült egy széken a sötétben, ahova a lámpa már nemigen világított; csak
                  ült, sovány karjait beesett hasán keresztbe téve, s elmúlt keserves munkás életére
                  gondolt; milyen finom és szép leányka volt ő annak idején, s mi lett belőle, s
                  mégis ez a mai nap valahogy kárpótolta mindennapi robotját, amelyben felőrlődött
                  az élete; ha Léne ott volt egy szobában a Ritter úr fiával, az Aurelkával, s a
                  Noll Teblicskével...</p>
               <p>Kraft Gottlieb azonban észrevevén, hogy az asszony igen elhallgatott, gyorsan
                  kezdett férfiúi hatalmának csúcsára felhajtani, s pattogni kezdett:</p>
               <p>- A krucifixumát, félelem! azt én nem akarok, azt én nem szeretek, én akarok
                  nem-félelem, én akarok bátorság: egy félelmes gavallér, mit ér? na ja, semmi.
                  Addig-addig fél, hogy elféli magát a háztul, s nem lesz semmit.</p>
               <p>S oly tekintéllyel jelentette ki, hogy “nem lesz semmit!”, hogy ebből mindenki
                  mindent megérthetett. Igenis, valaminek kell lenni! Valaminek lenni kell! Mert
                  egy ilyen úrfit, aki véletlenül bejön a házba kosztosnak s kvártélyosnak, buta
                  asszonyi butaságból nem lehet elidegeníteni, már a vendéglősnek megmondta, nem
                  szabad megakadályozni, hogy a két fiatal megmondhassa egymásnak, amit akar...</p>
               <p>Ezt ugyan nem mondta ki nyíltan a vendéglősnek sem, csak elgondolta, s most úgy
                  emlékszik rá, mintha ki is mondta volna, ellenben azzal, hogy ezt a gondolatot
                  most a felesége jelenlétében szintén tisztán kigondolta, ezzel itt is megtette a
                  kötelességét, s most már erre is úgy fog emlékezni, hogy “megmondta a
                  Kátlnak!”</p>
               <p>Hosszú csönd volt; kívülről fütyörészés hallatszott, a segédjegyző füttye, aki,
                  lám, milyen rendes ember, már hazajött vacsorára...</p>
               <p>Kraft Gottlieb elszántan körülnézett, aztán, mint aki dolgát teljesen s
                  tökéletesen elvégezte, kiment a lovakhoz a maga dolgára.</p>
               <p>A segédjegyző bement a szobájába. A család rendes vacsorát enni nem szokott, a
                  fiatalembernek többnyire a szobájába adtak be vacsorát, de most Schweszta Kátl
                  azt mondta:</p>
               <p>- Teríts.</p>
               <p>Később pedig rendelkezett, hogy:</p>
               <p>- Ereggy, híjd no... - morózus volt, mint nagy idők előestéjén; komorság s feszült
                  idegállapot ülte meg a lelkeket.</p>
               <p>Léne halálsápadt lett, aztán bíborvörös, s beleütközött székbe, ajtóba, míg
                  behívta vacsorázni Fakó Ferit.</p>
               <p>A segédjegyző szokása szerint lesütött fejjel, kedvetlenül, szótlanul cammogott
                  be, már előre látszott rajta a majdanvaló medveférj, aki az egész házzal
                  kiszolgáltatja magát, s török basa lesz a maga portáján.</p>
               <p>De most valami fanyar kedvesség volt a szobában, mama nem volt oly ellenséges,
                  mint máskor, szögletes vonásain egy kis fényességet vert vissza a sárga
                  lámpafény.</p>
               <p>- No és meg lesz tartva a színielőadás, Fakó úr? - kérdezte.</p>
               <p>Fakó Feri felemelte busa fejét, borzas haja alól rábámult.</p>
               <p>- Meg bizony - mondta tele szájjal, s villájával piszkálgatta a tányérán a ricsát,
                  tipikus klopacskai nemzeti eledelt, mely babból és gersliből áll, füstölt hússal,
                  nyáron különösen jó, hűsítő eledel... De nagyszerű ízű, az embernek az egész teste
                  megtelik vele, mint a kazán a gőzzel, ráadásul vacsorára nem kell tüzet rakni
                  érte, mert a tűzhelyen melegen marad, pláne ha a tányértörlővel becsavarják a
                  cserépfazekat.</p>
               <p>- Na és hogyan lesz megtartva, Fakó úr?</p>
               <p>- Hát nagyon szépen.</p>
               <p>Erre csönd lett. Az asszony máskor már régen otthagyta volna a segéd urat,
                  durcásan és megsértve ilyen kurta feleletektől, de most harmadszor is nekiszánta
                  magát:</p>
               <p>- Na és népdalokkal, Fakó úr?</p>
               <p>- És tánccal.</p>
               <p>Schweszta Kátl elfordította a fejét, s könnyes szemekkel nézett a plafonra, amely
                  tiszta volt és ragyogó, sehol egy porszem; erre koptatta ő el az életét; s annak
                  idején, hogy tudott volna dalolni és táncolni a színielőadáson!... De hát hogy
                  lehetett volna az... Senki se látott a szívébe, s soha nem is árulta volna el, de
                  majd meghasadt a szíve ifjúságáért, hogy ő csak egy elnyomott kis mánta lány volt
                  a felvégen, akinek álmodni sem lehetett arról, hogy részt vegyen a
                  színielőadásokon...</p>
               <p>Mikor Fakó Feri befejezte a kurta vacsorát, megtörülte a száját, s érezve a forró
                  és izzó hangulatot, ami a csöndes szobában a szótlan két nő lelkéből áradt,
                  nekiszánta magát, s szólt:</p>
               <p>- Tudja, Schweszta Kátl, milyen nóták lesznek benne?</p>
               <p>Schweszta Kátl megállott félszegen az asztal mellett, egy pillanatra ránézett a
                  segédjegyzőre, de elkapta a szemét, s minden erejével fojtotta remegő kívánságát,
                  hogy mindent halljon s tudjon; húszéves elnyomott vágy tört ki belőle, hogy jelen
                  legyen az urak e titokzatos és csodálatos mulatságában: színjátszás... mint egy
                  tündérálom maradt meg a lelkében annak a műkedvelő előadásnak az emléke, s
                  kicsordult a szívéből a reszkető vágy...</p>
               <p>Fakó Feri félretolta a tányért maga elől, s lekönyökölt az asztalra, úgy nézett a
                  Schweszta Kátl hervadt arcára, és dalolni kezdte:</p>
               <p>Hullámzó Balaton tetején...</p>
               <p> Csólnakázik egy halászlegény,</p>
               <p> Hálóját a szerencse,</p>
               <p> Őt magát a kedvese</p>
               <p> Elhagyta, el a szegényt...</p>
               <p>Schweszta Kátl megreszketett; ez a nóta bűvös erővel csendült vissza lánykorából,
                  stószi kirándulás emléke virágzott fel benne, nagy hegyi út, gyönyörűséges völgyek
                  s fenyvesek, óriási virágkoszorú s egy már teljesen elfelejtett szerelem a
                  luciabányai fiatal gyakornok iránt, amiből ah, semmi se lett...</p>
               <p>Fakó Feri tovább dalolt:</p>
               <p>Hullámzó szívem a Balaton...</p>
               <p> Rajta lengedez kis csólnakom...</p>
               <p>S arra csendesen, édesen, igen halkan s szelíden, az ő ajkán is felfakadt a régi
                  dal, ott állva az asztal sarkánál, elejtett fejjel, megreszketett idegekkel, igen
                  halkan vele dalolt a fiatalemberrel:</p>
               <p>Szerelem a kormánya,</p>
               <p> Bánat a vitorlája,</p>
               <p> Megtört a hullámokon...</p>
               <p>- Ezt fogjuk dalolni.</p>
               <p>- Ezt, Fakó úr?</p>
               <p>- Ezt bizony, Schweszta Kátl!</p>
               <p>- Ja... ja...</p>
               <p>Schveszta Kátl bólogatott.</p>
               <p>- És te ezt tudod? - fordult a lányához. - Léne.</p>
               <p>A lány elpirult.</p>
               <p>- Majd megtanulja, majd én betanítom - mondta Fakó Feri. - Maga is segít,
                  Schweszta Kátl.</p>
               <p>- Én is, na ja...</p>
               <p>Mosolygott, fojtott mosollyal, s fejét rázogatta.</p>
               <p>Fakó Feri mindjárt dalolni kezdett. Léne fülecskéje felé fordulva.</p>
               <p>A kis Léne irult-pirult, s halkan, az anyja buzdítására, amit egy elég erős
                  könyöktaszítás tett hathatósabbá, s ugyancsak az anyja halk együtt dalolására ő is
                  megeresztette édes kis hangocskáját, s mint a fiatal gólya, anyai szárnyak
                  segítségével kezdett próbálkozni, ringatózni a szerelemdal hullámain...</p>
               <p>Hálóját a szerencse,</p>
               <p> Őt magát a kedvese</p>
               <p> Elhagyta, el a szegényt...</p>
               <p>- Nem úgy - mondta Fakó Feri -, tüzesebben, azt a csillagját! - s egy hirtelen s
                  vakmerő mozdulattal derékon ölelte a kislányt.</p>
               <p>Észre sem vették, mi történt, csak abból, hogy mindhármuknak elszorult a torka a
                  vérhullámtól. A kislány majd meghalt az öleléstől, szédült, s reszketve
                  feszítette ki magát a férfikarból, amely azonban vasból volt s ellenállhatatlan.
                  Schweszta Kátl szintén elfehéredett, s elfúlt a belső hőségtől: összeütközésbe
                  került erkölcsi élete a pillanat diktálta helyzettel, s óh, nem volt ereje a
                  tisztes erkölcsi alapra visszatérni... Nem volt lelke a kislányát megmenteni a
                  szerelem édes és bús örömétől, s fájdalmasan eltorzult ajakkal maga is velük
                  dalolt, s úgy tett, mintha nem is venné észre, hogy a segédjegyző a leányt, íme,
                  az ölébe ülteti...</p>
               <p>Hol volt ez a perc a tegnaptól, a tegnapelőttől, az egész téltől s nyártól s még a
                  délelőttől is, a délutántól, az egész múlttól, mert ebben a percben egy új élet
                  kezdődik...</p>
               <p>És amint itt dalolják most már teljes odaadással mind a hárman, tele tüdővel és
                  tágas szívvel, újra meg újra s végtelenül, hogy:</p>
               <p>Hálóját a szerencse,</p>
               <p> Őt magát a kedvese</p>
               <p> Elhagyta, el a szegényt...</p>
               <p>akkor csak belép a fiákeres Kraft Gottlieb, az apa, s nagyra meresztett szemmel
                  látja a hihetetlen jelenetet. Leánya a fiatalember ölében, s felesége együtt
                  fújja a Liedet a kompániával.</p>
               <p>- Hojjé - kiáltotta, mire mind a hárman megrémültek -, hojjé, na ja, na ja, na
                  ja!</p>
               <p>S ezzel letette az asztalra a fél liter borocskát, amit felhozott a pincéből, mert
                  az istállóban már jól hallotta a dalolást, s ő is hozzá akart járulni a maga módja
                  szerint a szívek vidám hangulatához.</p>
               <p>- Szerepet tanulunk, Gottlieb gazda - mondta Fakó Feri, s eleresztette a menekülő
                  leányt.</p>
               <p>- Na ja - mondta Kraft Gottlieb -, aztat én is fogok, holnap, ha már tik tudtok,
                  én is elkérek a szerepem, és fogok a bakon tanulni és danulni, és nekem a pasas
                  próbálja jönni, hogy was machen sie? azt fogok felelni: szerepet danulok...</p>
               <p>Mindenki kacagott, még a Schweszta Kátl is.</p>
   
            </div>
            <div type="chapter">
               <head>2</head>
               <p>Ha a sánta ördög ezen az estén félrehúzta volna a klopacskai házikók falait, a
                  rendes esti képtől nagyon eltérő jeleneteket, arcokat s lelkeket mutatott volna
                  meg.</p>
               <p>Máskor csönd van, a férfiak fáradtan jönnek a hámorokból, fáradtan megmosdanak,
                  fáradtan lefeküsznek, s az egész család tiszteli ezt a fáradtságot.</p>
               <p>Most kivételesen senki sem tiszteli. Minden házban megtárgyalják a mai délutánt. A
                  fiatalok túlzott vígsága átragad a többi családtagokra, s az aprók s a nagyok mind
                  a Glevitzky tanítóéknál lefolyt jeleneteket tárgyalják, s a családfők ez egyszer
                  nagy koromette karjaikat megnyugtatva a vacsorálóasztalon, csendes mosollyal
                  hallgatják el a csevegéseket.</p>
               <p>Hamza Lotti, aki ma délután oly bátran elvállalta a Boglár Ágnes szerepét,
                  árvaleány volt, s csöndesen, egyedül hazament nagynénjéhez, akinél lakott, a
                  kedves kis Schweszta Lénéhez, ott nagy meglepetés várta, egy leánykérő
                  személyében. A Zúgó utcai kocsmáros, Hann Johann tette tiszteletét.</p>
               <p>Lotti hófehér arca, vékony arcbőre, amelyen át a vér hullámzott, mintha forralnák,
                  rémülettel lett teljes a régen bejelentett fiatalember láttára.</p>
               <p>- Jó estét, Lotte kisasszony.</p>
               <p>- Jó estét, Hann úr.</p>
               <p>Kezet fogtak, esetlenkedve kicsit, mint egyszerű emberek, akik nincsenek ahhoz
                  szokva, hogy testileg érintsék egymást, csak ilyen rendkívüli s fontos
                  pillanatokban. S ilyen pillanat az életben ritkán fordul elő.</p>
               <p>Schweszta Léne alacsony kis nevetős asszonyka volt, nagyon szeretett házasítani,
                  mikor Lotti árván maradt, szinte örvendett, hogy leányt kapott, milyen szép lesz s
                  jó lesz férjhez adni! Boldogan kiáltotta:</p>
               <p>- No nézd csak, Lottika, Hann úr meglátogatta minket.</p>
               <p>- Igen, Schweszta Léne - rebegte Lotti tejfehéren.</p>
               <p>- Olyan messziről eljötte, hallod-e Lotti, egészen a Zúgóból.</p>
               <p>- Nagyon szép, Hann úr...</p>
               <p>Hann úr azonban csak mosolyogni tudott, a nyelve nemigen forgott, pláne lányok
                  körül.</p>
               <p>Újra leült, mielőtt kínálták volna, mert oly magas volt, hogy restellt állani. Oly
                  magas, hogy szinte elérte a mennyezetet, a sifon tetején látta, hogy nincsen por,
                  s örült neki, mert azt bizonyára Lotti szokta rendben tartani. De ha ült,
                  valamivel bátrabb volt, keresztbe tette hosszú lábait, amelyek oly hosszúak
                  voltak, hogy senki se tudott átmenni tőle a szobán.</p>
               <p>- Gondoltam, hogy eljövöm - mondta gyenge magyarsággal -, ha Lotte kisászon nem
                  haragosza.</p>
               <p>- De miért haragudna Hann úr? - bátorította Schweszta Léne - ilyen gondolat,
                  lássa, ez nem szép magától.</p>
               <p>- Mert kérem mink nem tudhassuk, hogy haragusznak-e vagy nem a kisasszonyok, nem
                  igaz, kérem?</p>
               <p>- Szó sincs róla, Hann úr! - beszélt folyton a néni, jól tudva, hogy a lányoknak
                  ilyen esetben segítségére kell menni.</p>
               <p>Lotti azonban lassan lehiggadt. Úgyis nyugodt s elszánt temperamentuma volt,
                  érett, széles arcát rendbe szedte, s komolyan nézett Hann úrra. Neki, mint
                  árvalánynak nem sok várnivalója volt az élettől, nem volt, aki róla gondoskodjon.
                  Már gyermekkorától a munkához volt szokva, maga mosott, vasalt, főzött s
                  takarított ebben a házban az apró gyerekekre, mert a nénje inkább csak a
                  mulatságra s vidámságra volt teremtve. Meggondolta, hogy a zúgói kocsmáros
                  vizitje valóban egy megfontolandó, egy rendkívüli esemény. Harmadéve majáliskor
                  annak a szomszédjában telepedtek le a híres Rákóczi-bükkök alatt, s egyszer
                  átfutott sörért a kocsmába. A sört kint árulták az udvaron, s nem kellett bemenni
                  az épületbe, így az épületet magát nem is ismeri, milyen belől. A fiatal
                  kocsmáros, akinek akkor még élt a rendkívül kövér s tunya felesége, akkor is oly
                  rémítően hosszú ember volt, hogy ő nem tudott hova lenni a csodálkozástól. Kedves
                  ember volt, lehajolt föléje, akkor ő még sokkal alacsonyabb s fejletlenebb volt,
                  azt mondta:</p>
               <p>- Világos sör tetszik, Lottika, vagy barna sör tetszik?</p>
               <p>Ő habozva állott, mert elfelejtette megkérdezni, s habozva nézett fel a
                  kocsmárosra, aki mosolyogva, széles, szinte bajusztalan száján kedves, lapos
                  mosollyal nézett rá, s szürke szemeiben annyi jóakarat volt, hogy biztosan a
                  legjobbat akarta neki adni.</p>
               <p>- Nem tudom - felelte bátran -, magára bízom, kocsmáros úr, azt adja, amelyik a
                  jobb.</p>
               <p>A kocsmáros szeme megvillant erre a bátor feleletre ilyen tizenhat éves
                  kislánytól, fejével kétszer is biccentett, s azt mondta:</p>
               <p>- Az, kérem, ízlés dolga, mert, kérem, van, aki a világosat szereti, és van olyan
                  is, kérem, aki a sötétet.</p>
               <p>Erre Lottika nem tudott mit felelni, mert ő egyiket sem szerette, hiszen nem
                  magának vitte a sört, de viszont illetlennek találta, hogy ennyit beszélget a
                  kocsmárossal, azért hirtelen azt mondta:</p>
               <p>- Világosat kérek.</p>
               <p>- Mert maga is szőke? - szólt derűsen a kocsmáros és mosolygott - én is a
                  világosat szeretem... - mondta jelentőséggel.</p>
               <p>Úgy látszik, akkor támadt benne rokonszenv... Ez az emlék mind végigjátszott most
                  Lottiban, míg nézte a kocsmáros alakját s arcát. Egy cseppet sem vénült meg azóta,
                  sőt hogy frissen van borotválva, s új nyakkendő van a nyakán, csokorra kötve,
                  pettyes nyakkendő, úgy tetszik, még fiatalabb is és egészségesebb, mint akkor
                  volt.</p>
               <p>Tudta, hogy a kocsmáros is jól emlékszik arra a kis jelenetre, s most míg
                  szótlanul nézik egymást, szintén felidézi maga előtt az akkori párbeszédet.</p>
               <p>- Szeretnék magával egypár szót felelni, kedves Lotti kisasszony - mondta aztán -,
                  ha meg nem sérteném becses kérdésemmel.</p>
               <p>De Lotti nem felelt. Schweszta Léne sietve közbekarattyolt:</p>
               <p>- De ugyan már hogy sértene meg bennünket, kedves Hann úr? tessék csak bátran
                  megmondani, amit gondol.</p>
               <p>Lotti azonban e pillanatban megijedt. Szemei lecsukódtak, arca fáradt lett, s
                  egyáltalán nem látszott meg rajta az a bátorság, amellyel ma elvállalta Boglár
                  Ágnest, dacára annak, hogy az egy olyan lány, akinek gyermeke van... Szédülés,
                  szédülés vett erőt rajta; neki most választani kell, dönteni kell, ah istenem s
                  még mielőtt Hann kocsmáros úr, akinek nagy kőháza van a Zúgóban, tehene, sertései,
                  kocsija, s néha lovat is tart... földje is van... mint ezt már mind igen jól és
                  pontosan tudja... s ha tegnap jött volna a Hann Johann úr, akkor egészen másképp
                  érezte volna magát; de ma...</p>
               <p>- Kérem, Lotte kisasszony - mondta Hann úr, rendkívül komolyan, s félve a váratlan
                  végzettől, amelyre bizony nem számított, de amelyet most ott érzett remegni a
                  levegőben -, kérem, én egyszerű ember vagyok, s az én mesterségem nagyon kényes...
                  mert az esztendő legnagyobb részében csak magunk forma egyszerű munkásokkal kell
                  dolgozni s még egyszerűbb paraszt népekkel, de kérem, sokszor van minálunk
                  majális... mint most két éve vagy három, mikor kegyed is, Lotti kisasszony, jól
                  tudja... s olyankor a legfinomabb urak is ott vannak, s azokkal is jól kell tudni
                  kiszolgálni, egyszóval reprezentálás is van a mi mesterségünknél, Lotti
                  kisasszony...</p>
               <p>Lotti azonban anélkül hogy felelt volna, bús aléltságával válaszolt, könny jelent
                  meg a szempilláján; felvillant előtte az a pillanat, amikor ma délután Glevitzky
                  Józsi oly kimondhatatlan hálásan s boldogan nézett rá nagy kerek szemüvegein át,
                  mintha érezte volna, hogy őérte vállalta a szerepet, a mindenkitől elvetett
                  szerepet, amelyet senki se akart vállalni, a lányanya szerepét... miatta,
                  Glevitzky Józsi miatt, aki oly önfeláldozással, oly lelkesen s becsületesen
                  dolgozott a cél érdekében...</p>
               <p>Lehajtotta azért a fejét, s engedte, hogy a könny apró cseppekben peregjen a
                  szeméről.</p>
               <p>Egész csodálatos volt az a könnyezés; nem érben, erecskében szivárgott le az
                  arcán, hanem pergett, mint a gyöngyszemek, hosszú szőke pilláiról...</p>
               <p>Hann Johann elálmélkodva nézte ezt a természeti tüneményt. De még Schweszta Léne
                  is, aki hozzá sietett s megölelte:</p>
               <p>- Ó, te kis csacsi, a boldogságtól sírsz?</p>
               <p>De Lotti megingatta a fejét.</p>
               <p>Hann úr zavarodottan felállott, felemelkedett egész a mennyezetgerendákig, de
                  odafenn röstellte magát, s összébb esett. Sokáig állt így, nem tudta, most mit
                  kell tenni:</p>
               <p>- No hiszen nem baj - mondogatta -, semmi kérem, semmi, hiszen nem baj, kérem,
                  azért én nem haragszok... - S hangjában volt valami gyermekesen jó és kedves
                  alázatosság, meghajtotta magát s elment...</p>
               <p>Schweszta Léne kikísérte.</p>
               <p>- Nagyon meg volt lepetve, mert semmit se tudott előre - mondta suttogva -, de
                  azért ha szerelem van, kedves Hann úr, nem szabad csüggedni...</p>
               <p>- Én nem csüggedek, kérem - mondta komolyan Hann úr s melegen szorította a
                  Schweszta Léne engedékeny kezét -, de nincs időm, kérem, most van a főszezon,
                  akkor már csak ősszel érdeklődhetem újra...</p>
               <p>- No istenem, őszre biztosan! - mondta Schweszta Léne, s elkísérte Hann urat a
                  kapuig, s még ott is sokáig utánanézett, nem mert visszamenni a házba, mert ezt
                  nem bírta megérteni, istenem, hát az nem is megérthető: hogy Lotti nem fogadta el
                  a zúgói kocsmáros ajánlatát... hm, hm...</p>
   
            </div>
            <div type="chapter">
               <head>3</head>
               <p>Az aranyifjúság, miután mindenkit hazakísértek, összetalálkozott a templom előtt,
                  s megbeszélték, hogy ennek a rendkívüli napnak az örömére elmennek a
                  kávéházba.</p>
               <p>Klopacska alsó végén, a vasút felé, új kávéház épült, óriási nagy tükörablakokkal,
                  körülötte már kereskedések is voltak, mert a vasút elrontja a világot, átalakítja
                  s megszünteti a régi bizalmas hangulatot, kitágítja az ablakokat, s lázasabbá
                  teszi az életet. Zsidók is jöttek a városba, zsidók, akik itt még sohase laktak,
                  most sem kaptak helyet bent egyelőre a város közepén, a zárkózott mánta lakosság
                  nem adta el nekik a legjobb házait a főtéren, ezért a vasút körül maradtak, s
                  lámcsak egyszerre az lett a város legelőkelőbb helye. Egyik kereskedés a másik
                  után nyílt meg, s a régi város apró boltjai, ahol udvari szobákban árulták
                  ebédfőzés közben a kanavászt és a bársonyt, elvesztették vonzóerejüket; a Vasút
                  utcában üvegtáblás kirakatokban volt kitéve minden szép, drága s olcsó holmi, az
                  ember már az utcán válogathatott, vagy legalábbis kíváncsiságát s a vásárló kedvét
                  nagyon felizgatta, ha ott látta a szemnek-szájnak való sok finom portékát.</p>
               <p>A kávéház is itt nyílt meg. Igaz, hogy egy tősgyökeres klopacskai család határozta
                  el magát rá, egy Pelargus, a nagy Pelargusokból való, de elfajzott, Viktor nevű,
                  aki sok esztendeig “külföldön” volt, járt Budapesten, Szegeden s Temesváron is,
                  és ez a derék klopacskaiaknak már úgy külföldszámba ment. Mikor hazajött, elvett
                  egy özvegyasszonyt a rokonságból, akit pénzzel fizettek ki a hámorrészből, s
                  Pelargus Viktor ezt a pénzt arra fordította, hogy telket vett, parányi kis telket
                  a vasút mellett, házat építtetett rá, s kávéházat nyitott.</p>
               <p>A kávéházban azonban nem engedte meg neki a rokonság, hogy kasszírnőt hozasson,
                  ahogy az egész Európában szokás; ott van a feleségének a lánya, a Margit...</p>
               <p>Ez az egy kicsit baj volt, most ilyenformán nem volt igazi kávéházi élet. A
                  budapesti egyetemről hazajött úrfiak legalább egész másképp értelmezték a
                  kávéházi életet, mint ahogy itt sikerült. Margit leányzó azonban, kit Manyának
                  kezdtek hívni, mióta a kávéház üveges, tükrös trónusán írta a feketéket s a sárga
                  törkölypálinkákat, sajátságos módon átalakult. A kávéházi levegő megfertőztette,
                  kezdett nagy loknis frizurát viselni, kivágott blúzt, megtelt a sok üléstől, s az
                  arca gömbölyű volt és kackiás, mintha igazi kasszírnő volna.</p>
               <p>Ide rándult ki tehát az aranyifjúság a nevezetes napon, s látták volna csak Ritter
                  Aurélt, hogy állt meg a kávéházi trónus előtt, hogy másod- vagy harmadfokú
                  unokanővérének udvaroljon...</p>
               <p>Hát persze arról nem lehetett szó, hogy Pelargus Manya a műkedvelő előadáson
                  szerepeljen, ehhez ideje se lett volna, de arról persze igen, hogy a műkedvelő
                  előadáson szereplő társaság nála tovább vendégszerepeljen...</p>
            </div>
            <div type="chapter">
               <head>4</head>
               <p>Fent Ó-Klopacskán, ahol a vasbánya volt, semmit sem tudtak arról, hogy mi van
                  Alsón.</p>
               <p>De estefelé benézett a főnök úr az irodába, a bányafőnök, hogy rossz kedvét
                  kitöltse a számvezetőn, Kraudy úron.</p>
               <p>- Soha már az a fizetési kimutatás időre kész nem lesz?! - mondta odavetve
                  foghegyről, sértő szándékkal. - Még egy fizetési napot nem láttam simán lefolyni.
                  Igazán smarn!...</p>
               <p>Ez a megjegyzés a világ legigazságtalanabb cselekedete volt, mert Kraudy úr most
                  is azon dolgozott, s egyedül kellett elvégezni egy olyan munkát, amire másutt
                  egész személyzet volt beállítva. Itt is ketten voltak hozzá, de a másik kolléga,
                  Winterstein lovag most is, ördög tudja, hol van, lovagi sapkáját fejébe csapva,
                  lovagvesszőjét kézbe véve, Kraudy úr gyűlölködő s féltékeny pillantását észre se
                  véve, egyszerűen ellovagolt az irodából. Nyilván arra számított, hogy a főnök a
                  bányajárásból nem jön meg, csak majd valaha holnap reggelre, de az irodai idő
                  végére semmi esetre sem, s vagy a kuglizóba ment sört inni, vagy ki a hegyre
                  pisztrángot fogni. Kraudy úr egyedül maradt az irodában, s dolgozott a tíznapos
                  kimutatáson. S erre most jön a főnök, s megjegyzést tesz.</p>
               <p>Mintha szikrát dobtak volna a puskaporos hordóba...</p>
               <p>A puskapor azonban nem explodált oly gyorsan, nedves volt a sok könnytől, amit el
                  nem sírt fájdalmában hullatott rá a büszkeség. Kraudy úr büszkébb volt, minthogy
                  csak egy szemmozdulattal is valaha elégtételt szerezzen a kapott sérelmekért.
                  Dolgozott tovább nesztelenül s komoran, gyöngy betűit rakogatta egymás mellé,
                  egyenletes szorgalommal, s a rovatokat kitöltötte, mint méh a sejteket; a
                  munkások neveinek s az általuk elfogyasztott előlegeknek, természetbeli
                  járandóságoknak, társládai levonásoknak számszerű adataival s a kikalkulált
                  fizetés tételeivel.</p>
               <p>Soha igazságtalanabb dolgot emberrel el nem követtek, mint vele most a főnök; s ha
                  a főnök nem tartja kötelességének észrevenni azt, hogy Winterstein lovag nincs az
                  irodában, ergo nem dolgozik, ellenben Kraudy kettő helyett is dolgozik... ha
                  Winterstein lovagnak van pofája ilyenkor, mikor a nyakukon van a fizetési
                  kimutatás, elmenni pisztrángot horgászni... s ha egyáltalán lehetséges az, hogy
                  senki se vegye tudomásul Kraudy úr önfeláldozó vérverejtékes munkáját, akkor itt
                  más mit tennivaló nincsen, mint összeszorítani a fogait s szó szerint
                  megdögleni...</p>
               <p>A hivatali idő régen letelt, azonban Kraudy úr még mindig az asztal mellett ül...
                  Ha a főnök úr oly alávaló gaz disznó, ez a piszok szakállas majom, az a mitugrálsz
                  kis német, ez a Schack Rudolf, aki valahonnan Elzászból vándorolt be, s itt
                  Magyarországon, a magyar haza zsírján olyan életet tud magának teremteni, mint egy
                  középkori fejedelem, egy egész bányatelep élethalál ura lévén, hat szobával,
                  fürdőszobával, lótartással, tyúkászattal... akkor a régi magyar nemesek ivadéka,
                  Kraudy András összeszorítja a fogát, s dolgozik, mint egy marha - azt a betyár
                  istenit ennek a világnak...</p>
               <p>Huj, micsoda düh és veszett harag gyűlt fel a lelkében, mire jó késő, késő júliusi
                  lámpagyújtás idején (mert a hivatalban legújabban lámpát gyújtani nem szabad,
                  legutóbb kijött a központból, Budapestről a rendelet, hogy takarékoskodni kell,
                  a vas ára esik egy negyedkrajcárral, az üzemköltséget redukálni kell, tessék
                  napfény mellett elvégezni a munkát), szóval mikor hazaindul Ó-Klopacskáról, le a
                  völgybe s aztán fel a hegyre Felső-Klopacskára... Ez is egy átkozott kegyetlen
                  gazság, hogy nem bírnak neki lakást adni a hivataltelepen, hanem el kell mindennap
                  négyszer gyalogolni egy jó óra távolságra Felső-Klopacskára, hogy az embert ne
                  üsse meg a guta a dühtől... S kérni kellene!... hogy elvárnák, hogy kérjen és
                  könyörögjön, hát azt nem veszik tekintetbe maguktól, hogy istenes dolog ez?
                  elkívánni egy embertől, egy tisztviselőtől, hogy mindennap télen-nyáron másfél
                  órát gyalogoljon a hivatalba? Hát neki kell arra gondolni? s nem a főnöknek?!
                  gebedjen a disznó, a fene egye meg még a haló porában is...</p>
               <p>Düh tajtékja böffen ki a torkán mindennap, ahányszor a méltatlanságoknak ezt a
                  kálváriáját járja, s mire megerőltető rohanással, elfulladtan s kuruc gőggel vágva
                  a hegyoldalt a cipője sarkával, hazaér, akkor pokol az egész lelke.</p>
               <p>Ott bezzeg ég a lámpa... A disznók... ahelyett, hogy már régen aludnának... a
                  taknyosok... De az az asszony... A provizorátot az isten se győzi... akkora
                  számlája van... élelmiszer... petróleum... Tessék ezt havi hetven forintból
                  kiegyenlíteni...</p>
               <p>De ma szétüt köztük.</p>
               <p>A kölykek... hazajöttek, s most mind az anyjuk pártján van.</p>
               <p>Mulatnak. Míg ő robotol s szenved értük.</p>
               <p>Most valamennyit... most valamennyin kitölti a dühét...</p>
               <p>Ahogy benyitott, ott ült a család az asztal körül. Bizalmas, kedves, esti kép,
                  nyáron szokatlan, mert nyáron a tyúkokkal fekszik mindenki.</p>
               <p>Bélus felpattant, s elébe futott.</p>
               <p>- Apa, apa, Margit a primadonna!</p>
               <p>Az apa morózusan nézett, nem tudott semmiről semmit. Hallotta, hogy valamit
                  nyüzsögtek, de a nagy irodai munka miatt egyáltalán nem törődött vele.</p>
               <p>- Az egész város mind úgy tapsolt, ha hallottad volna.</p>
               <p>- Mii?</p>
               <p>- Így tapsoltak e!</p>
               <p>Béla elkezdett erősen tapsolni, erre mindenki nevetni kezdett, az anya félve, hogy
                  apjuk esetleg nincs jó kedvében, csitította.</p>
               <p>- Ne szeleskedj, ülj le.</p>
               <p>De Bélával nem lehetet bírni, körülfutott a szobában, s megint ott volt az
                  apjánál:</p>
               <p>- Margit primadonna, Margit primadonna!</p>
               <p>Linka néni sietett a konyhába a vacsoráért, Béla pedig hadarva, keverve kiabálta a
                  mai nap históriáját.</p>
               <p>- A milliomos Ritter fia lesz a partnere - mondta beleszúrva az anya.</p>
               <p>Az apa, aki még eddig úgysem tett egy szó ellenvetést sem, leült a helyére az
                  asztalfőn, lassan úgy érezte, hogy nem is szabad, tényleg nem szabad
                  ellentmondani. Kezébe vette a kést s a villát, s mindenik öklébe egy szerszámmal
                  úgy várta az evést, asztalra feltett öklökkel.</p>
               <p>- Senki se merte, apa, kérem, elvállalni, mert hosszú! tudod apa! és nagyon nehéz!
                  még Blaha Lujza is alig tudta eljátszani, és Margit azt mondja: én
                  vállalom!...</p>
               <p>A morózus apa nevetni kezdett, rá se nézett Margitra, mit törődött egy
                  lánygyerekkel, csak a kisfiát nézte, akiben a maga fajtáját gyönyörködte,
                  megszépülve, felelevenedve, mintha új vért öntöttek volna a Kraudyak ebbe a
                  csacsogó fiába; ilyen szeretett volna lenni mindig: ebből ügyvéd lesz, s vissza
                  fogja perelni a régi Kraudy-vagyonokat... Hatszáz évig volt az övék Kamenica,
                  azelőtt persze Kemence, Gömörben, s most az is másé... németeké, zsidóké... Hadd
                  legyen a családban egy ilyen csupa tűz gyerek már:</p>
               <p>- Atte Mátász királ - mordult rá, s adott egy barackot a fejére, ahogy tréfálni
                  szokott vele, a kisfiú nagy orrát viccelve.</p>
               <p>- Ha láttad volna, úgy tapsoltak, majdnem felvették Margitot a vállukra, mint
                  Árpád pajzsra emeltetése.</p>
               <p>Kraudy apa lassan körülnézett, kicsit megpihent a szeme a lánya hamvas, alig piros
                  kreol arcocskáján. A lányka oda sem ügyelt, előtte volt kiterítve a könyv, s már
                  tanult. Ez az apja lelkét örökölte, nem volt víg csevegő, dolgozott keményen, de
                  hol vette a nagy nekiszánást, hogy kilépjen a középre?... Az apa egy pillanatig
                  nézett, nézett; ez is kilépett a varázskörből!?... hiszen azt hitte, a Kraudyak
                  örökre le vannak nyűgözve, robotos szolgaságra a hatszáz éves uraság után...</p>
               <p>Továbbfordította szemét, s meglátta a nagyobbik fiát, aki közönyösen hevert a
                  pamlagon, hanyatt fekve, s azzal mulatott, hogy egy pelyhet fel-felfútt a
                  levegőbe, s mikor az újra visszaszállott, újra felröpítette, egyenletes
                  levegőlökésekkel... Ez igen, ez a betyár - mondta magában az apa -, ebből nem
                  lesz soha semmi...</p>
               <p>Megint a legkisebbiknek a csevegése szórakoztatta el, aztán hozzáfogott
                  vacsorázni.</p>
   
            </div>
         </div>
         <div type="group">
            <head>IV A PRÓBÁK HŐSKORA</head>
            <div type="chapter">
               <head>1</head>
               <p>Margit, mielőtt elindult hazulról az első próbára, még egyszer belenézett a
                  szerepbe, s magolta, mint a történelemleckét az iskolában.</p>
               <p>Nagyon nehéz lecke, csupa olyan dologról van benne szó, amit nem lehet fejbe
                  tartani, gyorsan, darálva s memóriájába beledudálva, duruzsolta magában:</p>
               <p>...Erővel nem kötöm magam senkire, nem járok a férfiak után akár kellek nekik,
                  akár nem, hanem azt teszem, amit a szívem parancsol, nem azért megyek férjhez,
                  hogy be legyen kötve a fejem, aztán szeretőt tarthassak mellette...</p>
               <p>S újra, meg újra elismételte:</p>
               <p>...nem azért megyek férjhez, hogy aztán szeretőt tarthassak mellette, az a
                  rosszlelkű, az a vereshajú, aki így tesz, isten megáldja mindnyájukat, ha tudni
                  akarták az igazat, hát megmondtam indul.</p>
               <p>- Hopp - nevetett magán - ezt nem kell hangosan mondani, hogy “indul”!</p>
               <p>Aztán elbúcsúzott otthonról, az édesanyja kikísérte a kapuig s utánanézett, míg
                  csak el nem tűnt ott a rettentő nagy Piac utca végén, ahol Felső-Klopacska
                  dombtetejéről lekanyarodik a menő a hegyoldalon, s eltűnik a bokrok közt.</p>
               <p>Úton is folyton az emlékezetét gyötörte, s ment frissen, kisiskolás lány, akinek a
                  lecke a fontos, a világon semmi más.</p>
               <p>Mikor Alsó-Klopacskán beért az utcára, egy kis háznál gépzörgésre figyelt fel,
                  valaki kihajolt az ablakon s utánanézett; megérezte, hogy nézik, s visszafordult.
                  Egy nagy, szőke hajú, piros, kövér lány bámult ki az ablakon, s ahogy a szemük
                  találkozott, gyűlölettel nézett rá a lány, úgyhogy ő megijedt, s elkezdett
                  szaladni.</p>
               <p>Meg sem állott egész a Glevitzky-házig.</p>
               <p>Úgy volt megbeszélve, hogy lejön hozzájuk, s Linával együtt fognak menni a
                  próbára, meg persze Józsival.</p>
               <p>Lina a nyakába ugrott.</p>
               <p>- Margit, Margit - kiáltotta; nagyon élénk lány volt, sokat tudott csevegni, a
                  fogai olyan furcsán nőttek, rendetlenül, s a nyelve hegyes volt, és kicsit
                  selypített emiatt.</p>
               <p>- Már tudod a szerepedet? - kérdezte Margit.</p>
               <p>- Ó, még bele se néztem.</p>
               <p>- Miért? - ijedt meg a kis primadonna.</p>
               <p>- Nem sürgős, én mindig utolsó este tanulom meg.</p>
               <p>- Én addig meghalnék, ha el nem végzem a leckét.</p>
               <p>Lina nagyon nevetett.</p>
               <p>- Ez nem lecke, ez szerep.</p>
               <p>- Azt is meg kell tanulni.</p>
               <p>- Az igaz; pedig nekem három szerepem is van.</p>
               <p>- Három?</p>
               <p>- Igaz, hogy mindenik kicsi.</p>
               <p>- No, de három.</p>
               <p>- Az első, barátom, Csinos Julcsa, aki az első felvonásban el akarja vétetni magát
                  mindenkivel.</p>
               <p>- Ugyan.</p>
               <p>- Ez éppen nekem való, csak kacagni kell, egyéb semmi.</p>
               <p>- És a másik?</p>
               <p>- Ez van az első felvonásban, a másodikban meg egy szolgálót kell játszani, aki
                  egyszerre három fiút bolondít, s kifordított papucsban jár. Ez is nekem való.</p>
               <p>Hallatlanul kacagtak.</p>
               <p>- Olyan szutykosnak kell lenni, mint a mi cselédünk, a Boris.</p>
               <p>- Szép kis szerep.</p>
               <p>- Hát! én csak ilyen figurákat szeretek, amin nevetni lehet.</p>
               <p>Margit nevetett, de saját magát nem tudta volna elképzelni efféléknek.</p>
               <p>- Te, mit szólsz hozzá - bökte oldalba Lina -, tavaly még előre köszöntünk a
                  fiatalembereknek, hogy “kezit csókolom”, és most ők már valósággal kezet fognak
                  csókolni.</p>
               <p>Margit elpirult.</p>
               <p>Lina nem győzött eleget kacagni, s jobbra-balra dőlt.</p>
               <p>Józsi már fent volt a színháznál, előrement, hogy kisöpörtesse a termet, így ők
                  hárman mentek fel a kis Anival, a Lina kishúgával, aki egy vadóc gyerek volt.</p>
               <p>- És ez a harmadik szerepem - mondta Lina -, ez az Ani fogja játszani az “egy
                  leány”-t, s nekem kell helyette megtanulni.</p>
               <p>- És nagy szerepe van?</p>
               <p>- Egy szó se.</p>
               <p>Az utcán is folyton karattyolt, s beszélt a kassai internátusról, ahol
                  befalaztatták az ablakot, hogy a szomszéd iskolából át ne fixírozhassanak a
                  diákok.</p>
               <p>- Most aztán sötétben fogunk tanulni - nevetett. - De úgyis az a jó, mert sötétben
                  lehet hancúrozni, egyszer kialudt a villany, minden lámpa elaludt a házban, azt
                  hallottad volna, hogy kezdett mindenki lármázni, a tanári asztalon táncoltunk.</p>
               <p>Margittal is sok furcsaság történt már életében, biztosan az ő iskolájuk is van
                  olyan vidám s nagyszerű iskola, mint a kassai, de ő nem tudna mit beszélni róla
                  ennyit.</p>
               <p>- Te, volt már neked kispap ideálod? - kérdezte Lina.</p>
               <p>- Ó - pirosodott el Margit.</p>
               <p>- No, csak ne add a bankot, barátom, az a legfinomabb, mert az teljesen ideális
                  alapon megy.</p>
               <p>- Hogy?</p>
               <p>- Hát úgyse lehet belőle házasság.</p>
               <p>Margit folyton pirult.</p>
               <p>A vendéglő boltíves kapuján bementek.</p>
               <p>- Tudod mit csinál egész nap Anemrie?</p>
               <p>Fellestek a Ritter-ház ablakára, ahol a virágok közt mintha most is ott mozogna
                  valaki.</p>
               <p>- Leskelődik a fiatalemberek után.</p>
               <p>Margitnak eszébe villant a nagy szőke lány, aki az imént oly gyűlölettel nézett
                  utána. De mért?</p>
               <p>A vendéglő udvara sötét volt s szennyes, a lépcsője azonban tisztára volt seperve,
                  vaskorlátja volt, amelyre rá volt tapadva a fehér por, szívszorongva mentek fel a
                  kongó folyosóra.</p>
               <p>Még ilyen óriási teremben Margitka sohasem volt, sokkal nagyobb volt, de sokkal
                  nagyobb, mint az intézet díszterme, üres volt, a falon óriási nagy ablakok közt
                  aranyrámás tükrök, amelyekbe ha belenéz az ember, megrémül magától, mintha zöld
                  kísértettel találkozna, sovány és imbolygó kísértetekkel.</p>
               <p>Hirtelen a terem felső végében lárma, amely annyira visszhangzik, mintha
                  harangoznának.</p>
               <p>A szomszéd ajtón kijönnek a fiúk, akik óriási üdvrivalgással fogadják a két
                  lányt.</p>
               <p>Margitka hallatlanul szégyelli magát, hogy ő az első, még egy leány sincs.</p>
               <p>Egy csinos, kicsit borzas fiatalember pattan elé:</p>
               <p>- Jó napot, kisasszony, hát mi leszünk a partnerek?</p>
               <p>Odanyújtja a kezét, s Margitka kicsit pukkedlit csap, de el is pirul, ahogy
                  észreveszi, hopp, vigyázni! már nagylány...</p>
               <p>Hallgat azért inkább, s csak mosolyog kipirult arccal, csak nagy barna szeme
                  csillog.</p>
               <p>- Én vagyok a Ferke, akit magának szeretni kell, kisasszony.</p>
               <p>Margitkának megvillan a szeme; Ferke?...</p>
               <p>- “Sebaj, Ferke - mondja hirtelen a szerep egyik részét idézve -, azért Szilaj
                  Kata maradok én, az a Szilaj Kata, aki sírni és nevetni tud egyszerre, akiről
                  sohase lehet tudni, mi van a lelkében, öröm-e vagy bánat.”</p>
               <p>A segédjegyzőnek a torkán akadt a szó, csak bámult.</p>
               <p>- Hát maga már az egész szerepet tudja? - s elkezdett torka szakadtából kiabálni -
                  halljátok-e, Szilaj Kata már az egész szerepét tudja!... Hujjj, ilyen Szilaj Kata
                  kell énnekem - s fogta a kalapját, úgy földhöz vágta, hogy nagy porfelhő csapott
                  fel, a lányok nevetve futottak előle.</p>
               <p>De a segédjegyző utánuk.</p>
               <p>- Kezét csókolom - kurjongatott -, csókolom azt az aranyos kis kacsóját - s erővel
                  megfogta a Margitka kezét s megcsókolta -, ne tessék nagyon megutálni, de én még
                  egy árva betűt se tudok belőle, csak a nótákat, mert aztat mind tudom.</p>
               <p>Margit nevetett:</p>
               <p>- Én meg azt nem tudom, azt mind kihagytam, úgyse volt ott a kottája.</p>
               <p>- Jaj, egyem azt az aranyos kis zúzáját, hát majd megtanítom én arra, hogy</p>
               <p>Isten hozzád, édes, isten hozzád, kedves...</p>
               <p> Együtt élnünk nem lehet!...</p>
               <p>S kieresztette zengő baritonját, amely egy kicsit még köszörületlen volt, de oly
                  erős, mint egy fiatal bikáé... s a nagy visszhangos teremben úgy zengett, úgy
                  mennydörgött, hogy Margitkának elállott a szívverése, soha életében ilyen
                  közelről, ilyen nekiszólóan, ilyen istenigazában való nótát nem hallott...</p>
               <p>Jöttek mások is, nyílt az ajtó s becsapódott, a teremben úgy kezdtek járkálni,
                  mintha egy csudálatos nagy templomban mozognának, a recsegő kopott padlókon
                  összevissza, s a zsibongás összeolvadt, senkinek a hangját külön hallani nem
                  lehetett.</p>
               <p>Különös volt ez mind, s szívdobogtató.</p>
               <p>Józsi megállott a színpad emelvényén, s harsogó hangon kiabált le:</p>
               <p>- Kérem az urakat s hölgyeket, szüntessék be a povedálást, s kegyeskedjenek a
                  színpadra felmasírozni.</p>
               <p>Nagy nevetés lett a vicces parancsra, s szíveskedtek felmasírozni egymás után a
                  keskeny falépcsőn a színpadra.</p>
               <p>Aztán két teljes óra hosszáig ott ültek, mert Józsi felolvasta az egész
                  darabot.</p>
               <p>Margitka volt az egyetlen, aki végig figyelte, a többiek csak a saját szerepüket
                  nézték, mert minduntalan elvesztették az esemény fonalát, csak mikor a Józsi
                  mutatóujja rájuk intett, akkor füleltek, hogy mi is lesz a mondanivalójuk.</p>
               <p>Margitka figyelt, de azért a legfontosabb érzése mindig az volt, hogy: íme, itt
                  ül, mint az iskolában, de mégse iskolában; nagy emberek közt, nagy emberek
                  dolgára figyel, valahogy dagadni érezte a szívét, csudálatos volt neki ez az
                  egész.</p>
   
            </div>
            <div type="chapter">
               <head>2</head>
               <p>A harmadik próbán már mindenki szerelmes volt a kis primadonnába. S nemcsak a
                  fiúk, de a lányok is, mert az összes szerepet tudta, s kivétel nélkül mindenkit
                  minden pillanatban kész volt beleigazítani a helyes hangba.</p>
               <p>Bűbájosak voltak e napok.</p>
               <p>Minden reggel dallal ébredt minden lány, s míg reggeli munkáját végezte, ragyogott
                  körülöttük minden, s kilenc órára mint pillangók repültek a Nagyvendéglő felé,
                  hogy borzongó, gyönyörtől zsibongó testtel zsongtak össze.</p>
               <p>Józsi olyan volt, mint egy karmester, folyton ágált, dolgozott, rendezett:</p>
               <p>- Kérem szépen, kérem szépen, tessék ide állani, hátra jobbra kimenés, csoportok
                  együtt tartani, ne tessék nevetni, ha nem muszáj, tessék nevetni, ha jelt
                  adok...</p>
               <p>A tömegjelenetekkel sok baj volt, ellenben egyes dialógrészletek már nagyszerűek
                  voltak. Józsi játszotta a falu bolondját, Veréb Jankót, aki Katába szerelmes, s
                  nagyszerű volt, mikor nagy, kerek tökfejével, fojtva szerelmet vall Katának:</p>
               <p>Jankó (szemérmetesen megrántja Kata szoknyáját). Igazán nem bánod?</p>
               <p>Kata. Mit?</p>
               <p>Jankó. Amit ránk fogtak.</p>
               <p>Kata (nevetve). Hogy a szeretőd vagyok?</p>
               <p>Jankó (pironkodva). Ühüm.</p>
               <p>Kata. Csak nem kívánnád tán, hogy igaz legyen?</p>
               <p>Jankó. Nem is haragudnám érte.</p>
               <p>Kata (felkacag). Hahhaha!... Ugyan ne bomolj!...</p>
               <p>Oly nagyszerűen kacagott fel, hogy a hangja csengett, s mindenki vele nevetett.
                  Nem volt ez egy műkacagás, ahogy a primadonnák nevetnek, akik természetest tudnak
                  játszani; kacagás volt, üde, csiklandós kislánykacagás, amely hasított és szívet
                  ért.</p>
               <p>- Nahát ez elragadó - kiáltott fel lent a hallgatók közt Stróbl Jancsi, aki
                  elkésve érkezett haza a szülővárosába, s így kimaradt az előadásból, csak néző
                  maradt, s bennfentes a próbákon.</p>
               <p>Fakó Feri is szívszorulva leste a “színfalak mögül” minden hangját “Katám”-nak, s
                  alig várta, hogy betoppanjon.</p>
               <p>De milyen betoppanása volt az uramisten, mikor Kata azon az édes, édes
                  hangocskáján olyan szívből, tiszta szívből dalolta, hogy:</p>
               <p>Kata.</p>
               <p>Vadgalamb szállt sajóparti füzesre,</p>
               <p> Odacsalja hű párját a fészekre.</p>
               <p> Oly epedőn hívom én is galambom!</p>
               <p> Langyos szellő... langyos szellő...</p>
               <p> Langyos szellő vidd el hozzá a hangom...</p>
               <p>Ferke (sudár szép legény, pitykés posztó-öltözetben, Kata éneke alatt megjelent a
                  ház pitvarában, s mintegy felelve az énekre - előrejön).</p>
               <p>Langyos szellő meghozta mit rábíztál,</p>
               <p> Hogy mint galamb a párjára úgy vártál;</p>
               <p> Nem volt tovább maradása szívemnek,</p>
               <p> Oly jól esett... oly jól esett...</p>
               <p> Oly jól esett édes hangod lelkemnek.</p>
               <p>Kata (ének után). Igazán olyan kedves az neked?</p>
               <p>Ferke. Minek kérded, mikor úgyis tudod. (Ölelni akarja.)</p>
               <p>Kata (a kezére koppint). Csínján a kacsóval! Nem legyeskedni való vagyok
                  én!...</p>
               <p>Erre a híres szóra: “Csínján a kacsóval”... erre mindenkiből kisikkadt egy kis
                  kacagás, mert ez bűbájos és felejthetetlen volt.</p>
               <p>- No, Katám - kiáltott bele maga Fakó Feri -, ha az előadáson is így megcsinálod,
                  akkor leszednek a pódiumrul.</p>
               <p>De Margit kihúzta magát, már nem ment bele, hogy a szerep hangulata melegében
                  letegezzék...</p>
               <p>- Nem mindenki olyan szedegetős, mint maga - mondta hátat fordítva kicsit
                  kackiásan.</p>
               <p>Fakó Feri a tenyerébe csapott, s csárdásos mozdulattal rikkantott egy kedveset.
                  Mindenki nevetett a szerelmén, csak Kraft Léne ült sápadtan s egy fokkal
                  sápadtabban minden ilyen jelenet után egy padon, mert neki csak a második
                  felvonásban volt szerepe.</p>
               <p>Bár ott se lett volna! mert a kis Zsófi, akit játszott, bármennyire hasonlított is
                  az ő ártatlan kis libaságához, de ahogy ő elmondta a szerepét, nem volt abban
                  semmi élet, semmi friss közvetlenség.</p>
               <p>Zsófi (türelmetlenül). Akármiről dalolnak, mindig benne van a szerelem; hát nem
                  lehet már nóta sem anélkül?... Ha nem hallom is, ráfordul az eszem, hátha még
                  szünetlen dongják körülöttem... (Határozottan.) Nem lehet, és vége. No bizony!...
                  Mintha én nem tudnék magamnak parancsolni!...</p>
               <p>Mindenki nevetett, de nem örömében, hanem savanyúan; ilyen kár... S nem lehet
                  segíteni... Mintha leckét mondana fel...</p>
               <p>Margitka odalibbent:</p>
               <p>- Léne, Léne, próbáld csak... - s leült.</p>
               <p>- Kérem a nótát, kérem a nótát! - kiabált Józsi a karnak, amelybe szereplőhiány
                  miatt, mindnyájan benne voltak, s kint felcsendült a szerelmes nóta:</p>
               <p>Nem bánja ha elvész is a gulyája,</p>
               <p> Csak ölében lehessen a szerelmetes babája...</p>
               <p>Margit a kis kosárban motozva, félszemmel kifelé figyelt a karra, s édes kicsi
                  grimaszt vágott, s azon a drága kis hangján ártatlanul, csodálkozó hangon
                  mondja:</p>
               <p>- Akármiről dalolnak... mindig benne van a szerelem... - s felállt... - Hát nem
                  lehet már nóta sem anélkül?... - s kis idegességgel lecsapja kötényéről a
                  babhéjat, ami ráragadt (képzeletben persze, mert egyáltalában nem volt a kosarában
                  semmi). Azzal picit legyint az arca előtt: - Ej, ha nem hallom is, ráfordul az
                  eszem, hát még ha szünetlen dongják körülöttem... (Toppint picikét s szerény
                  kacérsággal.) Nem lehet, és vége... Mintha én nem tudnék magamnak
                  parancsolni!...</p>
               <p>Újra az a szívcsiklandozó kacagás, ami minden játékát kísérni szokta, annyira
                  természetes és közvetlen volt, hogy ez nem volt játék már, egy véletlen ellesett
                  pillanat volt, közvetlenség, édesség, erő és bűvészet.</p>
               <p>- Ez egy kis hercegnő! - kiáltotta Stróbl Jancsi, s két kezét magasra emelte lent
                  a nézőtéren, mintha nem férne benne az elragadtatás...</p>
               <p>Léne elpityeredett, s visszaült a helyére, s elkezdte darálni, duzzadtan,
                  gyerekmogorván: “Akármiről is beszélnek, mindig benne van a dalban a szerelem,
                  hát nem lehet már egy nóta sem anélkül?...” Mindenki elkezdett nevetni, újabb
                  örömmel, mert Léne a maga szavaival beszélt, s e pillanatban saját magát adta,
                  Margitka is úgy kacagott, de úgy kacagott örömében mint egy csicsergő kis
                  madár:</p>
               <p>- Nagyon jó, nagyon jó, nagyszerű, remek!</p>
               <p>S tényleg, Léne ugyan egészen más volt, mint ő, de élő hang lett a száján a
                  hangocska, a kis sápadt leány szinte belepirult, maga is megérezte.</p>
               <p>Józsi úgy dolgozott tovább, mint egy ekvilibrista, összes kezei s lábai s nyelvei
                  szakadatlan munkában.</p>
               <p>Kata ebben a felvonásban csak a tizedik jelenetben kerül újra színre, addig az
                  összes fiúk körülvették, s a színpadról kiszorították az úgynevezett
                  művészszobába, ahol elhalmozták a bókoknak olyan garmadával, csak úgy csőstül dűlt
                  az áldás.</p>
               <p>Margitka nevetett, s komolykodó arcocskájával ezt felelte a sok szép s hízelgő
                  beszédre:</p>
               <p>- Jaj, istenem, de mi lesz az én parókámmal! Hol veszek én veres hajat?</p>
               <p>Dacára annak, hogy őt csak ez izgatta, estére az egész városka az ő nótáival volt
                  tele, s a patikussegéd az ablakban a virágok közt szívszakadva fújta, hogy:</p>
               <p>Langyos szellő - langyos szellő...</p>
               <p> Langyos szellő, vidd el hozzá a hangom...</p>
   
            </div>
            <div type="chapter">
               <head>3</head>
               <p>Oly csudálatos volt ez, mint a mesében. Még tegnap ostoba kisgyerek, akit senki se
                  vett komolyan, leckét tanult, biflázott, magolt s drukkolva felelt... (Ha nem
                  drukkolt, csak azért nem, mert tudta a leckét, s nem is értette, hogy lehet nem
                  tudni... Meg is mondták a lányok, hogy henceg, mert egyszer, mikor nagy volt a
                  közpanasz, hogy a holnapi stilisztikát senki sem érti, azt mondta: “de hogy lehet
                  azt nem érteni?”...)</p>
               <p>És most!...</p>
               <p>Most minden este egy falka fiatalember kíséri fel a hegyre. Egyetemi hallgatók,
                  jogászok, tanárjelöltek, elegáns s vidám fiatalurak, az egész intézet megpattanna
                  az irigységtől, ha látná... Ha valakinek flamméja volt, mindenki irigyelte, s azt
                  leste... Egyszer Bardócz Vilit meglátogatta az “unokabátyja”. Kivétel nélkül
                  mindenki elment a társalgó előtt a folyosón, mert annak az ablakán be lehetett
                  nézni, a túlsó oldalon is ablak volt, s délután, mikor a nap átsütött a társalgón,
                  a folyosóról úgy lehetett bent látni mindent, hogy csoda... Másnap áthelyezte az
                  igazgatónő a társalgót egy olyan szobába, amelyiknek nem volt a folyosóra
                  ablaka... Most mit csinálna?... Áthelyezné az egész várost?... Istenem, de más is
                  az; otthon lenni s udvarlókkal körülvéve nagylánykodni, mint az intézetben
                  kukackodni... (Mert az intézetben nem ő volt a másé, hanem neki volt ideálja, egy
                  nagykisasszony, Tűz Ilona, akinek lába nyomát leste, prepaszóval kukac volt... s
                  itt őutána bomlanak csoportosan a fiúk...)</p>
               <p>De különösen a Ferke.</p>
               <p>Mindenki tudta, hogy menyasszonya van, s oly kedves kislány, a Kraft Léne,
                  Margitka tudta, hogy ez bűn: a más vőlegényét elvenni, de mikor olyan
                  jólesett...</p>
               <p>És sose akart elbúcsúzni, mikor este hazakísérték őt, mindig úgy kellett elszökni,
                  erőszakkal kivenni magát a társaságból, s minden este kipirult arccal futott át a
                  Felső-Klopacska nagy piacterén, ezen a sivár, fűvel benőtt, rengeteg pusztán,
                  amely egy elhagyott város képét mutatta, s tudta, hogy a fiúk utánanéznek addig,
                  amíg csak be nem csapta maga után az ajtót, sőt még azután is, míg csak ki nem
                  nézett az ablakon. Ferke egyszer megesküdött, hogyha reggelig ki nem néz, akkor
                  reggelig ott fog állani. Nem hitte, de inkább sietett kinézni, nem merte
                  kipróbálni.</p>
               <p>Így is a kis Béla egyre orcátlanabb lett, persze, mindig ott fülelt, minden szót
                  hallott, s minduntalan valami indiszkréciót követett el.</p>
               <p>De azért eddig soha nem félt úgy a fecsegő kis nyelvétől, mint ma. Ma nagy botrány
                  volt a színházban, óriási, még ilyet soha.</p>
               <p>Azt a jelenetet próbálták, hogy:</p>
               <p>Kata. Ferke! Állj meg egy szóra még.</p>
               <p>Ferke. Mit akarsz?</p>
               <p>Kata. Isten tudja, mi eshetik velünk (habozva). Ugye, még soha nem engedtem, hogy
                  a derekamhoz nyúlj?</p>
               <p>Ferke (sietve). De nem ám!</p>
               <p>Kata (lesütött szemmel). Nohát most én kérlek, csókolj meg, először az
                  életben.</p>
               <p>Ferke (hozzárohan, magához öleli, megcsókolja).</p>
               <p>De Kata vissza nem adta a csókot.</p>
               <p>Ferke elégedetlen volt. Újra kívánta a jelenést.</p>
               <p>Kata fittyet hányt, s fejét rázta.</p>
               <p>- Hát ez borzasztó, be vagyok csapva, s be van csapva a tisztelt közönség!... Ez a
                  legfontosabb jelenet! - kiabált Ferke. - Ez csalás!...</p>
               <p>Katát nem lehetett kapacitálni.</p>
               <p>- A szerepben csak annyi van, hogy:</p>
               <p>Kata (kiszabadítja magát). És most isten áldjon meg!...</p>
               <p>Mindenki nevetett.</p>
               <p>- Hát most isten áldja meg!</p>
               <p>- Még csak ne is “áldjon?”... csupán “áldja?” - nyűgösködött Ferke.</p>
               <p>Mivel a jelenést tényleg alaposan elrontották, Józsi, aki efféle hiábavaló földi
                  dolgokról csupán mint rendező vett tudomást, lekopogtatta őket, s az egész
                  jelenetet - a nótától kezdve - újra csináltatta.</p>
               <p>Ferke megtörölte izzadó homlokát, szemébe csapzott fürtjeit még helyesebbre dúlta,
                  s szíve mélyéből eresztette ki a hangját:</p>
               <p>Temetőben láttalak meg legelébb,</p>
               <p> Mikor azt a jó anyádat temették.</p>
               <p> Úgy néztél ki fekete gyász ruhádba,</p>
               <p> Mint liliom sötét erdők árnyába.</p>
               <p>Az ismétlést már Kata is vele énekelte, de mintha valami pajkosság csillogott
                  volna a szeme bogarán, mikor a gyászdalt hosszan, érzéssel, messze kihúzva
                  dalolta:</p>
               <p>Sír, eped a lomb között a csalogány,</p>
               <p> Téged sirat vagy engemet, kisleány,</p>
               <p> Mondjad neki, ne sirasson, hagyja el,</p>
               <p> Nehezebben reped így meg a kebel...</p>
               <p>- Isten áldjon meg... - mondta szerep szerint Ferke, s Kata hamis, hamis szívvel,
                  huncut, huncut csalafintasággal utánaszólt:</p>
               <p>- Ferke!...</p>
               <p>A fiú megállt s visszanézett.</p>
               <p>- Állj meg egy szóra még!</p>
               <p>- Mit akarsz?... - s Ferke leste a szempillantását, vajon jó kislány lesz-e vagy
                  hamis.</p>
               <p>- Isten tudja, mi eshetik velünk - mondta olyan égre fordított, fancsali képpel
                  Kata, mint aki kettőig se tud számolni -, ugye még sose engedtem meg, hogy a
                  derekamho nyúlkálj...</p>
               <p>Kibüffenő kacagás a nézőtéren, ez a “nyúlkálj” ez sikerült, ez a rögtönzés
                  mindenkit megkacagtatott, csak persze, Józsi nem vett észre semmit.</p>
               <p>- De nem ám, te cigány!</p>
               <p>Újabb nevetés. Józsi villogó szemüveggel lesett szót, most kapott észbe, hogy itt
                  valami disznóság folyik: szereprontás!</p>
               <p>- Nohát, az isten áldjon meg, csókolj meg már egyszer, kérlek szépen...</p>
               <p>Ferke úgy nekirohant, mint a malac a kukoricás kosárnak, de Kata lesütötte a
                  fejét, s bal karját felemelte az arca elé, úgyhogy Ferke csak a haja tetejét tudta
                  megcsókolni.</p>
               <p>- Kérem szépen, kérem, szépen - harsogott Józsi -, micsoda dolog ez!... Tessék
                  visszamenni... Vissza, vissza... Kérek pontos szöveget!... Nézze meg az
                  ember...</p>
               <p>Lent a fiúk a nézőtéren hemperegtek a kacagástól... Nahát, ez a kislány! Ilyen
                  nincs a világon több, se Gömör megyében, se Abaújban...</p>
               <p>Béluska, aki mindennap végigülte a próbákat odalent, oly hangosan visított a
                  kacagástól, hogy külön le kellett inteni, Józsi megígérte, hogy ezután csak
                  szájkosárral ereszti be azt, aki nevetni mer ezen a jeleneten.</p>
               <p>“Hiszen, kérem ez egy komoly jelenet, itt sírni kell a meghatottságtól!”</p>
               <p>- Hiszen sírunk - mondta Ferke -, én legalább sírok, Józsikám, a
                  kétségbeeséstől...</p>
               <p>Józsi kopogott, mint egy kopogós istennyila:</p>
               <p>- Újra kezdjük! muzsikát, muzsikát!...</p>
               <p>A muzsikát egy szájharmonika pótolta, amin a hosszú Waldhütter szuszogott,
                  elkezdett mint tücsökcirpelés nyikorogni a nagy teremben a kis muzsika:</p>
               <p>Mondjad neki, ne sirasson, hagyja el,</p>
               <p> Nehezebben reped meg így a kebel...</p>
               <p>Hirtelen a sok e betű tűnt fel Margitkának, s elnyújtva dalolta, hogy “nehezebben
                  reppedmegegy ekeebel...”</p>
               <p>Újra kacajlavina.</p>
               <p>- Bocsánatot kérek, kisasszony... - pattant fel dühtől pulykaveresen Józsi...</p>
               <p>- Már jó leszek, már jó leszek - kuncogott a szemébe Margitka.</p>
               <p>- Lotti, kérem, Lottika! - kiáltott Józsi - legyen szíves, jöjjön fel.</p>
               <p>Boglár Ágnesnek ugyanis csak a felvonás végén van dolga, s Hamza Lotti lent ült a
                  többivel a nézőtéren, komolyan ült, édesen, egyszerűen s komolyan, mint egy
                  asszony.</p>
               <p>- Legyen szíves, kérem, drága Lottika, csinálja el ezek előtt a jelenetet, hadd
                  lássák, hogy mi ez!... Ez nem vicc...</p>
               <p>Ezzel félretaszította Ferkét, s udvariasan, de kidobta Katát, s a szájharmonikát
                  munkára intvén, ő maga állott be a Ferke szerepébe (a rendezőnek tudniillik,
                  minden szerepet tudni kell eljátszani), s komikusan rekedt hangján üvölteni
                  kezdte:</p>
               <p>Mondjad neki, ne sirasson had-ja el...</p>
               <p>(így ejtette “had-ja”.)</p>
               <p>Nehezebben reped meg így a kebel</p>
               <p>(s most hangosan mondta az istrukciót, ami a könyvben is zárójelben van, mert a
                  könyv persze folyton a kezében volt, abból dolgozott). Ének után... Isten áldjon
                  meg... Indul... No... s rámutatott Lottira, aki oly áhítattal nézte őt, hogy
                  hirtelen elfelejtette, hogy szerepet játszik.</p>
               <p>- Ferke! álljon meg egy szóra még.</p>
               <p>- Mit akar?</p>
               <p>- Isten tudja, mi eshetik velünk... Ugye még sohase engedtem, hogy megérintsen?
                  (Szövegrontás, ahelyett, hogy a “derekamhoz nyúljon”, de ezt persze a rendező nem
                  veszi észre...)</p>
               <p>- Nem.</p>
               <p>- Kérem, csókolj...jon meg először az életben...</p>
               <p>Józsi odament Lottihoz, aki halvány volt, szinte elájult, s maga sem vette észre,
                  hogy a tegezést mindenütt magázásra fordította a szövegben, s ártatlanul,
                  kétségbeesve, ájult szerelemmel, könnyes szemmel lágyan odaadta száját Józsinak,
                  aki nagy vastag, puha szájával beletapadt a Lotti vékony, hideg, remegő
                  szájacskájába... hogy a foguk is összekoccant...</p>
               <p>Sokan nevettek, de hirtelen megfagyott bennük a vér. Ez már nem volt játék, hanem
                  csók. Megérezték, hogy valami történt.</p>
               <p>Ez egy szerelem boldog, első csókja volt, két szív találkozása a szerelemben, a
                  szerep ürügyén, két ijedt, ártatlan ember, aki soha nem merte volna egymásnak
                  megmondani...</p>
               <p>Mikor elszakadtak, Józsi elfordult, nagyon mogorva volt, Lotti hallatlanul pirult
                  és sápadt s reszketett, hogy most mindent elárult... s kinevetik... s
                  kicsúfolják... vége...</p>
               <p>De senki se nevetett... mindenki halálosan komoly volt és meghatott... és mikor
                  Béluska este az asztal mellett elkezdett hancúrozni, s ezt a jelenetet pedzette,
                  Margitka megfogta a fülét, s isten bizony úgy megcibálta, hogy Béla kénytelen volt
                  észrevenni, hogy ez nem tréfa...</p>
   
            </div>
            <div type="chapter">
               <head>4</head>
               <p>Ilyen titkokkal volt tele a kislány lelke, míg az asztal mellett ült a lámpa
                  mellett, mert divatba jött náluk a késői fekvés.</p>
               <p>Valami belső és nagy változás történt a család életében.</p>
               <p>Enyhébb volt a hangulat, melegebb a szó, gyöngédebb az érzés, mint eddig. Mintha
                  csak most ért volna haza Margitka, az apa soha, soha, egészen kicsi gyerek koruk
                  óta nem volt ilyen kedves.</p>
               <p>Máskor későn jött, külön vacsorázott, hamar lefeküdt, vagy magában olvasott,
                  olvasta a Magyar Nemzet Történetét, az egyetlen olvasmányt, amelybe soha nem
                  fáradt bele, gyerekei mindig bámulták, mit érdekli őt a történelem...</p>
               <p>Most leült velük a lugasban, mint egy bölény, s kopasz nagy feje izmos nyakán úgy
                  ült, mintha megbékélt, a sorssal megegyezett volna. Ritkán szólt, de akkor lesték
                  a szavát, Margitka mindig úgy pillantott rá, mint valami titokra...</p>
               <p>Nagy hegyek látszottak a távolban, az apa folyton a hegyeket nézte.</p>
               <p>- Nézd csak - mutatott egyszer a távolba az ujjával.</p>
               <p>Margit s Béla odanéztek.</p>
               <p>- Ott van egy rom... Látjátok?...</p>
               <p>Nem tudták, mit kell látni rajta.</p>
               <p>Az apa közéjük hajlott, s kinyújtott ujjal mutatta a távolt:</p>
               <p>- Ott bujdosott negyvennyócba az én apám...</p>
               <p>Az arcán egy kis mosoly derengett, be-becsukta meg kinyitotta az ajkait, mintha
                  szopogatná a cukros szót, amit kimondani készül, valami büszkeség volt az arcán...
                  s szeme a messzi felé hunyorított...</p>
               <p>- Olvasd csak el a históriában, hogy mikor az oroszok bejöttek, negyvennyócban,
                  Losoncot felégették.</p>
               <p>- Igen, én tudom - mondta a kis Béla -, magyarázta a tanító úr, már az elemiben, s
                  most fogjuk tanulni az idén a gimnáziumban.</p>
               <p>- Porrá égették... mert Rüdiger tábornok a fiát előreküldte egy szakasszal
                  kvártélyt csinálni... Osztán mikor Losonc alá értek, ott megtámadták őket a
                  gerillák... s agyonverték mind... osztán elásták a muszkákat... mint a kutyát,
                  fődbe kaparták...</p>
               <p>A gyerekek figyeltek.</p>
               <p>- Mikor osztán megjött a fővezér Losoncra, nem bírta a fiát megtalálni...
                  vallattak, megtudta, hogy agyonverték a gerillák... Feljelentette valami városvégi
                  csavargónép, aki látta... Hát akkor ki kellett menni a városi tanácsnak, a főbíró
                  vezette a tanácsot... a körmükkel kellett kikaparni a holttesteket... Úgy
                  temettette el nagy pompával a fiát, osztán akkor felgyújtana Losoncot a négy
                  végin... ótani nem vót szabad... lelűtték, aki vizet húzott... - S az ajka furcsán
                  mosolygott hozzá, halkan, szinte suttyomban, lappangva, konokul...</p>
               <p>- Így égett le Losonc...</p>
               <p>Hosszú csönd volt, ők hárman összebújtak, úgy néztek hol a távoli hegyekre, hol
                  egymás arcára. Margitkának valami iszonyúságtól borzongott a háta, de ez nem volt
                  rettegős, félelmes, inkább kéjes és didergő borzongás, mintha az apa érzése szavak
                  nélkül sugárzott volna belé...</p>
               <p>- Osztán ott bujdosott ezekbe a hegyekbe egy fél esztendeig az öreg,
                  negyedmagával... Mert űk verték agyon a Rüdiger fiát...</p>
               <p>Erős csend volt.</p>
               <p>- Nagyapa? - kérdezte Béluska. S most értette meg, hogy az ő nagyapja volt ez.</p>
               <p>Az apja így tett:</p>
               <p>- Sssss...</p>
               <p>Megdöbbenve, megdermedve hallgattak a gyerekek. Érezték, hogy mély családi titkot
                  kaptak. Örökséget. Megőrzésre.</p>
               <p>- Ő volt a gerillák kapitánya.</p>
               <p>Bélácskának kidagadt a melle, fene büszke lett.</p>
               <p>“Gerillakapitány!... A nagyapám!... - gondolta magában, s nagyra dagadt az
                  önérzete: valakinek érezte magát... Miatta égették le Losoncot!”...</p>
               <p>Margitka azonban beljebb húzódott önmagába. Érzett a lelkében valami kemény erőt s
                  elszántságot: rablóvezér volt a nagyapám... Egyszerre megsejtette az apja
                  titokzatos lényét, a hallgatását, a ridegségét, a keménységét... Kisgyerek korában
                  látta a nagyapját, aki szörnyűséges nagyúr volt, főerdész, erdőmester, irtóztató
                  nagy tornác volt a házeresz alatt, s az tele volt agarakkal s kutyákkal, s az öreg
                  egy nagy légycsapóval járkált, csizmában, s mennydörgő hangon kiabált, mindenki
                  félt tőle, senki se mert bemenni hozzá a szobájába, hogy kihíja, ha valami miatt
                  kellett, csak a felesége, a csöpp asszony, a nagymama, akinek akkora vastag golyva
                  lógott a nyakán, mint egy másik feje, de áldott jó teremtés volt, s magázta a
                  medve urát... Nagy mulatásokra emlékszik, sok borra, ami hordószámra állt a
                  pincében, néha nagy vendégseregre, de legtöbbet üres, kongó házra, mindenki
                  kalaplevéve beszélt az Erdőmester úrral... Mindenki félt tőle... Sok gyereke volt,
                  egyet se taníttatott, éljenek, ahogy tudnak, enni-innivaló volt, ruha... Ki
                  csendőr lett, ki díjnok... a lányok vígan éltek, kacagva s boldogtalanul, Zsófika
                  öngyilkos lett Beteg tanító miatt... Arnyika férjhez ment ugyanehhez a tanítóhoz,
                  s igen zsarnok módon bánt a vékony kis urával, aki folyton a pillantását leste, de
                  ő nagy fekete szemeivel átalverte... Évuska megszökött... Szétzüllött a ház,
                  nagymama meghalt... A nagyapa még él... valahol, egy tót cseléddel adta össze
                  magát, azt mondják, guta ütötte kétszer... Rablóvezér volt?... Akkor mindent
                  érteni lehet...</p>
               <p>Borzongva s dermedezve nézte az apját, s értette saját magát, a maga szilaj
                  különösségeit: gerillák unokája...</p>
               <p>- A Kraudyak mindig benne voltak a történelembe... Negyvennyócba is, a kuruckorba
                  is, Bocskainak is alvezére volt, a fekete seregbe is. Mátyás királynál... - S
                  szokása szerint tréfásan megbökte a kisfiát, akinek oly nagy orra van, mint Mátyás
                  királynak...</p>
               <p>Margitka megnyugodott... Hát ‘sz nem rablók... de mindenesetre vad emberek...
                  Szinte érezte az apját, ahogy óriási nagy ökleivel ütni tudna, lovat fékezni,
                  kardot markolni... s vékony, vékony tollat kell fognia, s apró betűket rubrikákba
                  egyenként beírni hétszámra, évszámra, sötéten, mogorván, rossz lakás, rossz
                  fizetés, rossz élet...</p>
               <p>A völgyből e pillanatban a nagyobbik öccse, a felgimnázista jött felfelé, a vállán
                  flóbertpuska volt, s ahogy feltűnt, félrecsapott vadászos kalapjában, egyenesen,
                  sugáran, izzadtan, kipirult arccal, komolyan, szinte gőgösen, a soha nem csevegő,
                  magános, kevély fiú, ez is olyan volt, mint egy hegyi betyár: istenem, hogy lesz
                  belőle is hivatalnok, pennaforgató...</p>
               <p>E pillanatban a Margitka szívében valami nagy, nagy tágasság támadt, mintha
                  felszabadította volna az apja életre: első lenni... Csakis első lenni!</p>
               <p>Minden áron!...</p>
               <p>Vacsorázni hítták őket.</p>
               <p>Az öreg, az apa, derűsen állott fel.</p>
               <p>- No, gyerünk enni. Ez az egy van még az életbül...</p>
               <p>Margitka szeretett volna, de nem mert visszapillantani rá: igen, érti ezt is... Ez
                  az egy: a testi jóérzés... A többi semmi...</p>
   
            </div>
            <div type="chapter">
               <head>5</head>
               <p>A próbáknak furcsa, furcsa mélységei voltak. Az előtérben folyton néhány
                  főszereplő, a csoport, a tömeg pedig: a nézőtéren, a művészszobában szétoszolva, s
                  isten tudja, nem nekik volt-e jobb dolguk, mint azoknak, akik folyton a színpadon
                  dolgoztak.</p>
               <p>Pelargus Ilka kezdett nagyon helyes Sajgóné lenni, olyan vastag hangokat tudott
                  már kiadni:</p>
               <p>- Még a szegénységét számba se venném, de azt a lángveres haját el nem
                  szívelhetem!...</p>
               <p>Pelargus János volt Ilkának, illetve özv. Sajgónénak az András nevű fia, s ez a
                  száraz, komoly vaskereskedősegéd oly komolyan vett minden szót, amit kimondott,
                  mintha életről s halálról volna szó:</p>
               <p>“Mintha bizony ő volna az oka annak, hogy az Isten olyannak teremtette.
                  Babonaság!”</p>
               <p>Egyáltalán csudálatos volt ez az egész műkedvelő játék. Ami a színészeknél csak
                  játék, hang, üres buborék, bennük feloldódott, életigazsággá vált, egy szót nem
                  fordítottak s nem ferdítettek a szövegben, s oly meggyőződéssel mondták, mintha
                  valóban az ő sorsuk fordult volna meg a szón. Mennyire hasonlít az emberek élete
                  egymáshoz, mennyire egy múltból, egy ősből eredt az élet, mintha önmagára ismert
                  volna mindenki a neki kiosztott szerepben, mintha elmúlt életek, eltolódott
                  századok reparálódtak volna helyre. Ezek a derék német fiúk a magyar Alföld
                  együgyű paraszttörténetében elfelejtették német származásukat, el munkájukat,
                  világukat, idegen vérmérsékletüket. Nem lehet azt mondani, hogy olyan
                  természetesek lettek volna, mintha maguk is amaz alföldi falunak gyermekei lettek
                  volna, de annyira valóban emberi ügy lett bennük az elmondott szó, hogy ledőltek a
                  faji s műveltségi s mindenféle fajta korlátok: ők bármilyenek is voltak,
                  valósággal Sajgóné voltak s Sajgó András. Mikor Pelargus Ilka szöveg szerint azt
                  válaszolta unokatestvérének, a szerep által édes öregebb fiának, hogy:</p>
               <p>- Márpedig az nem babonaság, azért van úgy megjelölve, hogy minden ember
                  kikerülhesse. A sanda, púpos, vereshajú, mind feketelelkű. Nem hiába tartja a
                  példaszó, hogy veres kutya, veres ló, veres ember egy se jó...</p>
               <p>Akkor itt valóságos meggyőződés jelentetett ki. Az a sötét szemű szőke lány izzott
                  a felháborodástól, pedig mit neki Hekuba!... Sőt... Ő maga annak a fekete hajú
                  alföldi virágnak a szemében éppen veres hajú lett volna, meglehetősen szőke
                  varkocsával... De ez csodálatos, hogy a mozdulat, amelybe az üres testet beállítja
                  a szobrász, valósággal a szenvedő mártír érzését kelti a nézőben, s a hang, amit a
                  színész idegen szavak zászlaját lobbantva, kiad magából, valóban érzéssel töltnek
                  hat. Mintha a lelki mozzanathoz valósággal hozzátartoznék a testi mozdulat... Ezek
                  a naiv lelkek, az ifjú szívek azonban nem elégedtek meg azzal, hogy csak a külső
                  mozdulattal jelezzék a szavak fedte állapotot, ők az értelem mélyéig s a szív
                  izzásáig mentek vissza:</p>
               <p>- Márpedig velem egy fedél alá nem kerül - mondta Pelargus Ilka -, a kedviért meg
                  nem szólatom magamat ország-világ által. Van a faluban s a környéken elég módos,
                  szép leány, válasszon azok közül, de veres hajúval ugyan csúffá nem teszi a
                  famíliát, amíg én élek.</p>
               <p>- Jó - felelt rá dermesztő komolyan Pelargus János - csakhogy az igazi szerelem
                  nem olyan, mint a száraz nádlevél, hogy akármilyen csóvával fellehessen gyújtani,
                  de ha egyszer lángot vet, annál jobban ég, minél jobban fújják. Ezt tapasztalásból
                  mondhatom, mert velem is úgy történt.</p>
               <p>Évszázadoknak nyílt eredménye lüktetett a szavában. És őse, a céhvilágban,
                  Pelargus Izsák a kuruckorban, szerelmi eset miatt jött be Lengyelország felől:
                  családi tradíciók nem engedték egyéniségének kivirulását, s lett a komoly kalapács
                  emberéből kuruc idők bajnoka.</p>
               <p>Pelargus Jánosnak még nem volt senki jelöltje az életre társul, kissé agglegény
                  kezdett lenni, de ott volt benne is őseinek legbensőbb vágya a lélek szabadsága
                  iránt, s ott remegett hangszalagjaiban annak a láza, ha erőszakos fojtottság
                  akadályozná meg szabad érvényesülését. Ott rezgeti hangjában a forradalom, s az
                  arca szikár volt és fakó, haja kopottan szőke, s arcán már kezdett kiverődni a
                  vörhenyes szeplő. Ő játszotta Tamási szerepét, ő játszotta a faji magyarságnak egy
                  tipikus képviselőjét, a vastag, nehéz vérű, nehezen mozduló bikaembert: s a maga
                  germán szőkeségével, dermedt komolyságával ugyanaz volt, s törött magyar nyelvén,
                  mert a gy helyett j-t, a j helyett gy-t mondott, éppen olyan ember volt a
                  megfelelő helyzetben, mint a gyönyörű, daliás, boros, nedvdús Tamási...</p>
               <p>- A gyusomat a jermekemért nem adom!... - mondta, s nem vette észre senki a
                  kiejtésbeli fonákságot, mert az érzés, az indulat emberi volt s tiszta.</p>
   
            </div>
            <div type="chapter">
               <head>6</head>
               <p>Úgy ráütök a kezére, hogy megemlegeti!</p>
               <p>Noll Tóni Tébl kacagott, olyan hangosan kacagott ott hátul, hogy Józsi, mint
                  rendező, megfordult, s ingerülten lármázott rájuk.</p>
               <p>- Menjetek ki, kérlek szépen, menjetek ki, kérlek szépen... Kérlek szépen...
                  menjetek ki innen...</p>
               <p>Nevetve, de ijedten húzódtak ki az ajtón, s ott folytatták a hancúrozást.</p>
               <p>A Noll fiú, aki az egész város szemefénye volt, a leggazdagabb Nollok egyetlen
                  örököse, elég nagy szerepet játszott a darabban, a második rendű hősszerelmes
                  volt, aki a Kraft Lénét fogja elvenni.</p>
               <p>A “menyasszonyával” azonban édes-keveset törődött, ahelyett folyton lányokkal
                  hancúrozott, akik az egyszavas szerepeket játszották, s maguk is olyan egyszavas
                  jelenségek voltak. Folyton körülöttük ugrált, s egészen neki volt szilajodva.
                  Ebben a városban ő mindig idegennek volt nevelve, akinek nem volt szabad
                  leereszkedni a munkások s szegény emberek gyerekeihez, csak most, egyetemi
                  hallgató korában jutott hozzá azokhoz a gyerekkori hancúrozásokhoz, amit
                  szerencsésebb, mert szegényebb úrifiúk hatéves korukban szoktak elvégezni, és
                  kimondhatatlanul csiklandozta őt, hogy kézfogásközelségbe került ezekkel a
                  kislányokkal, akiket eddig mindig csak a tanítók s nevelők vigyázó felügyelete
                  alatt lesett meg, s mindig valami rendkívüli vággyal kívánt.</p>
               <p>Neki volt most a legjobb dolga az egész társaságban, senki nem ellenőrizte, s
                  amellett olyan gyerek volt, mint egy kisdiák.</p>
               <p>Különösen Anemrie, ez a vérrel töltött ördögpozdorja, ez a szőke, tiszta lenhajú
                  eleven ördög ragadta el, most, hogy a Józsi tekintélye elől kikotródtak a
                  lépcsőre, s az ajtót betették, olyan parázs csapkodásba, verekedésbe bonyolódtak,
                  hogy a kiskutyák se különben.</p>
               <p>Noll Tóni Tébl, aki most már csak Tébl volt, semmi más, úgy verekedett, mint egy
                  kölyökkomondor, hemperegve a kacagástól, s Anemrie sikított és kacagott, mint a
                  gilice.</p>
               <p>Anemrie persze jól ismerte Téblt, hogyne, a bársonyruhás úrfit, akit mindig oly
                  messziről látott, s soha nem remélte volna, hogy szóba is elegyedhetik vele, s
                  most “verespecsenyét” játszanak, de oly komolyan, hogy bizony mindkettőjüknek
                  lángveresre volt már pofozva a kezefeje. Tébl restellte, hogy ez a kislány
                  természettől erős, s nem hagyja magát, mint egy vadmacska, s bizony esze ágában
                  sem volt gyöngéd lenni s kíméletes vele szemben.</p>
               <p>Faller Jenő a hosszú orrával kiment utánuk.</p>
               <p>Faltus Anemrie voltaképp az ő menyasszonya volt. Faller és Faltus, az apák, a
                  Nollok napszámosai voltak születésük óta. Az úrral csak kalaplevéve beszéltek, s
                  már gyerekkorba el volt intézve, hogy a két gyerek, Jenő és Anne Marie férj és
                  feleség lesznek. Történt azonban, hogy Jenőnek rendkívül okos feje lett, s a
                  tanító elment Noll Frigyes Vilmoshoz, a Noll-ház fejéhez, s megmondta, hogy ezt a
                  gyereket vétek nem taníttatni... Noll Frigyes Vilmos úgy gondolta, hogy ez egy
                  fölösleges beavatkozás a tanító részéről, mert az volt a felfogása az életről,
                  hogy mindennek úgy kell maradnia, ahogy van, tehát a Nolloknak kell a
                  vaskereskedés és a gyárak és az erdők és a pénzzel telt hordók, ellenben a
                  Fallereknek s Faltusoknak hűséges és jó munkásoknak kell lenniök, akik
                  szorgalmasak s igénytelenek, absztinensek és kalapemelve álldogálók... Nem
                  tetszett neki, hogy a Faller fiú úr legyen, de már megtanulta, hogy a levegőben
                  van ez a nagy tanulásvágy, mindenki csak tanulni akar, nem volt kedve kitenni
                  magát a szónak, pletykának, mogorván belenyugodott, hogy írassák be Kassán a
                  premontreiekhez. Ha jól tanul, vállalta, hogy szól a papoknak, hogy
                  tandíjmentességet, konviktust, ingyen könyvet s más effélét adjanak a
                  gyereknek.</p>
               <p>Így lett diák az erős, komoly, egyszerű napszámos fia. Az apa annál szorgalmasabb
                  lett, mert úgy érezte, az úrtól függ a fia jövője, ellenben a fiú egy szörnyű
                  életigába került, amely nehezebb volt minden tehernél, amely szegény szüleire
                  valaha ránehezedett.</p>
               <p>Nem vaskölöncöket emelgetett, az igaz, nem udvart és boltot söpört, s nem a hóban
                  állott kalaplevéve, ha arra jött valaki az úri családból, de tudományok szikláit
                  kellett emelnie, ehhez nem szokott elméjében, s rendezetlen, zavaros és túlterhelt
                  volt a saját lelkének kis boltja, s fedetlen fővel állott alázatosságában s tétova
                  ijedtségében az iskola szörnyű tekintélye előtt.</p>
               <p>Mindenesetre úr lett, deák, szemüveget kapott, az orra rémségesen megnyúlt, s itt
                  a darabban is ő játszotta Koppancs Misét, a vén vak koldust, a Szilaj Kata kapzsi
                  öreg nagyapját.</p>
               <p>Míg azonban Faller Jenő ilyen nagyra vitte, a másik zsellérházban, a Faltuséknál
                  is történt valami, s pedig az, hogy a kislány, aki a Jenő fiúnál néhány évvel
                  fiatalabb volt, s olyan, mint a tűz, szintén kijárta az elemit, s csodálatos, ebbe
                  a mai világba minden szegény ember szegény gyerekének olyan jó feje van, az is
                  egyszerre csak az iskola lumenje lett, s bevitték a felső népiskolába, amely
                  egyenesen Klopacska város dísze volt, egész országban nem volt párja. A derék
                  Gazos bácsi, az igazgató roppant szerette a kislányt, de hát arról nem lehetett
                  szó, hogy tovább tanuljon. Miből?... Az apja fizetéséből?... A Noll urak, Frigyes
                  Vilmos és Kristóf Antal véleménye pedig időközben úgy alakult, hogy egyáltalán a
                  Faller Jenő taníttatását is a leghelytelenebb dolognak tekintették, igazolva is
                  látták magukat, mert mi lett a hosszú, cingár fiúból? Így elvirítson az iskolában
                  a kis Faltus lány is? Örvendjen, hogy él és piros az arca, menjen haza, ha az
                  Isten szerencsét ad neki, esetleg még férjhez is mehet egy kapakovácshoz...</p>
               <p>No lett volna öröm otthon a boltban, a kastélyban, ha látják a szülők, hogy a
                  fiúk, a Tébl, hogy cicázik a darázsfriss Anemrievel!...</p>
   
            </div>
            <div type="chapter">
               <head>7</head>
               <p>Ellenben a tűzoltó Gáger Antal bezzeg örült volna, ha a “fiam Lojzi” lógását látta
                  volna a főjegyző leánykája körül. Kolacskovszky Irén Szemes Borcsát játszotta a
                  darabban, az egy szájas fiatal özvegy, aki akárkihez is hozzámenne, csak
                  elvegye.</p>
               <p>Ez az egy szerep volt, ami teljességgel rosszul volt kiosztva, de hát a főjegyző
                  úr lányának valami jobb szerepet kellett adni, mert az apjától sok függött a darab
                  körül, s igen nagyralátók voltak, a szerep azonban egy csöppet sem illett a
                  kisasszonyhoz, aki oly tartózkodó volt, hogy Glevitzky Lina, aki a másik
                  menyecskét játszotta, folyton lökdöste és tanította, hogy kell pattogni s bomlani
                  a legények után.</p>
               <p>Csak éppen a Gáger Lojzi számára volt jól kiosztva a Kolacskovszky Irén szerepe,
                  mert Szemes Borcsát ő veszi feleségül a végin a darabban; boldog is volt, mintha
                  ternót csinált volna vele. Igaz, hogy az egész darabban nem találkoznak, csak a
                  legutolsó jelenetben, ahol Szemes Borcsa már senki mást nem kap, hát felfog Keszeg
                  uramon is, akit Gáger Lojzi alakított, de ezt aztán meg is ragadta, kihasználta,
                  azért élt-halt, erre várt az egész próbák alatt, a pár perces kis jelenetre.</p>
               <p>Különben Gáger Lojzi suta legény volt, csak hányiveti. Az apja bizony a maga
                  világában jobban megállotta a helyét. Ellenben Kolacskovszky Irén félénk volt és
                  hideg... De gőgös, mint az apja, anyja s egész családja. A Kolacskovszkyak
                  századokkal ezelőtt kerültek Klopacskára, de még ma is idegenek. Nagyon vegyes
                  család, s az egyetlen főjegyző emelkedett ki a városban, azzal, hogy valamiképp
                  kitanult, s beleházasodott a Nolloknak egy oldalágába. Úgy őrizték azért a
                  tekintélyt, s a világ minden kincséért lejjebb nem szállottak volna.</p>
               <p>Bizony Gáger Lojzinak, hiába feszített s dagasztotta a mellét, nagyon helytelen
                  tette volt, hogy a jogot nem fejezte be, s valóban nem szerezte meg az ügyvédi
                  diplomát, amivel azonban csak az öreg tűzoltó hencegett már, a fia nem. Lojzi
                  útközben elhasalt. Tanulás közben, ami nagyon gyakori a szegény fiúknál, elfogyott
                  a kezdő energia, s azontúl csak kétségbeesve vonszolta magát át a felső
                  osztályokon, az akadémia már teljességgel halott kísérlet volt, az első vizsgán
                  megbukott, azontúl csak azért iratkozott be, mert szégyellte, hogy be ne legyen
                  írva, s érezte, hogy nemcsak a magasabb jogi tudományokból, de már a gimnáziumi
                  anyagból se tud semmit, egyáltalán képtelen csömör fogta el a könyvekkel szemben,
                  hacsak látta is a vastag jogi szakkönyveket, hideglelés futott végig rajta. Ha
                  ez az egy sem segít, hogy a főjegyző lányát megkapja, akinél mint írnok dolgozott
                  a városházán (különben nagyszerű írása volt, tiszta s rendes, parádés
                  manuskriptum), akkor nincs más hátra, mint a csendes züllés lefelé, sokkal
                  mélyebbre, mint ahol az apja volt...</p>
   
            </div>
            <div type="chapter">
               <head>8</head>
               <p>Kraft Léne, ó, az édes Kraft Léne volt az egyetlen az egész társaságban, aki egy
                  állandó boldog delíriumban élt.</p>
               <p>Két kezét ölében összekulcsolva, úgy ült a végtelenségig. Boldog volt. Az övé volt
                  a főhős, a Ferke szerelme, arcán állandóan valami kéjes zsibbadtság volt, s minél
                  tovább tartottak a próbák, a szeme alja annál gyűröttebb lett, a mosolya annál
                  túlvilágibb, az arca kis olajos fénnyel csillogott, s sohasem nézett a
                  szereplőtársaira, apró, édes, kék szeme mindig csak arra kószált, ott járt, amerre
                  Ferke járt.</p>
               <p>Nem zavarta őt egy pillanatra sem, hogy Ferke soha senki előtt egy szót sem szól
                  hozzá, soha közelébe nem jön, más lánynak kurizál, s mintha ő nem is élne a
                  számára... Mért zavarja; ő tudta, amit tudott, s a boldog szerelem ájult
                  gyönyörűségében olyan volt mindig, mint egy menyasszony.</p>
   
            </div>
            <div type="chapter">
               <head>9</head>
               <p>Hogy egyik nap hazament Margitka, nagy rémületére levelet kapott.</p>
               <p>Mindig félt a levéltől, mert Pozsonyban igen megijesztették. Ott nem illett
                  levelet kapni. Még a szülői levelekre is féltékenyek voltak a tanárnők, valahogy
                  benne volt a levegőben, hogy egy hű és rendes kis prepának nincs sem élete, sem
                  halála az intézeten kívül, a kívülről jött hírek s befolyások elvonják a figyelmet
                  az iskolától, meg kell azért óvni a lelkeket attól a gondolattól, hogy van még
                  mindig kint világ és benne emberek.</p>
               <p>Lángra gyúlt az arca, ha levelet hozott a posta, mert valóban azok a levelek soha
                  nem is hoztak jó hírt. Azokról eszébe jutott az otthon, az apa s az anya, a köztük
                  folyton dúló harc, érezte, hogy az anyának szívós akarata, hogy ő tanuljon, s
                  kiemelkedjék a nehéz, súlyos levegőből, amelyben benne élnek, ez ellenére van az
                  apának s ellenére magának a világnak, amelyben oly nehéz életet élnek. Mindig
                  titkolnia kellett a világ előtt a múltat, a távolt, az édes otthont. Szeretett
                  volna büszke lenni ő is, mint a többiek a szüleikre, s az otthoni emlékekre, de ő
                  összeszorította vékony, finom kis ajkait, s “szfinksz” volt, ahogy Gusztáv mondta,
                  a legédesebb, a legbájosabb szfinksz, aki valaha a világon élt... Hogy mi minden
                  volt ennek a kis halvány arcú szfinksznek a lelkében... Míg okos szemecskéit a
                  tanárnőre függesztette, s értelem s bátorság sugárzott róla, addig a lelke mélyén
                  viharok szunnyadtak, vészeknek s fájdalmaknak csírái aludtak. Hányszor felrezzent,
                  órán, a legnagyobb figyelés közben arra a gyötrő érzésre, hogy vajon otthon mi
                  van?... Mikor valaki valamit nem tudott, minden tanárnő csak őrá mutatott ujjal, s
                  a magyartanár, a drága Partényi papa, minden pillanatban készen kellett rá lenni,
                  hogy rámutat ujjal: “Nos, Kraudycska, iskolánk támasza s talpköve...” S ő sohasem
                  hagyta cserben a jó professzorokat, mindig biztos, kész és jó feleletet adott.</p>
               <p>De ha levelet kapott, az mindig szívszorulás volt, olyankor hátravetette fürtjeit,
                  s úgy rohant neki a folyosónak, mint a viharmadár a szélnek, s lángoló arccal
                  bontotta fel a borítékot...</p>
               <p>Most is úgy csapott a levélre, s hogy az már fel volt bontva, mélységesen
                  elpirult, egy pillantásra látta, hogy Pozsonyból jött, s a néni keze írását
                  ismerte meg.</p>
               <p>Bizonyára a mama bontotta fel, s félt, hogy elolvasta, félt, hogy valami homály
                  borul reá a levélből.</p>
               <p>Mohón futotta végig s ijedten.</p>
               <p>- Nincs paróka!?... - kiáltotta fel.</p>
               <p>- No az a te nénid! - szólt a mama a konyhából.</p>
               <p>- Jaj, nincs paróka?... - mondta Margit elcsüggedve... - Nem is gondolt eddig az
                  egész parókaügyre, az a világ legegyszerűbb dolgának látszott előtte, hogy a néni
                  Pozsonyból küld veres parókát... Mi az a néninek, kölcsönkérni a színháztól...
                  Hiszen a Bonchiday bárók mindennap bejárnak a színházba, s azok a néninek rokonai,
                  öccsei...</p>
               <p>A néni igen fölényes és nyugodt hangon írta meg, hogy parókát, vörös parókát
                  pláne, nem lehet a színháztól kapni, mert azt nem adnak kölcsön, mert könnyen baj
                  érheti, s a kölcsöndíj is igen magas, legalább három forintot kell lefizetni, s
                  letenni az egész paróka árát biztosítékul, huszonnégy forintot, s ha a parókának
                  a legcsekélyebb baja esik is, akkor abból az összegből joguk van levonni a kár
                  összegét, mivel pedig Gusztáv megnézte a parókát, s azt konstatálta, hogy az már
                  most is hibás állapotban van, nem merné vállalni a felelősséget, kidobott pénznek
                  tekinti, mert a színház a végén azt fogja tenni, hogy eladja a parókát, s vesz a
                  letéti díjból újat saját magának. Különben is még ilyen feltételek mellett is csak
                  a legrövidebb időre adnák, mert a színház egyik első előadása éppen a Vereshajú
                  lesz vendégszereplővel, s nem kockáztatják, hogy a postán elvesszen stb.</p>
               <p>A levél hosszú volt s részletes, de volt benne valami rendkívüli hidegség.
                  Kedveskedő szavak voltak benne minden lépten-nyomon, s mégis Margitkára úgy hatott
                  az egész, mint egy jeges fuvallat.</p>
               <p>Nem szólt semmit, csak elcsüggedt, s kiment a kertbe. Leült a lugasban a padra, s
                  keservesen elkezdett sírni.</p>
               <p>Semmi oka nem volt a sírásra, hiszen nem bántották meg, gyöngéd hangon írt a néni,
                  s mégis elfacsarodott a szíve. Az egész élet hidegségére, ridegségére kapott ebben
                  a levélben példát... Megérezte az életharcot... Milyen szépen indult, s nem lesz
                  belőle semmi... Azt a helyet kereste meg, ahol a Gusztáv neve előfordult... Igen,
                  Gusztáv megnézte maga személyesen a színházban... s meleg érzés futotta el a
                  szívét... Sőt, varázst érzett, hogy ő itt emberek között él, játszik, mulat,
                  valahol messze, messze egy kedves fiatalember (pedig milyen nehezen tudja elszánni
                  magát arra, hogy emberek közé menjen, valaminek utánajárjon, s neki megtette!)
                  elment... végig a hosszú pozsonyi utcákon a színházba, s ott beszélt az
                  igazgatóval, a színészekkel, a ruhatárossal, a színésznőkkel... Ez volt a legfőbb
                  vágya Gusztávnak, színésznőkkel beszélni, de sohasem mert, mennyit nevettek rajta
                  a nénivel, hogy mikor a Bonchiday Ferivel egyszer a színháztéren Kardos Juliskával
                  találkoztak, Gusztáv úgy elfutott, hogy Bonchiday Feri ott kellett hagyja a
                  primadonnát, és utánaszaladjon... És most őmiatta mégis elment a színházba... És
                  valami meghatottságot, sőt hűtlenséget is érzett: ilyen nagy feladat elé
                  állította, s közben ő maga, teljesen megfeledkezett róla, kacagott, mulatott, s
                  egyetlenegyszer sem gondolt rá, hogy milyen munkát rótt szegény kis Gusztáv
                  nyakába...</p>
               <p>Sóhajtott, lankadtan s bágyadtan, édesen s könnyharmatos mosollyal... Aztán
                  elsiratta egy sóhajtással, mint az életnek szerény részesei a hangulatot, a
                  csendet...</p>
               <p>No de mit ér; ha nincs paróka; elfintorította az ajkát: persze! még hogy Gusztáv
                  képes volna egy parókát megszerezni...</p>
               <p>Talán be se ment a színházba... ugyan, hogy is merte volna ő azt megtenni... csak
                  kitalálta ezt az egészet... szokott hazudni a mamukájának... neki sokszor
                  bevallotta, hogy ilyen apró füllentésekkel bújt ki a kényelmetlen dolgok alól...
                  Mikor egyszer csónakázni voltak a Dunán... Még most is a hátába áll a láz, milyen
                  vakmerőség, hogy ő csónakba mert szállni a Dunán kettesben vele... (De azért nem
                  olyan ügyetlen, mint az ember gondolná...) S milyen hamis, hogy kicsinálta, hogy
                  ma nem lehet másképp átmenni a szigetre, csak csónakon... A csónakevezés s a
                  sziget... A lármás népünnepély, a táncos bakter, aki lámpását a földre téve járta
                  a hopszaszát, a gyors borbély, aki a szabadban működött, a Gusztáv két főemléke,
                  akiket mindennap emlegetett... De neki egész más emlékei, érzései maradtak,
                  hangulatok... Ah, szép Pozsony... ah szép liget... Reviczky...</p>
               <p>Hajdan, tavasznapokban,</p>
               <p> Gondatlan itt bolyongtam,</p>
               <p> Ez árnyas utakon,</p>
               <p> Itt járt kacagva szépem,</p>
               <p> Nevét hány fába véstem,</p>
               <p> Itt írtam én első dalom...</p>
               <p>A versek édes hangjaihoz az ábrándok édes melankóliája kapcsolódott, s mintha
                  csiklandozta volna szívét minden szó, halkan susogta végig a verset, s könny volt
                  a szemében, valami kimondhatatlan édesség, méz és láz gyötörte.</p>
               <p>E fák alatt viseltem</p>
               <p> Bánattalan szívemben</p>
               <p> Fájdalmat, édeset,</p>
               <p> Itt olvastam szemében</p>
               <p> Hogy értem ég, csak értem</p>
               <p> Itt ujjongtam: Szeret! Szeret...</p>
               <p>Valami véghetetlen édes fájdalom fogta el, s mint panoráma elvonult
                  könnyszivárványos pillái előtt a drága Pozsony képe, a vártól a Dunáig...</p>
               <p>Ah, álom álom álom,</p>
               <p> Azt mondja, ifjúságom</p>
               <p> Múlandó, hűtelen...</p>
               <p> Szép ligetem, virulj csak,</p>
               <p> S te szív, álmodd a múltat</p>
               <p> Még egyszer át s légy csöndesen...</p>
               <p>Áldás és imádás szállott a hegy tetején viruló kis rózsalugasból a drága Pozsony
                  felé...</p>
               <p>Lassan felemelkedett, s a ház ablakához simult... Benézett, Béla most is ott ült a
                  szobában, s Monte Christó-t bújta nekihevülve:</p>
               <p>- Béla, Bélácska...</p>
               <p>- Na.</p>
               <p>- Béla, kedves, ott van a polcon Reviczky, keresd ki...</p>
               <p>Béla felpattant, s mind szétszórta, felét a földre hullatta a polcon a könyveknek
                  s füzeteknek, míg megtalálta Reviczkyt.</p>
               <p>Egész délután ezt olvasta, az első soroknál kezdte, hogy:</p>
               <p>Ábrándjaim derűs világát</p>
               <p> Beárnyékozta szenvedés,</p>
               <p>és így végig-végig, nyomról nyomra, sorról sorra, s édes méreggel, a lemondó s
                  bánatos szerelem nedves hímporával szórta tele szívecskéjének érzékeny
                  bibéjét...</p>
   
            </div>
            <div type="chapter">
               <head>10</head>
               <p>Waldhütter nem szeretett otthon lenni az apja miatt. Az apja suszter volt, s bár
                  azért taníttatta ki a fiát, hogy a saját elveszett ifjúságát pótolja, a benne
                  valaha élt nagy emberi vágyakat s reményeket élje újra, az utóbbi években egyre
                  keserűbben nézte a fia eltávolodását a családi sorstól. Őrült dühvel ült a
                  háromlábú kisszékre, s kora hajnaltól késő estig dolgozott. Folyton a fiával ette
                  magát, s mindig csak úgy emlegette, sőt úgy szólította is, hogy a “doktor úr”!</p>
               <p>Nyers gúny volt ebben, de a fiát inkább az bosszantotta, hogy az öreg a műhely
                  számára lefoglalta a lakás egyetlen nagy szobáját, az utcai ablakot, s a lakás
                  örökké tele volt a bőr átható szagával. Ha egy pár cipő kész volt, akkor a suszter
                  odatette a fia íróasztalára, s azt mondta:</p>
               <p>- Ezt megnézhetitek, ilyet egy bécsi susztermester se csinált volna!</p>
               <p>A fia viszont archeológus volt, s tele volt az asztala nagy füzetekkel, a római
                  ásatások és a görög ásatások mappái gyönyörű krétapapíron, s az öreg nem átallotta
                  azoknak a hegyébe biggyeszteni a Kraftok s Hellerek számára készített
                  bocskorokat.</p>
               <p>Soha, soha nem szólt ellene, de belülről keserűség fűtötte, megalázónak tartotta
                  magára az apja mesterségét, s meg volt győződve felőle, hogy egész pályáját
                  elrontja az apja foglalkozása.</p>
               <p>Inkább nem is jött haza, egész nap az utcán csatangolt, s hol itt, hol ott ült le
                  diskurálni. Tömpe orrával, nagy kerek fejével gubbasztott, mint egy egyiptomi
                  bálvány, s Kolacskovszky Biriről ábrándozott.</p>
               <p>Neki kellett volna játszani a Noll Tóni szerepét; eredetileg ő ajánlotta fel
                  Józsinak, hogy a Vereshajú-t adják elő, mert ebben sok szerep volt, s remélte,
                  hogy legalább a második szerelmes szerepét ő kapja meg benne, de azt oda kellett
                  adni a Noll fiúnak, s ez ellen nem is szólhatott; egész életén át mellőzést
                  érzett mindenfelé, s ezt mind a suszter apa miatt.</p>
               <p>Az anyjával is baj volt, mert az meg bába volt, s mindig tele volt vénasszonyokkal
                  a ház.</p>
               <p>Esztergomban ismerkedtek meg a szülei egymással, mikor az apja vándorlegény volt;
                  az öreg Klopacskán született, de nem volt idevaló. Erdélyből jött a nagyapja ide
                  bányamunkásnak, s megismerkedett egy barátja révén egy Kolacskovszky lánnyal, azt
                  feleségül vette, s letelepedett, s ő maga is részes lett a Kolacskovszky-féle
                  kapakovácsműhelyben, de ez a műhely tönkrement, egész sajátságos módon
                  elveszítette a vizet a műhely. A Sugónak egy oldalága hajtotta az ő kalapácsaikat,
                  de mikor a folyócskának a vize fogyni kezdett, a Nollok elvágták a vizet előlük,
                  kimélyítették a főmedret, mikor a nagy gyárat újraépítették, s egy reggelen nem
                  volt többé víz a Kolacskovszky lapátok alatt.</p>
               <p>Nagy per lett a dologból, de ki bírt volna meg a Nollokkal, akiknek annyi pénze
                  volt, mint a szemét, s szolgabíró, alispán mind náluk vendégeskedett.</p>
               <p>A feszültség aztán ivadékokon keresztül örökségül maradt a Waldhütterek s a Nollok
                  közt. Waldhütter Johann, az öregapa már suszternek adta a fiát, aki életvidor fiú
                  volt, s nemhiába nem volt egészen hazai termés, de ki is húzta a lábát mindjárt a
                  városból, s elment vándorolni egész Magyarországon végig, sőt elment Erdélybe is,
                  Szebenbe, az ősi földre, aztán lekerült Romániába, s laza nagy bajuszával, ha
                  hozzáfogott, akármikor el tudott egyfolytában dúdolni akárhány román nótát, s tele
                  volt fantasztikus történetekkel a vad Románia világából.</p>
               <p>Waldhütter egy időben, úgy tizenhat, tizenhét éves korában egész detektívnyomozást
                  indított az apja múltja iránt, hogy magát eméssze, s talált egy faládikát, amelyre
                  rá volt írva, hogy: “Méreg!” Ebben egész csomó tégelyt talált különböző ismeretlen
                  szerekkel tele, sárga, fehér s ólomszínű dolgokat, az apja, mikor rajtakapta,
                  hozzávágta a sámfát.</p>
               <p>Ő azonban megállapította, hogy ezeknek a mérgeknek csupán annyi köze van az apja
                  múltjához, hogy bizonyára laboráns korában lopta annál a román doktornál, akit
                  mindig emlegetni szokott az öreg, hogy a budapesti egyetemről ment Bukarestbe, s
                  őt, mint magyar fiút vette maga mellé. De ezeknek a lopott mérgeknek volt a
                  sajátságos következménye, hogy az öreg a feleségét kitaníttatta a bábaságra. Isten
                  tudja, milyen reményei voltak szegénynek, hogy a felesége még gazdaggá teszi, s
                  mivel az asszony villogó fekete szemű menyecske volt, úgy gondolta, hogy
                  valósággal rátermett a bábaságra... Az asszony csakugyan meg is szerezte a
                  diplomát, s mikor a fia kisdiák volt, leselkedni próbált a szakkönyvek körül,
                  amelyekben igen csiklandós képeket talált, de azt is kiszedték a kezéből, sőt a
                  jövő újabb szolgálata miatt az anya is lemondott az iparról, s elhízott,
                  rémségesen kövér lett, úgysem bíztak benne ezek a német asszonyok, akiknek a
                  nyelvét egyáltalán nem volt képes megtanulni vad paraszt magyar fejével. Most arra
                  adta magát az öreg, hogy fiából ügyvédet nevel, hogy majd tekerje ki annak idején
                  a Nollok nyakát.</p>
               <p>De ez a befektetés is hiábavaló volt, mert Francinak semmi, de semmi kedve nem
                  volt a “szabadalmazott rabláshoz”, ahogy az ügyvédi mesterséget nevezte az apja,
                  hanem tanár akart lenni, sőt archeológus.</p>
               <p>Ezt aztán igazán nem lehetett megérteni. Hogy a fiú folyton a várat bújja, a kövek
                  formáját nézi, s nem azért, hogy valaha valami okosat, vagyis hasznosat fedezzen
                  fel bennük, hanem csak azért, hogy a kőben benne maradt faragások nyomát nézze...
                  Mire az!...</p>
               <p>Amellett gőgös lett, kétségbe volt esve a szegénysége miatt, hogy nem utazhatott
                  Olaszországba, s nem vásárolhatott derűre-borúra ostoba könyveket, amelyekben
                  semmi olvasnivaló nincs... Fakó volt, mint az apja, de kövér, mint az anyja, futni
                  vágyott világgá, mint az apja, de haszontalanul hevert gondolatok hiábavaló
                  tűnődésein, mint az anyja... Ezért kár volt kitaníttatni, csak a cipőt nyúzta, az
                  apjának egyéb köze nem volt a gondolataihoz.</p>
               <p>A két húgát is otthagyta s lenézte, pedig azok igen helyes kis varrólányok
                  voltak.</p>
               <p>Ilyen sötét s nehéz világ van minden ember mögött. Rózsás arccal fut az életben
                  egy fiatal egyetemi hallgató, kövérkés arca van, puha s párnás, de a lelke mélyén
                  keserűségek és szakadékok.</p>
               <p>S még ehhez egy boldogtalan érzéki vágyakozás a kövér s gödrös arcú Kolacskovszky
                  Biri után, akiről mindent tud, s mindennél többet gondol, s éppen ezért emésztő
                  sóvárgás tölti el utána, nem mer azonban az utcán járni, amelyben lakik, s nem mer
                  rágondolni, mert elvész a kétségbeeséstől.</p>
               <p>Órák hosszat áll a trafik előtt, a Noll-ház karfájára támaszkodva, s hallgatja a
                  fiúk fecsegését, szívja egyik cigarettát a másik után, s ha valaki Kolacskovszky
                  Biriről szól, mint a rakéta pattan fel, s egy pillanat őrzi, hogy ököllel nem
                  mászik bele a pofájába, aki csak említi is a lányt...</p>
               <p>Tudja, hogy az lesz a vége, hogy Fakó Ferit egyszer orron vágja. Ha csak látja is
                  a segédjegyzőt, már ökölbe szorul a keze, s el kell fordulnia, hogy baj ne
                  legyen.</p>
   
            </div>
            <div type="chapter">
               <head>11</head>
               <p>Kraudy Margit pénteken a próbán azzal lepett meg minden főszereplőt, hogy kecsesen
                  azt mondta:</p>
               <p>- Anyuskám megbízásából kérem, vagy kérlek... holnap délután egy kis uzsonnára
                  szerencséltessen, avagy szerencséltess...</p>
               <p>Senki sem utasította vissza, nem is lett volna miért: Felső-Klopacskára
                  kirándulni, maga egy külön élvezet, s éppen a primadonnához.</p>
               <p>Margitka nagyon büszke volt, a fiúk már hozzászoktak, hogy csoportosan kísérjék
                  haza, nagyon diszkréten azonban, Margitka mindig eggyel ment, legtöbbször persze
                  Ferkével, aki egészen elveszítette már lelkéből minden menyasszonyát, s Kraft Léne
                  árván s álmodozó bánattal sietett haza a próbákról egyes-egyedül...</p>
               <p>Ó, azok az édes séták fel a hegyre, poros bokrok az út mentén, s a szélső háznál
                  bekanyarodtak a domboldalon futó magános útra, s itt aztán pormentes, kristályos
                  réten haladtak át, oly gyönyörű bokrok s oly édes kilátások között; a természet
                  mintegy külön ragyogással vette körül fiatal szépségüket...</p>
               <p>De az uzsonna volt azért a legnagyobb szenzáció.</p>
               <p>Ó, boldog emlék, a késői élet nehéz percei közt, Margitkát végig elkísérte ennek a
                  napnak minden drága pillanata.</p>
               <p>Milyen büszke volt aznap, istenem.</p>
               <p>És milyen lázban volt. Nem volt elég edény, úgy kellett összeállítani mindenféle
                  szervisz maradt cserepeit, egyiknek fületlen bögre jutott, a másiknak csorba
                  findzsa, s Béluska plécsuporból itta meg a kávét.</p>
               <p>A kertben terítettek, ahonnan csodálatos kilátás nyílt a távoli hegyekre. De ők
                  nemigen nézték a kilátást, megszokták, és nem is ismerték a szépség nélküli
                  világokat. Ezen a napon azonban különösen ragyogó volt minden, a fű zöldje égett,
                  s száz zöld szín vibrált a hegyeken, s az égen oly fehér felhők úsztak, mint a
                  Lina néni tejszínhabja a kávé tetején.</p>
               <p>A Margitka szíve boldogan kalapált, mint lent a vidám hámorok kalapácsa, mikor az
                  első vendég megjelent, aki persze Lina volt, Glevitzky Lina és a húga, Ani... Oly
                  mohón csaptak össze forró csókba, ahogy csak a kislányok tudják legfőbb
                  életnyilvánulásukba, a csókba sűríteni felzaklatott idegeik minden áramát...</p>
               <p>Margitka minden izgalmat magába hevített. Minden pillanatban leste, mi baj lesz
                  ma... Mert annyira túl volt izgatva, hogy elképzelhetetlen volt neki, hogy valami
                  ne történjen az életében. Lehetetlen az, hogy ilyen szép legyen és ilyen
                  zavartalan szép a mai nap, s csakugyan a baj nem maradhat el: a fiúk egy része
                  késik.</p>
               <p>Itt van a Fakó Feri természetesen, kedves, drága jó gyerek, kis bajusza, kicsi
                  hegyes orrinkója, enyhe barna bőre vérrel tüzesedik, s szemeit Margitka mindig ott
                  érzi magán, bármerre lép, de mintha még a falakon is át tudna nézni, oly perzselő
                  a tekintete.</p>
               <p>S itt van Ritter: a mamának megvan a nagy elégtétele, s itt van Noll Tébli; ki
                  kell még? a legelőkelőbb két úrifiú. A mama szülői szíve könnyesen izzik, hisz
                  annyit kellett ebben a nyomorult életben szenvedni, annyi mellőztetést, annyi
                  munkát, annyi csalódást az egész vonalon: hát talán így megjön az igazság, az
                  elégtétel: a gyerekeken keresztül...</p>
               <p>Ó, a világért nem mutatja, hiszen nem is érzi, hogy ez valami nagy szerencse
                  volna: ez természetes, arra vágyott világéletében, s nem a jelenlevők díszes
                  csoportja teszi megelégedetté, hanem ezeknek a hiánya kínozta annyi éven
                  keresztül: ah, a ti apátokkal nem lehetett.</p>
               <p>Margitkát azonban egyre jobban bántja, hogy négyen hiányoznak, éspedig Waldhütter,
                  Faller Jenő, Pelargus János és Hann Vilmos.</p>
               <p>A lányok is mind nagyon érzik a hiányt, mert tele a kert vickándozó vérű leánnyal,
                  de nincsenek fiúk, itt van ugyan Gáger Lojzi a lódításaival, Glevitzky Józsi a
                  komoly pápaszemével s Tébli a hangos kacagásával. Ritter Aurél is előkelően feszít
                  a kerti csoportban, de a hiányzók ám nagyon hiányzanak.</p>
               <p>Senki sem tudja, ki merre lehet, de az idő olyan gyorsan repül, hogy itt az
                  uzsonna ideje, s nagy szavazás, plebiscitum történik, hogy “aki hiányzik, fel kell
                  akasztani a kanalát!”</p>
               <p>Csak Margitka érzi magát sértve, s ezt még az sem enyhíti, hogy Fakó Feri
                  mindeneken túltesz. Csak úgy repíti az asztalokat a bokrok közt, s abroszt ki nem
                  lehet teríteni, hogy a sarkát el ne húzza, kergetőzés, kacagás, s Ferke úgy ugrik
                  át az ágyakon és kerítéseken, mint egy versenyparipa.</p>
               <p>Az uzsonna valami fejedelmi volt. Ilyen pompás kávét, ilyen friss írósvajat, ilyen
                  földi epret, ilyen omlós puha kalácsot, ilyen mazsolás buktácskákat senki más a
                  világon tálalni nem tud, meg kéne aranyozni a drága jó Lina néni kezét, mert
                  minden dicséretet csak őreá hárítanak, s Lina néni milyen szépen ki van csípve,
                  nagyszerű frizura, fodros vállú passzent blúz, s nyakában aranylánc, a mellén
                  nagy aranybross: órákig visszajárt a hálóba, hogy megnézze magát, nincs-e valami
                  hiba!...</p>
               <p>De ő szerény volt és kedves, és mikor a lányok sorra hozzá futottak egy-egy csókot
                  pusszintani becsületes, párnás arcára, ő csak mosolygott, s nem akarta érteni a
                  dicséreteket:</p>
               <p>- Hogy mit mondasz? - kérdezgette, és újra meg újra el kellett ismételni az
                  elragadtatás szavait a fülébe.</p>
               <p>No, csak a hiányzók ne hiányoznának. Érdekes, hiába vannak bármennyien, mindig
                  csak azok vannak jelen, akik hiányoznak. Pláne négyen s négy fiatalember...</p>
               <p>Margitkának ugyan csak mint házikisasszonynak hiányoztak, mert Ferkó, az
                  pótolhatatlan volt.</p>
               <p>Mikor a nagy tálcával visszament a házba, lám egyszer csak mi történik, jön vissza
                  ő bátran a rakott tálcával, rajta méz, kalács, gyümölcs, s nagy gondban van, hogy
                  a különböző edények el ne billentsék a tálcát, akkor a két ajtó közt szembe a
                  Ferkó. Margitka megijedt, szeme nagyra tágult, a fiú szeme olyan lobbot vetett,
                  mint a réti farkasé, alattomos, leső villanásból reá szökött, s a védtelen
                  kislányt megcsókolta.</p>
               <p>Gazember, nahát, alávaló gazember.</p>
               <p>Így visszaélni a házikisasszony helyzetével. Ha ott lettem volna, nem vitte volna
                  el szárazon a gazfickó.</p>
               <p>De az a megnyugtató, hogy a Margitka nem vesztette el a lélekjelenlétét, a
                  tálcának semmi baja sem lett, még csak egy morzsa sem hullott le róla, sőt még
                  össze sem csendült két cserép... Ez volt életének legnagyobb hőstette: saját
                  bevallása szerint csak annyi hiba történt, hogy elfelejtette visszaadni a csókot,
                  ami azonban szerintem egyáltalán nem is lett volna szükséges, de hát Margitka nem
                  olyan lány, aki adós akar maradni.</p>
               <p>De azért lábacskái bizony csak remegtek, mikor a kertbe ért, s boldog volt, hogy
                  letehette épen a tálcát az asztalra, csak akkor kezdett körülnézni, mi is történt
                  vele.</p>
               <p>Bizony, nagy dolog.</p>
               <p>Az első csók.</p>
               <p>Nagyon félt, hogy nem látszik-e meg rajta...</p>
   
            </div>
            <div type="chapter">
               <head>12</head>
               <p>Az uzsonna bűbájos hangulatban folyt. Mikor már az első lázon túl voltak,
                  megindultak a szokásos tréfák.</p>
               <p>Mindenki folyton kacagott s sziporkázott, ezzel újabb meg újabb kacagások
                  virágesőjét rázva fel. Most megint egész új színben tűntek fel az egyéniségek,
                  akik észrevétlenek voltak az életben, az asztal mellett mintha igazi területükre
                  jutottak volna, kilobogtak. Ferke itt volt aztán elemében, pláne most, boldog
                  vakmerősége tudatában. Mint egy páva ragyogtatta ki magát, jókedvét, jószívét,
                  gyönyörű hangját, s oly bátran és fesztelenül zengett, mint a tavaszi szél az erdő
                  felett. Gáger Lojzi viszont, aki máskor csak éppen ágáló, nagyotmondó ficsúr volt,
                  most kinyitotta kedélyének bűvös zsákját, s áradt, áradt belőle a tréfa, hogy
                  mindenki dőlt a kacagástól.</p>
               <p>Ezek ketten vitték a szót, egyik a felső asztalon, másik az alsón. Véletlenül
                  együvé kerültek az uzsonna elején, de Gáger Lojzi hamar szökött a másik asztalhoz,
                  nemcsak azért, mert Ferke nagy konkurrens volt, hanem legfőképpen a kis
                  Kolacskovszky Irén miatt.</p>
               <p>Lassacskán két centrum alakult ki, egyik a házikisasszony volt, s körülötte
                  bolygván Ferke, Józsi és Ritter Aurél, a másik Kolacskovszky Irén volt, akit Gáger
                  Lojzi meg Noll Tébli környezett. A kis Irén, aki alamuszi különben, senki se
                  hitte volna, hogy ilyen nagy nő tud lenni az asztalnál.</p>
               <p>S még mikor vége volt a jó uzsonnának, csak akkor tűnt ki igazán a természetes
                  világrend kialakulása, az ember nem is hinné, úgy megy az éppen, mint a
                  világrendben; a Margit naprendszerében ott voltak a kisebb égitestek, Hamza
                  Lotti szótalan, örök kedves mosolyával, szerényen és boldog szerelemtől sugárzó
                  Józsijával felszerelve, Kraft Léne boldogtalanul, árván és mégis idevonzódva, hogy
                  csak távoli sugarait is érezze hűtelenjének, a szilaj Ferkének.</p>
               <p>A másik naprendszer Kolacskovszky Irén Gáger Lojzijával, s körülötte Pelargus Ila,
                  aki idős leány létére halálig behódolt, legalább az egy délutánra a főjegyző
                  lányának, Glevitzky Lina, mint fiúmentes kacagólány, hol itt, hol ott tűnt fel, s
                  egyáltalán nem volt otthona, az összes fiúkban garázdálkodott, de kedves volt,
                  egyet sem kezdett ki, csak éppen röpködött virágról virágra, mint a kis méh... ez
                  még nem gyűjt, ez még csak vigad.</p>
               <p>Mert különben úgy tűnt fel az egész társaság, mintha előre megbeszélt találkahely
                  lett volna a nagy kert, a lefelé hajló domboldal, ahol a szép terebélyes
                  gyümölcsfák alatt egymást kereső, egymásra találó párocskák cikáznak.</p>
               <p>Csodálatos: ezek a fiatalok nem is ismerték egymást, csak szemmel, messziről,
                  közönyösen érdeklődve keresték talán a pillantásukkal egymás lelkét; íme, csak a
                  legkisebb alkalom jött, s már a természetes vonzódás törvényei szerint
                  elrendeződtek.</p>
               <p>Maga Margitka, aki most már másodszor ment át ezen a lélekkeresztezésen, egyszerre
                  csak úgy pillantott fel, becsületes kis lelke mély csodálkozással eszmélt rá; s
                  hova lett a pozsonyi Gusztáv?... s hová lett a tavalyi hó?...</p>
               <p>Még egy héttel ezelőtt, két-három héttel ezelőtt pláne, nem is álmodott volna
                  efféléről, s íme, most itt van egy nagy és vidám társaságban, férficsókkal az
                  ajkán, s körülötte mindenki ezt a pecsétet mutatja; kis szíve izzott s rebegett,
                  verdesett, mint a kis madár, arca égett, vére szertelen száguldott az erekben, s
                  finom ajka tüzelt... Valami egész csodálatos hintában érezte magát, mintha
                  repülne, repülne szakadékok felett, s mégis a biztosság érzete van benne, föl és
                  le és föl és le, és ily lebegést nem élvezett soha; hová lettek a régiek, íme
                  elveszett a nagynéni, kereste szemével, s alig látta, hogy mellette ül szótalanul
                  s hallgatva és mosolyogva, hozzárohant, s megcsókolta, kiesett a világból... s
                  elmúlt minden, ami régi, aki régi; most ők élnek, ők a fiatalok!... És a mama, aki
                  szintén a ködbe tűnt, csak jó tudni, hogy él és dolgozik, és mindennek ő az
                  alapja, mint a mély televény talaj, amelyből kinőnek a kacagó virágok, de ő maga
                  mély és sötét és áldott csupán... És elmúlt e percben mindenki, ami múlt; az apa,
                  a rokonok, a régi bajok, a családi pörpatvarok, a szegénység, a gond, a múlt; nem
                  volt most egyéb, csak boldog nevetés és izzó boldogság.</p>
               <p>Most meg kell állani az időnek, hogy így maradjon és éljen örökké.</p>
               <p>És akkor megjelent a kert kapujában Hann Vilmos kis kerek alakja.</p>
               <p>Mindenki csodálkozva s kíváncsian nézett rá.</p>
               <p>- Nincs semmi baj - kiáltotta messziről.</p>
               <p>Baj?... Ki gondol itt bajra?... Itt, az élet e drága kis virágos kertjében, ahol
                  az öröm virágai nyílnak?...</p>
               <p>- A párbaj egész szerencsésen végződött...</p>
               <p>Párbaj?... Párbaj, kiáltotta mindenki nagy megrökönyödéssel.</p>
               <p>Hann Vilmos nem jutott szóhoz a fergeteges kérdésözönben, s csak nagy nehezen
                  derült ki, hogy Waldhütter és Faller Jenő párbajt vívtak a Sugó partján, az
                  elhagyott massa háza mögött.</p>
               <p>Mintha derült égből villám csap le, mindenki értelmetlenül bámult s tátogott,
                  szipogott, a végén kacagott, mert ilyen túlhabzó életöröm mellett kacagásba fúl
                  még a jaj is.</p>
               <p>Hogy Faller Jenő, a szótalan hosszú fiú, aki a légynek sem vét, párbajra keljen...
                  a napszámos Faller fia ilyen úri luxust... és Waldhütter... no, ez már egy dühös
                  pulykakakas...</p>
               <p>- Biri?... Biri?... - kérdezték itt is, ott is; egyszerre mindenki érezte, hogy
                  Kolacskovszky Biri miatt, a levitézlett primadonna miatt...</p>
               <p>S erre Fakó Feri zavarba jött, megérezte, hogy ez a párbaj valahogy neki szólt,
                  egész véletlenül zajlott le mások közt, s kigyúlt a szeme, mintha mindenki
                  ránézne, hogy ez az ő dolga... S Margitka elsápadt, zavarba jött; ez a párbaj
                  őmiatta van... ha ő haza nem jön Pozsonyból... akkor ma is Biri volna a
                  primadonna, s folyna simán az élet...</p>
               <p>Párbaj... halál... A halál szele csapott be a nyári, a kora nyári lelkek víg
                  társaságába, sárga leveleket söpört le ez a szél az ijedten zöld, életre ácsorgó
                  ifjú életek e bokrai közt.</p>
               <p>Egyszerre odavolt a kitörő jókedv lázas kavargása, mindenki a doktort, a Hann
                  Vilmost faggatta, leste, szavait várta, s ő kissé fontoskodva beszélt; most
                  megint ő volt a helyzet magaslatán, már doktor volt, már kész doktor e percben,
                  aki atyáskodva néz a betegre, s fölénnyel pótolja a tudást, nagyképűséget öltött
                  fel, az ősi kasztjelvényt, s fontoskodó szavakkal, mindkét kezének gesztálásával,
                  e tipikus doktori gesztusokkal, mintha boncolás után szokták volna meg, hogy
                  feltartott kezükről még csöpög a vér, de már sietnek közölni
                  “megállapításaikat”...</p>
               <p>Waldhütter szokott temperamentumos, sunyi módján pofonvágta a jó Faller Jenőt, aki
                  Kolacskovszky Biriről egy nem is kétértelmű szót mondott.</p>
               <p>Tehát egy szó miatt. Egyetlenegy szó miatt.</p>
               <p>Ilyen semmiség. Egy szó...</p>
               <p>Senkinek sem jutott eszébe keresni, mi volt az a szó, csak ez futott, mint a tűz a
                  réten, hogy egy szó, egyetlen szó miatt... Egy sértő szó...</p>
               <p>Titokban tartották a dolgot, mert ha nyilvánosságra kerül, akkor a főjegyző
                  betiltja az egész előadást.</p>
               <p>Egyszerre mindenki Irénre nézett, a főjegyző lányára; megijedtek, hogy elvész a
                  mulatság, s szinte pártfogásért folyamodtak a kislányhoz, aki egyszerre szokott
                  hűvösségével várta a történet végét.</p>
               <p>Egy szörnyű szenzáció volt ez a párbaj...</p>
               <p>Felforgatta az egész világot, s ilyen hirtelenül s ilyen váratlanul...</p>
               <p>- Nem történt semmi baj - kiáltotta végre megnyugtatóan Hann Vilmos... - Semmi baj
                  sem történt... Faller Jenő célzott, s Waldhütter úgy állott feltartott kezekkel,
                  mint egy régészeti lelet...</p>
               <p>- No és? no és?</p>
               <p>- És a Faller golyója lyukat csinált a levegőben...</p>
               <p>Nevetés.</p>
               <p>- Egy vékony lyukat, kérem szépen, egy vékony, de hosszú lyukat.</p>
               <p>- No és?</p>
               <p>- És most már lyukas a levegő - kiáltotta Gáger Lojzi.</p>
               <p>Erre kitört a kacagás, végre az egészséges, jó, ifjú kacagás, s megindult a
                  hancúrozás még szilajabb tempóban, mint annak előtte, mintha csak pótolni akarnák
                  a megállásnak néhány pillanatát is.</p>
               <p>Tánc lett, megérkezett Pelargus János is, a másik párbajsegéd, aki azért késett,
                  mert hazament közben a hegedűjéért, s a derék komoly János hegedűje mellett táncra
                  perdültek a többiek, s olyan ropogó, repkedő, csattogó, csicsergő táncba
                  kerekedtek, hogy no.</p>
               <p>Ah, a tánc... Szabad ölelkezés, férfikarok a lányderekak körül, összeérő lihegő
                  lélegzetek, az izmok izzó tornája s az izzadó testek üde gőzölgése a nyári
                  estén...</p>
               <p>Nagyon szépen sikerült az uzsonna Kraudy Margitéknál, s mikor megjött a hivatalból
                  Kraudy papa, még őt is közrefogták s megtáncoltatták ezek a hamis kislányok.</p>
   
            </div>
            <div type="chapter">
               <head>13</head>
               <p>A párbajból azonban csakugyan baj lett. A főjegyző betiltotta az előadást.</p>
               <p>Kötelességének tartotta, mint azt keményen s határozottan többször kifejtette,
                  kötelességének tartotta, mert az ifjúság körében olyan szilaj modor kezdett lábra
                  kapni, amely veszélyeztette a város békéjét. Kötelességének tartotta, mert másképp
                  nem lehetett leckét adni ezekben a mai időkben az ifjúságnak, csak ha látják, hogy
                  nem lehet áthágni büntetlenül az erkölcs, a társadalmi jóízlés, a tisztességes
                  magaviselet határait.</p>
               <p>Kötelességének tartotta, mert észrevette, hogy a leánya felettébb jó viszonyba
                  került a tekergő Gáger Lojzival, s nagyszerű volt, hogy kapóra jött az a
                  párbajkomédia, s megmenthette a kislányát az esetleges következményektől...</p>
               <p>A városka közvéleménye a legnagyobb mértékben helyeselte a dolgot. Hann Frigyes
                  Vilmosnak kő esett le a szívéről, mert besúgták neki, hogy a család várományosa a
                  napszámos Faltus Mriechennel hogy összebarátkozott, még Glevitzky tanító úr is
                  jóváhagyóan bólogatott, s kövér, puffadt testében helyeslő megelégedés telepedett
                  el, mert az már mégsem lehet, hogy Józsi, aki nemsokára tanár lesz valahol az
                  ország egyik legelőkelőbb iskolájában, itt egy kapakovácslánnyal keveredjen
                  mélyebb viszonyba...</p>
               <p>De még Kraudy mama is helyeselte, mert ő sem arra nevelte az egyetlen drága
                  szemefényét, hogy segédjegyzőné legyen belőle... Istenem, még csak másodéves
                  tanítónőképezdei növendék a kis Margit, ráér még ilyen komoly dologba keveredni,
                  neki még tanulni kell, nem bolondságokkal elcsábíttatni az eszecskéjét... Ha
                  falusi segédjegyzőnének nevelné, akkor nem kellene oly nagy teketóriát csapni,
                  akkor itthon is maradhatott volna tyúkot ültetni s tehenet fejni, de ő szebb s
                  jobb életre neveli a gyermekét, legalábbis papné... vagy mért ne?... ha elvégzi
                  iskoláit, Pestre kerülhet, s fővárosi tanítónő... az előtt nyitva áll az
                  élet...</p>
               <p>Ilyenformán az egész város megnyugodott a főjegyző ítéletében, s azzal, hogy a
                  fiatalság mennyit szenvedett, hogy meg volt rémülve, de hogy sajnálták a drága
                  szép vakációnak e szomorú elromlását, avval édeskeveset törődött a széles
                  nagyvilág...</p>
               <p>Voltak deputációk, tanácskozások, lázak, sürgések. Ezzel telt el a vakáció
                  hátralevő része, ez okozott még némi kis izgalmat, örömet, ez adott alkalmat az
                  összebújásra, de vége volt a jó és szép világnak.</p>
               <p>Vége volt egy szép karriernek, Margitka félbemaradt hősiességének csak romjait
                  őrizte szívében. Kitátotta reá is ezerfogú száját az élet pöffedt bálványa, s
                  bekapta az ő szép és édes kis lelkét.</p>
               <p>De hát ez az, valóban csak ez az élet: szép s nagy dolgok hosszú készülete, s
                  váratlan és gyors halála a virágosbokréta.</p>
               <p>1922-1923</p>
            </div>
         </div>
      </body>
  </text>
</TEI>
