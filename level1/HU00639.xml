<?xml version="1.0" encoding="UTF-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xmlns="http://www.tei-c.org/ns/1.0" xml:id="HU00639" xml:lang="hu">
    <teiHeader>
        <fileDesc>
            <titleStmt>
                <title>Buda hőse</title>
                <author ref="viaf:1657716">Donászy Ferenc (1864-1923)</author>
                <respStmt>
                    <resp>ELTeC conversion</resp>
                    <name>Palkó Gábor<ref target="https://viaf.org/viaf/65989506"/>
                    </name>
                    <name>Fellegi Zsófia</name>
                    <name>Bajzát Tímea Borbála</name>
                </respStmt>
            </titleStmt>
            <extent>
                <measure unit="words">99241</measure>
                <measure unit="pages">246</measure>
                <measure unit="vols">3</measure>
            </extent>
            <publicationStmt>
                <p>Published as part of ELTeC</p>
            </publicationStmt>
            <sourceDesc>
                <bibl type="digitalSource">
                    <title>Buda hőse</title>
                    <date>2003-04-01</date>
                    <publisher>Magyar Elektronikus Könyvtárért Egyesület</publisher>
                    <ref target="https://mek.oszk.hu/00600/00639"/>
                    <respStmt>
                        <resp>Original Electronic Edition</resp>
                        <name>Burmeister Erzsébet</name>
                        <name>Szabolcsi József</name>
                        <name>Kiss András</name>
                        <name>Ollé Krisztián</name>
                    </respStmt>
                    <bibl type="printSource">
                        <title>Buda hőse</title>
                        <author>Donászy Ferenc</author>
                        <pubPlace>Budapest</pubPlace>
                        <publisher>Athenaeum</publisher>
                        <date>1904</date>
                        <ref target="https://mek.oszk.hu/00600/00639"/>
                    </bibl>
                    
                </bibl>
                <bibl type="firstEdition">
                    <title>Buda hőse</title>
                    <author>Donászy Ferenc</author>
                    <date>1895</date>
                </bibl>
            </sourceDesc>
        </fileDesc>
        <encodingDesc n="eltec-0">
            <p/>
        </encodingDesc>
        <profileDesc>
            <langUsage>
                <language ident="hu">Hungarian</language>
            </langUsage>
            <textDesc>
                <authorGender xmlns="http://distantreading.net/eltec/ns" key="M"/>
                <size xmlns="http://distantreading.net/eltec/ns" key="medium"/>
                <canonicity xmlns="http://distantreading.net/eltec/ns" key="high"/>
                <timeSlot xmlns="http://distantreading.net/eltec/ns" key="T3"/>
            </textDesc>
        </profileDesc>
        <revisionDesc>
            <change when="2021-06-30"/>
        </revisionDesc>
    </teiHeader>
    <text>
        <body>
              <div type="group">
                    <head>
                        ELSŐ RÉSZ
                    </head>
                      <head>TÖRÖK RABSÁGBAN.</head>
                    <p>»Peregnek a fákról az őszi levelek,</p>
                    <p> Kit erre, kit arra kergetnek a szelek;</p>
                    <p> S más vidékre száll a</p>
                    <p> Csevegő madárka</p>
                    <p> Nagy Törökországból.</p>
                    <p> Hát én merre menjek, hát én merre szálljak...</p>
                    <p> Melyik szögletébe széles e világnak</p>
                    <p> Idegen hazámból?«</p>
                    <p>
                        Lévai: Mikes.
                    </p>
                <div type="chapter">
                    <head>
                       Buda 1672-ben.
                    </head>
                    <p>»Birtok nem vala már, idegen lett a magyar otthon,</p>
                    <p> Félhold kérkede szét városi tornyairól.«</p>
                       <p>Kisfaludy: »Mohács.«
                    </p>
                    <p>1672-öt irtak.</p>
                    <p>Buda várának megerősített falai a lemenő nap tüzes sugaraiban ragyognak, a
                        mecsetek fehér falain pedig az esti alkony tüzes pírja lángol...</p>
                    <p>A búcsúzó sugarak szemvakító ragyogással verődnek vissza a mecsetek aranyos
                        félholdjairól és a kupolák gömbölyű réztetejéről, folyó aranynyal öntve el a
                        Duna csendesen fodrozó tükrét. A mecsetek karcsú tornyaiból a müezzimek a
                        naplementi imát éneklik és vontatottan szállongnak alá a magasból az ima
                        áhítatos szavai:</p>
                    <p>»Allahu Kerim! Allahu akbár! La illah, il Allah, Mohammed rasúl Allah!«</p>
                    <p>- Ugyancsak sietnünk kell, Hiasszár, ha még kapuzárás előtt be akarunk jutni
                        a várba! szólalt meg furcsa, agárvonításhoz hasonló hangon a lovasok egyike,
                        ki egy tüzesvérű erdélyi pejen ült és a tehetős, vidéki nemes urak öltözetét
                        viselte.</p>
                    <p>- Akkor kerüljünk a szombat-kapunak. Ez esik legközelebb, szólt kisérője, egy
                        sunyi pillantásu, lompos öltözetű török, kinek tiszta magyar kiejtése
                        elárulá a renegátot, - a törökké lett magyart.</p>
                    <p>Mindaketten letértek a Solymár felől vezető országútról és elhaladva a
                        zsugori Ibn Bufa Sejtán nyolcszögletű tornya előtt, melyhez egy nyilvános
                        karavánszerálj is volt építve, a mennyire csak fáradt lovaik bírták, ügettek
                        a kapu felé, - de alig hogy a töltésforma útra értek, az elől lovagló nemes
                        úr boszúsan fordult vissza.</p>
                    <p>- Hogyan akarsz itt bejutni? kérdé mérgesen.</p>
                    <p>Azt maga a renegát is szerette volna tudni, mert ilyen tolongást és bábeli
                        zűrzavart még sohasem látott egész életében. A kapu és a felvonó híd
                        környékén ember ember hátán gomolygott. Társzekerek, lovas-katonák,
                        gyalog-emberek, s mindenféle nemzetbeli kereske­dők málhákkal rakott
                        tevékkel, öszvérekkel összekeveredve, lökdösték, taszigálták egymást,
                        egetverő lárma s veszekedés között, hogy még a kapuzárást jelző ágyúlövés
                        előtt a várba juthassanak.</p>
                    <p>- Nyeljen el a föld, gyaur kutyák! mormogá mérgesen, s olyant ütött lándzsája
                        nyelével egy öszvérre, hogy ez a saját gazdáját rúgta fel kínjában.</p>
                    <p>Ordítva tápászkodott fel a moldvai szironyárus és ökleivel kezdte fenyegetni
                        a renegátot, kire most a nemes úr is türelmetlenül ráförmedt:</p>
                    <p>- De hát meg vagy te bolondulva, vagy a tegnapi mámor még most is a fejedben
                        van, hogy ide vezettél? A stambuli-kapun régen a várban lennénk!</p>
                    <p>- Ott még úgy se juthatnál be! Nézz le a vár alá és a hajóhidakra! Ez a
                        tenger nép mind a várba igyekszik a holnapi tulipán-ünnepekre.</p>
                    <p>- A völgyi-kapu bizonyára szabad. Erre kellett volna gondolnod legelőször,
                        részeges semmirevaló!</p>
                    <p>A renegát mérges oldalpillantást vetett rá kancsal szemével.</p>
                    <p>- Mért nem találtad ki magad! Én nem vagyok jövendőmondó. Aztán engem ne igen
                        semmirevalózz, mert hamar visszamondom!</p>
                    <p>A nemes úr epés, sárga arcza még sárgább lett a méregtől.</p>
                    <p>- Hogy mersz velem így beszélni, te hitvány, hitehagyott kutya?</p>
                    <p>- Hát te mi vagy? Százszor rosszabb vagy nálamnál! Még egy goromba szót
                        szólj, akkor majd elmondom mi vagy te... te... ordított Hiasszár.</p>
                    <p>A nemes úr látva, hogy a körülállók is figyelni kezdenek erre az épületes
                        szóváltásra, - elfojtotta mérgét s nyugodt, egykedvű arczot igyekezett
                        ölteni.</p>
                    <p>- A tegnapi mámor még most is a fejedben vagyon, ezért megbocsátom goromba
                        szavaidat, mondá fennhangon, hogy a körülötte állók is meghallhassák, azután
                        halkabban folytatá:</p>
                    <p>- A tegnapi napot miattad tétlen elvesztegettük, most itt vesztegetjük a
                        másikat, - pedig jól tudod, Abdi pasa országos ügyekben nem érti a tréfát...
                        Már pedig ez nehéz országos ügy... Én nem bánom, - csak te ne bánd meg...
                        Tiéd a felelősség!...</p>
                    <p>E hidegen mondott szavak egészen kijózanították a renegátot.</p>
                    <p>Alázatos, megjuhászodott hangon mondta:</p>
                    <p>- Bocsáss meg goromba szavaimért, kegyes nemes uram! A próféta elvette
                        büntetésül az eszemet, mert tiltott nedvet ittam. Szolgád vagyok,
                        parancsolj, mit tegyek!</p>
                    <p>- A jellövés mindjárt eldördül. Nyiss utat azonnal, mert nem akarok künn
                        rekedni! - parancsolá gőgösen, hogy mindenki hallhassa.</p>
                    <p>- Allah őrizzen meg ettől! kiáltá tettetett buzgósággal és éppen segítségül
                        akará hívni a kanócaikat élesztgető komparadzsikat, midőn megjelent a
                        kapuőrség és korbácscsal utat vert nekik a tömeg között.</p>
                    <p>- Insallah! csakhogy bejutottunk! fohászkodott nagyokat fujva, midőn lovaik
                        végigkocogtak a felsővárosba vezető hepehupás kövezeten.</p>
                    <p>Az egymást keresztül-kasul szelő szűk sikátorok egyikében majd elgázoltak egy
                        cseléd­formának látszó, ráncosképű emberkét, ki haragos dünnyögéssel akart
                        tova sietni, - de midőn az elől lovagló nemes úrra pillantott, arca kiderült
                        és rögtön nagy alázatosan lekapta kopasz fejéről vedlett prémű
                        vidrakucsmáját.</p>
                    <p>- Ezt nevezem oszt csallóközi szerencsének! Hiszen kegyelmed az maga élő
                        mivoltában, nemes, nemzetes és vitézlő Kányavári Áron uram, az én
                        szerelmetes gazdámnak testvér­öcscse! - A gondviselés mintha hívásra küldte
                        volna kegyelmedet, mert éppen gyorshírvivőt akartunk kegyelmedért
                        küldeni!</p>
                    <p>- Fogd be a szádat, fecsegő vén bolond! Egy léleknek sem szabad tudni
                        ittlétemről! riadt rá a nemes úr fojtott hangon és hogy mások is reá ne
                        ismerhessenek, sastollas fövegét mélyen szemébe húzva, felhajtotta széles
                        köpeny-gallérját. No most beszélj! De csak gyorsan, halkan és röviden!... A
                        fontosabbját mondjad, mert sietek... Hirek is érkeztek?</p>
                    <p>Az öreg egyetértőleg hunyorgatott apró, ravasz szemével.</p>
                    <p>- Érkeztek bizony! De legellőbben is tudjad meg, hogy Hollókövy Gábor
                        csatlósával, az öreg Bálinttal tegnap óta itt van és Melchiorisz mesterhez,
                        a fegyverkovácshoz szállott.</p>
                    <p>Kányavári szemrehányó tekintettel nézett a renegátra.</p>
                    <p>- Látod, a te hibád miatt, egy nappal megelőzött bennünket. Ez baj, nagy baj,
                        mert nem tudjuk, mit csinált ez alatt.</p>
                    <p>Azután ujra az öreghez fordult:</p>
                    <p>- Jó, hogy tudom, hol szállt meg, legalább elkerülhetem. Éppen neki még csak
                        sejteni sem szabad ittlétemet. Libor te, most siess haza s jelentsd be
                        Gedeon bátyámnak érkezésemet. Mihelyt végeztem, nálatok leszek, addig
                        azonban járj végére, miért jött Hollókövy uram Budára, s mi keresni valója
                        van Melchiorisz mesternél?</p>
                    <p>Libor gazda erre még suttogva beszélt valamit, aztán sietett visszafelé a
                        szűk sikátorokon és csakhamar eltűnt.</p>
                    <p>- Láttad ezt az embert, Hiasszár? Sokat tanulhatnál tőle, mert furfangban,
                        ravaszságban nincsen párja a világon...</p>
                    <p>Piszkos, szemetes utcák vezettek a felsővárosba, girbén-görbén egymásra
                        épített, düledező, összevissza-foltozott házakkal, törött ablakú, omladozó
                        palotákkal, melyeknek elejét és udvarát benőtte a paréj, szállást adva a
                        csapatosan kóborló, gazdátlan kutyáknak. A lovak lába alatt csattogtak a
                        főpapok és hadvezérek pompás síremlékei s a szentek szobrai, melyeket a
                        templomokból kiszórtak és összetörve, mészégetésre, utcakövezésre
                        használtak. A művészi faragványokat, az aranyozott betűket a törökök
                        papucsai koptatták, a templomokból pedig mecseteket, lóistállókat és
                        raktárakat csináltak.</p>
                    <p>A merre csak mentek, a szűk, girbe-gurba utcák tömve voltak néppel, mely
                        leginkább a Szent-Háromság város (mai Országút) felé özönlött.</p>
                    <p>Ez volt az akkori Budának legszebb része. Itt volt a fürdők, lőpormalmok, a
                        hadiszertárak nagy része, dervis zárdák, a térparancsnok és a várkormányzó,
                        Abdurrahmán pasa lakása.</p>
                    <p>A főbb tisztviselők és tisztek lakásairól, erkélyeiről tarka lámpák, perzsa-
                        és szmirna-szőnyegek lógtak s a merre csak a szem tekintett, mindenfelé
                        egész útvesztője tarkállott a feldiszített bódéknak és cifra sátraknak,
                        melyekből réztányérok csengése és üstdobok mély puffogása hangzott.</p>
                    <p>- Allah! Allah! A tulipánok holnapi ünnepe ugyancsak fényes lesz! Nézd, uram,
                        e tenger idegen népet. A kerek föld minden kalmárja ide gyülekezett. Hogy
                        lármáznak, hogy zajongnak, mintha valamennyibe egy-egy iblisz bújt volna
                        belé! szólalt meg Hiasszár.</p>
                    <p>A megszólított mogorván nézett végig a bódékon, melyekbe cifrán öltözött
                        szerecsen­rabszolgák, beszélő papagájok és fürgén ugráló majmok csalogatták
                        a vásárlókat.</p>
                    <p>Csakugyan a kerek föld minden részéből jött ide kalmár és Kelet ritka
                        drágaságai mellett a nyugati műipar remekei hevertek.</p>
                    <p>Az indiai drágakő- és gyöngykereskedők bódéi mellett Velence filigrán művű
                        drága ékszerei ragyogtak, a frank selyemárusok, genuai bársonykereskedők
                        szomszédjában khinai kereskedők csillogtatták nehéz, aranyvirágos
                        szövetjeiket s aranyozott szőrű prémjeiket.</p>
                    <p>Bőr- és szattyánkereskedők Ibrailból, szironyárusok Moldvából, békében
                        megfértek a komoly némasággal pipázó küsztendzsi papucskereskedők, szmirnai
                        borostyánkő- és ópiumárusok mellett. A kis-ázsiai dohányárusok komoly képpel
                        vágták hosszú szálakra az aranysárga perzsa­dohányt, odébb pedig a barna
                        képű arabs és mór ambra-kereskedők, fűszerárusok fekete rabszolgái hintettek
                        illatos szantálfát és aloé-forgácsot a füstölő serpenyőkbe. A balkánvidéki
                        rózsaolaj-gyártók és a mór illatszerészek sátrai körül felséges rózsaillat
                        terjengett. Néhány hosszúszakállú dervis nagy lármával alkudozott náluk a
                        rózsalevelekből készült olvasókra, a főmecset imámja pedig nehéz aranyakban
                        fizette ki annak a pompás olvasónak az árát, melynek szemei korallból, a
                        próféta és Allah nevét jelző nagyobb szemek pedig ambrából és
                        igazgyöngyökből álltak.</p>
                    <p>Egyszerre sikoltó tülökhang szólalt meg a hátuk mögött, mire a zűrzavaros
                        zsivaj és alkudozás valamennyire elhallgatott. A várkormányzó pasa
                        kikiáltója jelent meg egy csoport fegyveres csausz élén és recsegő hangon
                        hirdette ki, hogy a moldvai és berber lócsiszároktól, a fehér és fekete
                        rabszolgakereskedőktől mindaddig egy lélek se merjen vásárolni, míg csak a
                        dicsőséges Abdi pasa a neki tetszőt udvara számára ki nem válogatja.</p>
                    <p>A vásárló közönség a kikiáltó szavaira nyakra-főre takarodott kifelé a
                        bódékból, mire a csalogató síp- és réztányér-csengésnek is nyomban vége
                        szakadt és a kereskedők hosszú orral eregették le a bejárók nehéz
                        szőnyegfüggönyeit.</p>
                    <p>- Insallah! Mindent féláron kell a pasának adnunk! A vásárt és nyereséget
                        elvitte az ördög! Szaladhatunk vissza, a honnan jöttünk! sopánkodtak fejüket
                        összedugva és majdnem hajbakaptak az eközben odaérkező helypénzszedőkkel és
                        vásárbérlővel, kik illetékeiket követelték.</p>
                    <p>- A bölcsesség atyja adja nektek kölcsön a füleit! Nem hallottátok, hogy nem
                        szabad árulnunk? Egy aspert se fizetünk! feleseltek össze-vissza.</p>
                    <p>Hiasszár tele torokkal nevetett e veszekedésen és dárdája nyelével jókat
                        húzott egy mellettük tovamenekülő tolvaj hátára, ki a nagy tolongásban
                        csakhamar eltűnt az üldöző kavaszok elől.</p>
                    <p>Az egymásután eldördülő kapuzáró jellövésekre még egyszer akkora zsivaj és
                        tolakodás támadt körülöttük. A kereskedők nagy zörgéssel csukják be
                        boltjaikat, a vízhordók, piláf- és lepényárusok rekedtté kiabálták magukat,
                        hogy maradék süteményeiken is túladhassanak, szóval, mindenki siet,
                        iparkodik hazafelé, mert a kaszárnyák deszkatábláin verik már a takarodót és
                        minden jóravaló müzülmán siet az abdesztán mosdást mielébb elvégezni, hogy
                        aztán tarka lámpásait a tulipán-ünnep tiszteletére meggyujtva, kedvére
                        lakmározhassék.</p>
                    <p>Ebben a nagy tolongásban egyszerre csak erős kezek ragadják meg Kányavári
                        uram lovának a kantárját s olyant rántottak rajta, hogy a paripa ijedten
                        fölágaskodott. Egy csatakos kámzsájú dervis állott előtte, övig érő szürke
                        szakállal. Egyik kezével a ló kantárját fogta, másikban pedig egy vastag
                        pálmahusángot forgatott turbánja fölött.</p>
                    <p>- Hát te, gyaur kutya, a próféta szent szinét: a világoszöldet, öltözeted
                        legnemtelenebb részén, a csizmáidon mered viselni? Égnél meg elevenen!
                        üvöltött rá sivító hangon, minden szó után nagyokat köpve. - Jertek, jertek,
                        igazhivő müzülmánok! ordítá az összecsődülő népnek. Jertek és nézzétek! Ez a
                        borivó hitetlen, ez a sertésevő, tisztátalan kutya a próféta szent szinét
                        sárban járó csizmáin hurcolja! Messétek le a lábáról! Száz botot a talpára,
                        hogy cipóvá dagadjon!</p>
                    <p>A felbőszített tömeg szitkozódva vette őket körül és minden szem dühös
                        megbotránkozással nézett királyzöld szattyán csizmáira, miközben az átkok és
                        gyümölcscsutkák egész zápora omlott a fejére.</p>
                    <p>- Vágjátok le a lábait! Metéljétek le a próféta szent szinét! Forró szurokban
                        sétálj, átkozott hitetlen!</p>
                    <p>Kányavárinak még a lélekzete is elállott ijedtében, mert nemcsak ököllel,
                        hanem késekkel, handzsárokkal is fenyegették, - s emellett rémülten vette
                        észre, hogy a renegát eltűnt mellőle.</p>
                    <p>Beszélni próbált, szavai elvesztek a vad zsibongásban. A fanatikus
                        mehlevi-dervis már nagyokat húzogatott rá pálmafabotjával, a vérszemet
                        kapott tömeg pedig köpönyegét tépte le nyakából s már-már abban a
                        veszedelemben forgott, hogy királyzöld csizmáit bőrével együtt metélik le
                        lábairól, midőn egy magas, szélesvállú alak tört keresztül a tömegen és erős
                        karjaival jobbra-balra lódította el támadóit.</p>
                    <p>- Gyere csak, Bálint! Úgy látom, magyar ember forog veszedelemben! kiáltott
                        utána törtető csatlósának. Hej! mi történik itt, jámbor müzülmánok?</p>
                    <p>A mehlevi-dervis mérges hörcsögként ugrott nekik, de a marconaképű öreg
                        csatlós félkarjával olyant penderített rajta, hogy hármat is fordult maga
                        körül.</p>
                    <p>- Hozzám ne érj többet, keresztény kutya, mert megbánod! köpködött dühbefúlt
                        hangon. Müzülmánok, üssétek le ezeket a keresztény kutyákat!</p>
                    <p>- Hátrább mellőlem! kiáltott, kardjára ütve a nemes. Nem szégyenlitek
                        falkásan támadni egy emberre? Mit vétett nektek e magyar ember?</p>
                    <p>A szélesvállú, daliás alak parancsoló szavaira bárhogy tüzelte is a dervis, a
                        tömeg meghunyászkodva vonult hátrább, csak egy kövér, ragyásképű
                        mészárosmester pattogott vissza nagy mérgesen:</p>
                    <p>- Meggyalázta a próféta szent szinét! Húzza le a zöld csizmákat, akkor
                        békében elmehet. Ezt mondom én, Szidi Hanif, Abdallah fia!</p>
                    <p>- Úgy van, húzza le a zöld csizmákat! Húzd le tüstént! üvölté többekkel
                        együtt a dervis is s botjával olyant suhintott Kányavári uram lábára, hogy
                        elordította magát.</p>
                    <p>Erre a nemes is feltekintett és csak most látta, kinek sietett a
                        segítségére.</p>
                    <p>Álnok, cselszövő szomszédját, halálos ellenségét, Kányavári Áront mentette
                        meg, ki eközben, egészen összeszedve magát, kétszinű mosolyt erőltetett
                        sápadt arcára.</p>
                    <p>- Bolond pogány népe, milyen komédiát csinál! Mindazáltal szívesen köszönöm a
                        kegyelmed keresztényi és atyafiságos segítségét, Hollókövy Gábor szomszéd
                        uram, mondá édeskés hangon, magában pedig százszor elátkozta a véletlent,
                        hogy éppen azt az embert küldi segítségére, ki elől rejtegetni akarja
                        magát.</p>
                    <p>Hollókövy szóra se méltatva, hideg megvetéssel fordult el tőle. A főtér felé
                        nézett, a honnan ugyanekkor Hiasszár vágtatott elő egy csapat lovas csausz
                        élén, kiknek láttára aztán a vakbuzgó tömeg a mehlevi-dervissel együtt, vad
                        futással oszlott szerteszét.</p>
                    <p>- Most már mehetünk mi is, Bálint szolgám, szólott öreg csatlósához és
                        Hiasszár köszöntését gyenge fejbiccentéssel fogadva, csatlósával együtt a
                        stambuli-kapu felé távozott.</p>
                    <p>Kányavári álnok mosolylyal nézett utánuk, mert abban a lepényárusban, ki a
                        két férfit gajdorászva, kiabálva követte, álruhában is bátyja bizalmasát és
                        iródiákját, a vén Libort ismerte fel.</p>
                    <p>- Helyes! A kopó már a vad nyomán van!</p>
                    <p>- Kár volt kegyelmednek, édes uram, a sors kerekébe kapni! Milyen szépen
                        megszabadultunk volna leghalálosabb ellenségünktől! mondá az öreg Bálint, a
                        régi, hűséges szolga, ki úgyszólván bizalmasa volt a Hollókövy családnak s
                        jó és balszerencsében osztozott vele.</p>
                    <p>- Csak nem hagyom széttépetni ezektől a pogányoktól, még ha ellenségem is!
                        válaszolt Hollókövy.</p>
                    <p>- Veszett kutyát, mérges kígyót bolondság védelmezni! morgott az öreg. Rossz
                        munka volt ez, édes uram! Valami azt súgja nekem, hogy most is a mi
                        vesztünkön munkálkodik. Cselédjeivel azt a hirt terjeszteti, hogy ágyban
                        fekvő, halálos beteg - és imé, itt találjuk Budán a legjobb egészségben. Kár
                        volt, édes uram, kár volt megvédelmezni...</p>
                    <p>- Ugyan hallgass már! Egy Hollókövy még ellenségét se hagyja a veszedelemben.
                        Emlékezz András ősapámra! Én se lehetek rosszabb nálánál. Aztán keresztények
                        is volnánk, vagy mi!</p>
                    <p>Az öreg csatlós zavarodottan simítá félre fehér bajuszát.</p>
                    <p>- Itt van, la, megint olyan szép szókat mond kegyelmed, a mikre nem lehet
                        felelni. Hanem azért mégis csak azt mondom, bár csak oda ne botlottunk
                        volna.</p>
                    <p>Eközben befordultak a Szent-Zsigmond-utcába. Hiasszár pedig ezalatt örömtől
                        ragyogó pofával vágtatott a csauszokkal Kányavári segítségére, de a várt
                        dicséret helyett, a szitkok és fenyegetések egész özöne fogadta.</p>
                    <p>- Te, hitetlen, áruló kutya! El akartál veszteni, felbujtottad pogány
                        feleidet, gyáván elhagytál a veszedelemben! Egy követ fújsz halálos
                        ellenségemmel... Te miattad akadtunk össze, te vezetted ide, hanem jaj
                        neked, cudar kutya, feladlak a pasának!</p>
                    <p>- De uram, nem láttad, hogy segítségért nyargaltam!? mentegetődzött a
                        renegát.</p>
                    <p>- Hallgass, kutya, addig százszor széttéphettek volna! A halálos ellenségem
                        mentett meg. Bár inkább agyonvertek volna. Te vagy az oka, de megfizetek
                        érte. Nézz rám, hogy megcsúfoltak! Hogyan menjek így a kegyelmes pasa szine
                        elé, te áruló gazember?</p>
                    <p>Bizony Kányavári uram ruházata nem igen volt alkalmatos az ünnepélyes
                        tisztelgésre, úgy össze-vissza volt kenve, tarkázva szétlocscsant
                        záptojással és más mindenféle piszokkal, s emellett, mintha macskákkal
                        viaskodott volna, úgy össze-vissza volt mindene tépve, hasogatva.</p>
                    <p>A királyi palota elé érve, leszálltak lovaikról és egy csausz gondviselésére
                        bízták, a többieknek pedig Kányavári édeskés hangon azt igérte, hogy csak
                        várjanak, még mielőtt bemegy a pasához, jó borravalót ajándékoz
                        mindegyiknek. Mielőtt azonban bement volna, egyik üres csarnok alá vonult,
                        hogy a renegát segítségével, megtépett ruháját kissé rendbehozza.</p>
                    <p>Mátyás király egykori tündéri fényű palotája még állott ugyan, de a hatszori
                        ostrom és a török helytartók restsége és nembánomsága miatt, pusztuló,
                        omladozó félben volt.</p>
                    <p>Csak a külső bástyákra, a várfalakra és őrtornyokra van gond, a palota falai
                        azon módon vannak, a hogy a beléjük furódó ágyugolyók meglyukgatták,
                        összehasogatták. Némelyik kapu félig beomolva, eltemetve, a csarnokok
                        gyönyörű oszlopai, a remek faragványok meg cson­kítva hevernek.</p>
                    <p>A hány kormányzó pasa csak székelt benne, - pedig az utolsó évtizedekben
                        nagyon gyorsan váltogatták egymást - mindegyik épített, igazított ugyan
                        valamit a maga ízlése és kényelme szerint, de ezzel csak még jobban
                        pusztították az építészet e remekét.</p>
                    <p>Már setétedni kezdett, midőn Kányavári uram, úgy a hogy, rendbeszedte magát.
                        Az egész idő alatt egy szót se szólt, csak gyilkos pillantással nézett
                        minden nagyobb szakadásnál a renegátra, a ki pedig ugyancsak szolgálatkészen
                        öltögette össze a feltűnőbb repedéseket.</p>
                    <p>- Készen vagyunk! Most már bemehetsz, uram, a kegyelmes pasához!</p>
                    <p>- Megyek, de elébb még kérdezek tőled valamit. Előre is megmondom, gyanakodó
                        ember vagyok, a kit nem lehet kifizetni holmi apró pénzzel... Engem el ne
                        ámíts, mert beléd látok, szólott halk, de mégis éles hangon.</p>
                    <p>- Mit akarsz kérdezni? szólt meghökkenve a renegát.</p>
                    <p>- Honnan ismered, micsoda összeköttetésben állsz Hollókövy Gáborral, a vitéz
                        pasa és a törökök legádázabb ellenségével? Láttam, intettél neki! Ne hazudj,
                        jól ismerlek!</p>
                    <p>- Csupán köszöntem neki, mert még régebbi időből ismerem...</p>
                    <p>- Hiasszár! Ezt az embert én gyűlölöm. Ezt az embert én el akarom veszteni.
                        Ezt te jól tudod, mert a múlt alkalommal a padláson elbújtál s kihallgattál
                        bennünket. Nehogy elárulj neki valamit! Egy szavamba kerül és a pasa még ma
                        este leütteti fejedet!</p>
                    <p>Hiasszár arca halálsápadtra vált.</p>
                    <p>- Hová gondolsz, uram! Esküszöm, a prófétára, még ha kerékbe törnének, se
                        árulnék el semmit!</p>
                    <p>- Esküdre semmit se adok! Régtől fogva ismersz, s jól tudod, hogy én semmi
                        bántalmat, semmi árulást el nem feledek, hanem mindenért meg szoktam
                        fizetni... Multkori hallgatózásodért már régen csendes ember lett volna
                        belőled, ha nem ismernélek. Használni akarlak, mert ravasz, képmutató
                        tehetségeddel mindenre alkalmas vagy. Ez egyszer tehát megbocsátom
                        kémkedé­sedet, - de többet meg ne próbáld, mert én mindent megtudok!</p>
                    <p>A renegát szédülni érezte fejét.</p>
                    <p>- Bízzál bennem, uram, hiszen mindaketten a felséges szultánnak és a
                        nagykegyelmű Abdi pasának szolgálunk!</p>
                    <p>- Te annak szolgálsz, a ki jobban megfizet. Ismerlek, jó madár!</p>
                    <p>A renegát sunyi tekintete ezt látszott mondani: »Te szintén! Jól ismerlek én
                        is!«</p>
                    <p>- Ha azt mondom, jól ismerlek, ez azt jelenti, hogy keresztül látok rajtad!
                        riadt rá Kányavári. Bárkit szolgálj, elárulod, ha jól megfizetnek. A törököt
                        a magyarnak, a magyart a töröknek, egy harmadiknak pedig mindakettőt.
                        Egyszer már megpróbáltad ezt... De rajtam meg ne próbáld, ha arany hegyeket
                        igérnének is, mert rajta vesztesz. Annak a kötélnek, mely elől a törökökhöz
                        szöktél, a vége az én kezemben vagyon. Most már akárhová szökjél innen, a
                        magyarokhoz, császáriakhoz bizony mondom, mindenhol készen vár rád jó
                        barátod, az akasztófa...</p>
                    <p>A renegát szeme előtt forgott a világ. Le volt sújtva, meg volt semmisülve és
                        szinte irtózva nézett erre a sovány, szegletes képűemberre, a ki minden
                        rejtett tettét, féltett titkát tudja s fogva tartja testestől-lelkestől.</p>
                    <p>- Most pedig mondd el röviden, honnan ismered Hollókövy szomszédomat és
                        távoli atyámfiát?</p>
                    <p>- Egy ízben a török martalócok kezei közül mentett meg és kastélyában
                        ápoltatott a saját doktorával, míg nehéz sebeim begyógyultak - és akkor
                        beajánlott Báthory nemes uram udvarába sólyom- és falkaápolónak, felelt
                        Hiasszár elszorult hangon.</p>
                    <p>- Helyes! Az igazat mondád!</p>
                    <p>- Hát ezt is tudta kegyelmed?</p>
                    <p>- Jegyezd meg, én mindent tudok, a mit tudni akarok. Most pedig kisérj a
                        palotába. Már fenn ragyog az esti csillag. Abdi pasa ő kegyelme eddiglen
                        bizonyára elvégezte estéli imádságát...</p>
                    <p>Az őrszoba előtt a csauszok fogadták nagy hajlongással, a megigért dús
                        borravalóra vára­kozva. Kányavári sokatigérő mozdulattal markolt tarsolyába
                        és Hiasszár titkos irigykedéssel nézte, midőn papirosba takart pénzdarabokat
                        osztogatott szét közöttük, azután, mintha a hálálkodások elől akarna
                        menekülni, kettőzött léptekkel sietett a főbejárat felé.</p>
                    <p>- Legalább is egy-egy fényes aranydinár lesz mindegyikben! gondolá
                        sóhajtozva, midőn pedig a csauszok felbontották, átkozódva látták, hogy csak
                        egy piszkos réz asper...</p>
                </div>
                <div type="chapter">
                    <head>A jóslat.</head>
                    <p>»Kettőnek aranyban ajándokot ád</p>
                    <p> És drága szegélyzetű nyestkacagányt...«</p>
                    <p>
                        Czuczor: »Szondi.«
                    </p>
                    <p>A tarka lámpákkal beaggatott főbejárat homlokzatáról hosszú, lófarkas zászlók
                        lengtek alá, végükön aranyos félholdakkal, két oldalán pedig óriási termetű
                        kurdok állottak őrt széles pallosokkal, hosszú, tölcséres puskákkal.</p>
                    <p>De azért a csarnokos bejárat tömve volt kolduló dervisekkel, keresztülutazó
                        mekkai zarándokokkal, kiknek a főszakács egy csapat rabszolgával éppen
                        juhhúst, rizskását és édes paprikát osztogatott, a miért aztán a legvénebb
                        és legkócosabb zarándok rekedt, kornyikáló hangon megáldotta.</p>
                    <p>Az első terem, a legnagyobb király fényes elfogadó terme, most a csauszok
                        őrszobájául szolgált. A remek falfestmények le vannak hántva, szegekkel
                        átlyuggatva, török katonák fegyverei, bő, köpenyforma burnuszai és csákói
                        függtek a szegeken.</p>
                    <p>Az őrség főtisztje, egy hosszú, fehér szakállú török mogorva hangon kérdezte,
                        mi járatban vannak?</p>
                    <p>- Ez a derék keresztény nemes akarna a legkegyelmesebb pasával beszélni,
                        felelt, mellén keresztbetett kezekkel s mély meghajlással Hiasszár,</p>
                    <p>- De hát édes bortól vagy ittas, avagy az eszed kezd visszafelé járni, hogy
                        igazhívő létedre, a tulipán-ünnep estéjén hitetleneket mersz a pasa szine
                        elé vezetni? horkant rá mérgesen a főtiszt.</p>
                    <p>A kérdésre most Kányavári sietett megfelelni:</p>
                    <p>- Igaz, hogy elkéstünk - de jöttömről a vitéz pasa értesülve vagyon. Fontos
                        hireket hozok, azért hát csak jelents be, derék müderrisz!</p>
                    <p>- Igazíts a nyelveden, gyaur! Én nem vagyok müderrisz, hanem Musztafa ben
                        Halil aga, a csauszok főparancsnoka, ha tudni akarod!</p>
                    <p>- Bocsáss meg, vitéz aga, ha elvétettem a tituládat - és jelentsd be
                        ittlétemet.</p>
                    <p>- Kinek tiszteljelek? Mondjad hát becsületes nevedet! szólt erre kissé
                        engedékenyebben.</p>
                    <p>- Nevem nemes Kányavári Áron de Sólyomvár et Ölyved de genere..</p>
                    <p>- Ne mondd tovább, úgy se tudom mind megtanulni!... Átkozott gyaurjai, még a
                        nevekben is cifrálkodnak! morgolódott az aga, miközben a terem végében levő
                        ajtó felé tartott, mely fölé nehéz, hangfogó szmirnaszőnyeg volt
                        leeresztve.</p>
                    <p>Kevés idő mulva visszatért.</p>
                    <p>- Bemehetsz, de a kardot csatold le az oldaladról... Hitetlen szolga nem
                        léphet fegyveresen ura elébe, te pedig várakozz odakünn, parancsolá kurtán a
                        renegátnak.</p>
                    <p>Kányavári mosolygó készséggel engedett a lealázó parancsnak, azután sovány
                        arcát hódolatteljes ráncokba szedve, félrehajtá a nehéz szőnyeget.</p>
                    <p>Az innen nyíló terem volt hajdan a mesés fényű trónterem, most pedig Abdi
                        pasa nappali, elfogadó és mulató-szobája.</p>
                    <p>Midőn Kányavári belépett, a pasa és vendégei még a lakománál ültek és
                        kegyence, a fiatal Zizim bég a pirosbársonyba kötött Gulisztánból olvasó
                        fennhangon Szádinak örökszép dalait.</p>
                    <p>Az alacsony asztalkákon arany, ezüst edények s Kelet legritkább,
                        legzamatosabb gyümölcsei illatoztak, a locsogó szökőkút pedig permetező
                        rózsavízsugárt lövellt a füstölők illatától terhes levegőbe.</p>
                    <p>Abdurrahmán Abdi Arnaud, rövid nevén Abdi pasa, a kerek trónmélyedés alatti
                        selyem kereveten ült és elmerülten simogatá mellére omló, hosszú, szénfekete
                        szakállát, melynek göndör, fényes szálai között, jóllehet öreg ember volt
                        már, még egyetlen ezüst szál se fehérlett.</p>
                    <p>Setétvillogású szemének hideg volt a tekintete, s mozdulatlan, kemény
                        arcvonásait nemeseknek, méltóságosaknak lehetne mondani, ha szemének
                        néha-néha nem lenne valami sajátszerű, alattomosan leső tekintete, mi aztán
                        gyanakodó, kegyetlen kifejezést adott egész arcának.</p>
                    <p>- Miért jösz ily későn? Már tegnap vártalak! kérdé komoran.</p>
                    <p>Kányavári olyan alázatossá görnyedt, mennyire csak hosszú alakja engedte.</p>
                    <p>- Bocsáss meg, kegyelmes pasa, de nem én vagyok az oka.</p>
                    <p>- Hát ki? Tán bizony én!</p>
                    <p>- Küldötted, Hiasszár! Úgy leitta magát, hogy miatta egy egész nappal
                        későbben indulhattunk, - a piacon pedig majd agyonvertek, mert gyáván
                        magamra hagyott - és siralmas hangon elmondta kalandját.</p>
                    <p>Abdi vonásai minden szónál jobban elsötétültek és a fiatal Zizim béggel
                        behivatta Musztafát, a csausz agát.</p>
                    <p>- Ismered Hiasszárt, a renegátot?</p>
                    <p>A csausz aga mély meghajlással felelt:</p>
                    <p>- A palota lépcsőin várakozik.</p>
                    <p>- Ötven botot a hitvány kutyának a talpára, hogy belesántuljon! kiáltá.
                        Kányavári pedig elégedetten nevetett magában, hogy goromba szavaiért ilyen
                        hamar boszút állhat a renegáton.</p>
                    <p>- Hadd lássa, hogy a legkisebb sértést is visszatorlom. Máskor majd óvakodni
                        fog.</p>
                    <p>- Minő hireket hoztál? kérdé tőle aztán a pasa.</p>
                    <p>- A lehető legjobbakat. Fontos és örvendetes hireket, kegyelmes uram! - és
                        sokat jelentőleg hunyorgatott.</p>
                    <p>Abdi gyors pillantást vetett vígan lakmározó vendégeire.</p>
                    <p>- Majd ha a bűvészek jönnek, észrevétlenül beszélhetünk. Addig ülj le és
                        lakmározz kedved szerint.</p>
                    <p>A rabszolgák piláf, tyúkhús, lepény, aszalt füge és más egyéb gyümölcscsel
                        megrakott, alacsony asztalkát hoztak elő és a többi vendégtől távol, egy
                        kerevet elé állították, mert az alkorán tiltja az igazhivőknek a
                        hitetlenekkel való együtt lakmározást. Egy másik rabszolga hosszúnyakú,
                        vertezüst kannában párolgó sorbethet és velencei kristályokban Mátyás király
                        kútjából való friss forrásvizet állított melléje egy gyöngyházas asztalkára.
                        Ez volt a pasa kedvenc itala is, mert mindig mellette állt szinig töltve egy
                        drága velencei kristálykorsó. A velencei kristályművészet eme remeke, drága
                        kincse volt Abdinak, mert magától a felséges padisahtól kapta ajándékba egy
                        nyert ütközete után.</p>
                    <p>Már a lakoma alatt táncos abélérák, alméhk és éneklő bajadérok mulattaták a
                        vendégeket fátyoltáncaikkal, légszerű szökelléseikkel csörgős nakaráikat
                        verve, a lakoma után pedig, midőn a vendégek megmosták kezüket és
                        szakállukat a körülhordott rózsavizes medencékben, - előjöttek a bűvészek,
                        szemfényvesztők és jósok, a török főuri lakomák elmaradhatatlan
                        kiegészítői.</p>
                    <p>A barna arabs és hindu bűvészek óriási szalamandrákat viaskodtattak egymással
                        és szem­üve­ges kígyókat táncoltattak dobszóra, a kínai szemfényvesztők
                        betanított sáskákat és tücsköket verekedtettek össze, egy üveggömbben pedig
                        betanított aranyhalakat mutogattak; azután az egyik cifra papirosból
                        különféle nagyságú lepkéket vagdalt ki és legyezőjének lebegtetésével oly
                        ügyesen szállongtatta egy virágzó rózsatő körül, mintha eleven pillangók
                        enyelegnének egymással játszi kergetődzés között.</p>
                    <p>- Allahra mondom, ez csudálatos bűvészet! kiáltá Chihaja bey, a budai
                        térparancsnok, a vendégek általános csudálkozása között, mire a főmecset
                        imámja nagy ájtatosan megjegyezte:</p>
                    <p>- Úgy van, csudálatos, de ne feledd, vitéz Chihaja, hogy Allah nem egyformán
                        osztá adomá­nyait. Egynek kézi ügyességet adott, másoknak titkos erőt a
                        mérges kígyók és szalamandrák felett, de legcsudásabb mindennek fölött a
                        jövendők titkaiba való látás adománya.</p>
                    <p>- Tisztelet bölcs szavaidnak, Szidi Husszein, tán itt is van ilyen Allahtól
                        megáldott férfiú?</p>
                    <p>- Te mondád! Nézz oda ama dervisre. Az Almahál-Eddin, a jós, ki előtt a jövő
                        titkai tárva vannak.</p>
                    <p>- Almahál-Eddin itt Budán? Miért jött el Stambulból, hol a felséges padisah
                        orcájának ragyogásában gyönyörködhetett? kérdé csudálkozva Chihaja bey.</p>
                    <p>- Almahál már három napja megérkezett. Tegnap jött meg a nagyvezér fermánja,
                        melyben meg van neki parancsolva, hogy itt kell Budán maradnia. Holta
                        napjáig ide van száműzve!</p>
                    <p>- De miért?</p>
                    <p>- Tudd meg hát azt is! Almahál-Eddin minden jövendölése beteljesedett.
                        Megjósolt előre minden vereséget, minden lázongást, megjósolá nagyurak,
                        kegyencek bukását, sőt megjósolá Ibrahim szultán trónról való leestét is...
                        Ezért tehát Stambulban, hol az emberek napfényben fürödnek, a padisah
                        kegyelmével takaródznak, rémül tőle minden főúr, sőt fél tőle maga a szultán
                        is. Ezért kelle neki távoznia...</p>
                    <p>Chihaja bey nagyon gondolkozó arcot vágott és mikor az arab kardnyeldesők
                        mutatványai után, Almahál-Eddin felállott és Abdi pasa kerevetje elé
                        telepedett, szinte félve nézett a dervis szikár alakjára, kinek arca csupa
                        ránc volt, de mélyen beesett szeme elperzselő lánggal égett havas szemöldöke
                        alatt.</p>
                    <p>A dervisek egyszerű, durva szőrköntösét viselte, melyre övéig omlott alá
                        hattyúfehér szakálla és midőn teveszőr vánkosára letelepedett, rabszolgája -
                        egy nubiai szerecsen - gömbölyű réztálat, egy fehér érctáblát és egy
                        szantálfa szekrényt helyezett melléje.</p>
                    <p>- A jövendőt akarod tudni, Abdi? kérdé röviden.</p>
                    <p>A pasa helybenhagyólag bólintott.</p>
                    <p>- Hosszú életemben mindig azt a tapasztalást szereztem, hogy mindenki vágyik
                        jövendőjét tudni, de aztán nem örül neki, ha a Kizmet könyvében más van
                        irva, mint szerencse és boldogság. Jól gondold meg, Abdi, a jövendő, míg nem
                        tudod, zárt rózsabimbó, mihelyt feltárul, fejed felett függő bárd... Mit
                        akarsz tudni?</p>
                    <p>- Azt már megmondám neked!</p>
                    <p>- Jól van! bólintott rá Almahál-Eddin. Azután felnyitotta a szantálfa ládát
                        és egy gömbölyű pergamentlapot vett ki, a melyre az abc betűi és a tíz arabs
                        számjegy volt körbe felírva.</p>
                    <p>E pergamentlapot a fehér érctáblára helyezve, közepére állítá a gömbölyű
                        rézedényt, melyet szinig töltött vízzel, azután kelet felé fordulva,
                        háromszor Allah nevét rebegte és egy darab szénnel a pergamentre jegyzé az
                        égsarkak irányát, aztán még egyszer a ládába nyúlva, arasznyi hosszú,
                        finoman dolgozott nyílvesszőt takart ki sárga selyem burkából.</p>
                    <p>E nyílvessző hegye aranyból, fája fekete ébenfából, tollazata pedig ezüstből
                        látszott lenni, melybe titkos khaldeai jegyek s titokzatos alakok voltak
                        vésve - és a mint a víz szinére helyezé, rögtön a fenékre ereszkedett.</p>
                    <p>Almahál-Eddin pedig mutatóujját a vízbe mártva, nagy lassan köröskörül
                        huzgálta az edény szélén, egyre erősbödő harsanásokat csalva ki belőle, úgy,
                        hogy végtére az egész ércedény különös hangokon zengni, búgni kezdett, a
                        fenékre ereszkedett ébenfa nyílvessző pedig lassan a víz felszinére szállott
                        és mozdulatlan lebegéssel megállt a víz közepén, hegyével keletfelé
                        fordulva, - mire a dervis elkapta mutatóujját az edény széléről.</p>
                    <p>- Kérdezz! mondá a pasának röviden.</p>
                    <p>- Ki lesz az utolsó pasa Budán? kérdé tehát Abdi, vendégeinek feszült
                        hallgatása között.</p>
                    <p>Almahál-Eddin száraz mutatóujját újra köröskörül húzogatta bántó sivítással
                        az edény szélén, mire a nyílvessző reszketősen libegni-lebegni, majd pedig
                        pörgettyűként sebesen forogni kezdett maga körül. És mikor a kezét elkapta,
                        hangos csendüléssel az edény oldalához lökődött és hegyével egyenesen az »a«
                        betűre mutatva, megállott.</p>
                    <p>- Jegyezzétek meg jól, elsőnek az Olaf betűt mutatja.</p>
                    <p>Almahál-Eddin újra ismételve a kisérletet, a nyílvessző aranyhegye most
                        hangos csendüléssel a beth, vagyis a »b« betű felett állott meg, a harmadik
                        csendülés pedig a doth »d« betűt mutatta, míg a negyediknél a jud, vagyis az
                        »i« betűt - s így a betűk összesen Abdi nevét adták.</p>
                    <p>A vendégek arcán komoly megilletődés látszott, csak a pasa arcán nem
                        változott egy vonás se.</p>
                    <p>- Mahs Allah! Mindennek úgy kell történnie, ahogy a Kizmet könyvében megírva
                        vagyon. Ha én, hát én, ha más, hát más - a mi meg van irva, az nem lesz
                        kitörülve! mondá nyugodtan. Most pedig azt mondd meg bölcs Almahál, hány
                        évig élek még?</p>
                    <p>A vendégek mind elszörnyedtek e vakmerő kérdésre és visszafojtott lélekzettel
                        lesték a feleletet.</p>
                    <p>A nyíl tizenkétszer ütődött az ércedény oldalához.</p>
                    <p>- Tizenkét év! Allahra, ez szép idő! Megengedsz még egy kérdést, bölcs
                        dervis?</p>
                    <p>- Kérdezz, amennyit akarsz! felelt ez tompa hangján.</p>
                    <p>- Hány évig lesz még Buda a müzülmánoké?</p>
                    <p>A nyíl megint tizenkétszer csendítette meg az edényt, azután rezegve
                        megállott, mire a pasa elgondolkozva simogatá végig hosszú szakállát.</p>
                    <p>- A hogy Allah elrendelte, úgy van legjobban. Dicsőség neki és a prófétának,
                        szólalt meg aztán kevés idő mulva. Ha elvész Budavára, az Izlam védőbástyája
                        minek éljek tovább? Temessen engem is romjai alá. Százszor jobb vitézül
                        meghalni, mint gyáván tovább élni.</p>
                    <p>- Jól mondád, Abdi, Buda az Izlam védőbástyája, a törökség végvára Európában
                        és abban a dicsőségben részesül, hogy történetíróink által az ozman
                        birodalom városai között tizediknek iratik. Maga a felséges padisah rendelte
                        úgy el, hogy a három első város, a három szultáni székhely: Stambul,
                        Drinápoly és Brussa legyen, aztán jön a három szent város: Mekka, Medina és
                        Jeruzsálem, ezután következik Kahira (Kairó), a hasonlíthatlan Damaskus, a
                        paradicsom­ként illatozó rózsák városa, Bagdad, az igazság és üdv hazája és
                        végre Buda, az Izlam védőbástyája és az ozman birodalom zára és kulcsa
                        Európában. Csakhogy már nem sokáig lesz az ozman birodalom zára és kulcsa!
                        mondá a dervis komoly hangon...</p>
                    <p>- Kérdezd meg a bűvös nyíltól, imám, kik foglalják el Budavárát? Ugy van-e
                        megírva, hogy karddal kezeimben esem el vitézül, vagy máskép?</p>
                    <p>- Sokat kérdezel egyszerre, Abdi! A jövendők szava fukar, elég, ha egy
                        kérdésedre felel. Az olaf-bet-gomál betűiből minden szavát összerakhatod a
                        világnak és mindenféle állat hangját tudod velük utánozni, ha pedig hártyára
                        irod, akkor a hoi (h), a lomal (l), a mim (m), a kaf, (k), a nahaz (n), a
                        jámán (j), a res (r), a tyjavi (t), a zappa (z) gondolataidat tolmácsolják
                        egy másiknak. Ámde nincs annyi szava és gondolata a világnak, a mennyivel
                        mind ki lehessen fejezni, a mit a szem egyszerre meglát és a hogyan
                        meglátja. Azért önszemeiddel nézz a jövőbe. Én megmutatom néked a jövendő
                        képeit, a hogy lesz és történni fog minden!</p>
                    <p>A főmecset imámja azonban, ki nem volt barátja a jövendöléseknek, mert bűnnek
                        tartotta kutatni azt, mit Allah a jövendők árnyékába rejtett - rövid saalem
                        aleikummal elbúcsúzott és vele együtt távozott a vendégek nagy része is,
                        magukkal vive a pasa ünnepi ajándékát: egy-egy pompás sinai porcellán
                        vederbe ültetett nyíló tulipánt, a legdrágább hollandi fajtákból.</p>
                    <p>Almahál-Eddin száraz ajkain gyenge gúnymosoly játszadozott.</p>
                    <p>- A ki a jövendőt féli, féljen a jelentől, de féljen Allahtól, mert
                        mindakettő az ő adománya, mondá, mialatt a szantálfa ládából egy
                        gyermekfőnyi, víztiszta kristálygömböt vett elő és egy réz háromlábra
                        állította. Azután egy különös alakú ércfüstölőt töltött meg parázszsal és a
                        kristálygömb alá helyezte.</p>
                    <p>- Abdi pasa és te Chihaja bey, nézzetek merőn ez átlátszó gömb közepébe és
                        meglátjátok, a mit tudni és látni akartok. Te pedig Zizim fiam, végy elő
                        hártyát és irónádat, mert urad mondani fogja, a miket látni fog.</p>
                    <p>Ezzel tömjént, mirrhát és másféle bűbájoserejű arábiai fűszereket szórt a
                        parázsra, mikből kábitószagú fehér füst emelkedett felfelé a kristálygömb
                        alól.</p>
                    <p>- Látsz-e már valamit, Abdi? hangzott kisvártatra a terem visszhangos
                        csendjében a dervis szava.</p>
                    <p>- Sűrü ködöt látok egymáson gomolyogni, de mintha végtelen térség tárulna fel
                        szemeim előtt, felelé minden megindulás nélkül Abdurrahmán...</p>
                    <p>- Nézz tovább!... Hát most mit látsz? hangzott megint rövid idő mulva...</p>
                    <p>- A köd oszladozni kezd... Fák, virágok bontakoznak ki belőle. Magas
                        rózsafákkal, cserjékkel beültetett gyepes térséget látok egy tornyos,
                        erkélyes úrilak előtt... E vidéket, mintha már láttam volna egyszer... A
                        négyszögletes tornyot kővédek támogatják és alacsonyabb erkélyes tető van
                        építve oldalához, mellette lépcsővel...</p>
                    <p>Egy magas, fejedelmi alakú nőt látok a torony mögött. Setét gyászruhája,
                        szelid, de szenvedésdúlta arca van. Egy kis keresztény kápolnaforma,
                        vasajtós épületkéből jött, melynek hegyén kereszt áll, ajtaja elé pedig két
                        gyászosan bólintgató, setétlombú küpresszfa van ültetve. A hölgy arca
                        halvány, szemei vörösre vannak sírva, lépései pedig roskadozók és
                        ingatagok...</p>
                    <p>Kányavári, ki eddig nesztelenül, mozdulatlanul meghúzta magát a félreeső
                        kereveten, meglepődve ütötte fel fejét és feszülten figyelni kezdett, nehogy
                        egy szót is elveszítsen a pasa beszédjéből.</p>
                    <p>- A tornyos lak nagy része borostyánnal és vadszőlővel van befuttatva.
                        Cikkcakkosan futó, szépen faragott kőmellvéd vezet fel az oszlopos tornácra,
                        melyet tetejéig beárnyékol a repkény és vadszőlő. A tornác faoszlopait
                        csipkésen faragott lécek foglalják össze és a lépcsőnek olyanforma magas
                        könyöklője vagyon, mint egy templomi szószék, szemben a gömbölyűen ívelt,
                        rácsos ablakkal, hová a zöld repkényindák egészen bekúsznak...</p>
                    <p>A gyászos nő a repkénynyel befont lépcső felé tart... A házból két gyermek
                        siet elébe forró öleléssel, egy fiú és lányka...</p>
                    <p>A fiúnak csudásan villogó fekete szeme és nemes bátor arca van. Egy hős
                        tekintete lángol, villámlik szemében - merész szabású, büszke ajkai felett
                        és nyakán egy különös alakú, kis anyajegyet látok setétleni. A lányka
                        ellenben szelid, szemérmes, mint egy galambfióka; szeme kék, szelid, mint az
                        ég, haja aranyosan fénylik, mint a napsugár. A kép azonban egyszerre megint
                        zavarodni kezd, mindinkább sűrüsödő köd ereszkedik mindenre... nem látok
                        semmit...</p>
                    <p>- Várj, mindjárt látni fogsz, mondá a dervis, Kányavári pedig majd
                        elkiáltotta magát meglepetésében és könnyű borzongás szaladozott rajta
                        végig, hideget, meleget érezve egyszerre.</p>
                    <p>- Csudálatos, megfoghatatlan! A pasa Hollókövy házát, Hollókövy gyermekeit
                        látja éppen úgy, mintha előtte állanának. Mi lesz ebből? Ki magyarázza meg
                        ezt?</p>
                    <p>Almahál-Eddin szava riasztotta fel gondolataiból.</p>
                    <p>- Mit látsz most?</p>
                    <p>- Budavárát és környékét látom a gomolygó ködfelhőkből előtünedezni, kiáltá a
                        pasa. Mindenfelől ostromló keresztény seregek tódulnak a vár falai alá és
                        másznak fel a bástyákra... Allahra mondom, ama villogó szemű gyermeket is
                        látom a keresztény csapatok élén. Csakhogy már vitéz ifjuvá serdült.
                        Megismerem hősi tekintetéről és a fekete anyajegyről. Ő az első a
                        várfalakon, egy Szűzmáriás-zászlót akar a várfalra kitűzni...</p>
                    <p>- Hát magadat nem látod, Abdurrahmán?</p>
                    <p>- De igen, Chihaja beyjel vágtatunk a kapu felé. Allah! Allah! Minő harc és
                        öldöklés minden­felől! A keresztény csapatok rajként tódulnak be a kidöntött
                        várkapukon... Az anyajegyes ifjú csapatja az első... Mintha száz ember
                        volna, mindenhol jelen van. Ő rohan be legelől, ő foglalja el Budavárát. Mi
                        Chihajával már gyalog küzdünk, kar-kar, mell-mell ellen... Az anyajegyes
                        ifjú felénk tör! Kardjával villámként csapkod mindenekre. Chihaja vitézül
                        elhull mellettem... Most villámló szemekkel rám emeli kardját; de a harci
                        tolongás elválaszt bennünket... Mash Allah, most megint összekerülünk és
                        kardjaink szikrázva keresztezik egymást... Hah! egyikünk elhull, leroskad!
                        De melyik?... Én-e, vagy ő? Nem látom, nem tudom kivenni az alakokat, mert
                        sűrü köd kezd ereszkedni mindenre. Sűrüegyforma köd takar el mindent, de
                        mindent...</p>
                    <p>E szavaknál Abdi, merőn maga elé nézve, elhallgatott és az erre támadó mély
                        csendben csak a rózsavizes szökőkút halkan permetező csobogása hallatszott a
                        teremben.</p>
                    <p>Chihaja bey mélyen meg volt illetődve és szinte babonás tisztelettel nézett a
                        dervisre, ki egyenként rakosgatta vissza varázseszközeit a szantálfaládába
                        és midőn a bűbájos kristálygömböt is nagy vigyázattal a helyére tette,
                        száraz, reszketeg ujjaival végigsimítá mellére omló szakállát és
                        felállott.</p>
                    <p>- A hogy itt a jövendő képét láttátok, úgy fog a napok beteltén történni
                        minden! mondá ünnepélyes hangon.</p>
                    <p>- Allah nagy és hatalmas! Történjék minden, a hogy elvégeztetett! szólt a
                        teljes belenyugvás hangján Chihaja bey.</p>
                    <p>- Most pedig béke veled, Abdi és veled is, Chihaja! és előkeresve a kerevetek
                        mögé rejtett hegyesorrú papucsait, rabszolgája kiséretében eltávozott.</p>
                    <p>A pasa azonban annyira el volt mélyedve gondolataiba, hogy a dervis távozását
                        észre sem vette, - csak a térparancsnok bey többszöri hangos megszólítására
                        vetette fel komor tekintetét.</p>
                    <p>- Szóltál valamit, Chihaja?</p>
                    <p>- A próféta szakállára mondom, azt hivém, megnémultál, Abdurrahmán! Már
                        harmadszor kérdezem, min tépelődöl annyira?</p>
                    <p>- Azon tépelődöm, mikor és hol láttam azt a házat és tájékot, miket a bűvös
                        kristálygömb mutatott? Az első pillantásra ráismertem, de hiába futok végig
                        emlékezetem kamráin, nem tudok ráakadni! Egy erszény aranyat adnék annak,
                        nem, kivánhat tőlem bármit, a ki megmondja! kiáltá hevesen.</p>
                    <p>Kányavári agyában ördögi gondolat villant meg e szavak hallatára. Az első
                        pillanatban maga is visszadöbbent tőle, de aztán annál mohóbban sietett a jó
                        alkalmat megragadni.</p>
                    <p>Száraz kezét dörzsölgetve, lábujjhegyen settenkedett a pasa kerevetje
                        mellé...</p>
                    <p>- Én tudom, hol van az a ház és az a villogó szemű, anyajegyes fiú, kegyelmes
                        uram, szólalt meg alázatos mosolygással.</p>
                    <p>Abdurrahmán, e váratlan kijelentésre, alig bírta megőrizni higgadt
                        méltóságát.</p>
                    <p>- Miért nem szólsz, ha tudod, gyaur! Tüstént mondd meg a vidék és a falu
                        nevét!</p>
                    <p>- A falu a közeli Sólyomvár. A lépcsős urilak a falu urának, a dúsgazdag
                        Hollókövy Gábornak a nemesi kuriája. A fiú és a leány pedig az ő gyermekei -
                        felelt, miközben félszemével olyan­formán pislogatott az oldalt ülő
                        Chihájára, mint a ki nem tudja, beszélhet-e előtte, vagy sem?</p>
                    <p>Abdurrahmán elértette e néma jelbeszédet és háromszor tapsolt kezével, mire
                        bizalmas rabszolgája, a fekete Ali, egy cobolylyal prémezett, pompás selyem
                        kaftánt hozott elő, melynek aranynyal hímzett virágai fényesen ragyogtak a
                        viaszgyertyák fehér világában...</p>
                    <p>- A felséges padisah nevében tüntetlek ki ezen ajándékkal, mondá nyájasan,
                        miközben Chihaja vállaira teríté a díszkaftánt, ki erre - mozlim szokás
                        szerint - megcsókolva Abdi szakállát, mély hajlongások között
                        eltávozott.</p>
                    <p>- No, most már beszélhetsz bátran! fordult hozzá a pasa, rövid intéssel
                        kedvenc teszkeredzsi­jét is kiküldve a teremből. Minő hireket hoztál?
                        Kezdjed az érdemesebbjén, az apróbbakat pedig hagyjad legutoljára...
                        Hoztál-e pénzt?</p>
                    <p>- Nem hozhattam, kegyelmes úr! válaszolt Kányavári mentegetődzve, mert...</p>
                    <p>- Miért nem? Nem megparancsoltam, hogy hozz ötszáz aranyat? rivalt rá Abdi
                        mérgesen...</p>
                    <p>- Küldöttünk még nem érkezett vissza Bécsből. Csak holnapig várj, kegyelmes
                        pasa... Fejemmel kezeskedem érte, hogy holnap megkapod az ötszáz
                        aranyat.</p>
                    <p>Abdi setéten nézett rá.</p>
                    <p>- Jól vigyázz hát a fejedre! A prófétára mondom, az első csalárdságnál
                        leüttetem mind­kettőtök­ét...</p>
                    <p>Kányavári kényszeredetten mosolygott.</p>
                    <p>- Balul ítélsz rólunk, kegyelmes úr! Hűségünk mindig kiállta a próbát,
                        hasznosabb, készségesebb híveket pedig bajosan találnál. Ezt el merem
                        mondani neked...</p>
                    <p>- Jól van, majd elválik, milyen szolgák vagytok, vágott közbe érdesen a
                        pasa... Az az ötszáz arany holnap itt legyen, azt mondom, mert lovakat és
                        rabnőket akarok vásároltatni... Most pedig beszélhetsz tovább.</p>
                    <p>- Ibn Bufától tegnap kaptam üzenetet, hogy Abu el Máni minden foglyot jó áron
                        eladott és a napokban meg fog érkezni hajóival... Ezúttal itt is szép
                        összegre számíthatsz, kegyelmes pasa!</p>
                    <p>- Ti is megkapjátok belőle a részeteket. Közeledik Thora mennyből
                        alászálltának az ünnepe. Dzsemachir 12‑én kezdődik Stambulban a nagy
                        rabszolgavásár. Ekkor jó keletje lesz a foglyoknak. Gondoskodjatok tehát,
                        hogy Abu el Máni hajói ne soká vesztegeljenek üresen Buda alatt.</p>
                    <p>- Gondunk lesz rá! Ámbátor új csapatot kell toborzanunk, mert Sárkány
                        embereit a felsővidéken a császáriak bekerítették és egy lábig
                        lekaszabolták.</p>
                    <p>- Ez a ti gondotok, nem az enyém. Senki se olyan erős, hogy nálánál erősebb
                        ne volna, így van ez megírva az Alkoránban...</p>
                    <p>- Megengedj, kegyelmes pasa...</p>
                    <p>- Hallgass! Többi hireidet hagyd későbbre, most beszélj nekem arról a
                        dúsgazdag hitetlenről, arról a gyaur Hollókövyről!</p>
                    <p>- Éppen ő róla volna fontos mondani valóm, kapott a szón örömmel Kányavári.
                        Tudod-e, vitéz Abdurrahmán, hogy Hollókövy a császáriaknak egyik legbuzgóbb
                        híve? Folyton jár-kel, utazik, tüzeli, izgatja a népet ellenetek.
                        Kastélyában nemcsak a környék, de a távoli megyék földesurai és nemesei
                        gyűlnek tanácskozóra s nem akarnak kevesebbet, mint a végvárakat és végre
                        Budát is visszafoglalni tőletek, az ozmánokat pedig kiűzni az országból.</p>
                    <p>A mult héten nagy titokban két császári vezér is megfordult nála Bécsből és
                        fontos tudósításokat vittek a török seregek számáról, ágyúiról és
                        megerősített várairól - szóval, nincs hét, hogy tudósítást ne kapna, vagy
                        küldene a császári táborba. Azt a százötven arnót lovast a derék Szelim
                        béggel együtt is az ő ravasz mesterkedése és bujtogatása folytán aprították
                        le Pálffy Dénes huszárjai, midőn Szigethy uram kastélyát megtámadták a
                        hidegkúti búcsú napján...</p>
                    <p>- Az a hitszegő kutya drágán fogja megfizetni Szelim bég halálát, azt mondom
                        neked!</p>
                    <p>- Annak már nem árthattok, mert Hollókövy ravasz praktikája folytán túljárt
                        az eszeteken. Eladta neki kastélyát, földjeit, marháit, azután leányával és
                        kincseivel együtt átszökött a császári részekre...</p>
                    <p>Kányavári itt egy kis szünetet tartott, áruló szavainak hatását lesve, de jó
                        vívóként, döntő csapásait a legutoljára tartogatta.</p>
                    <p>- Nos, miért hallgattál el? riadt rá Abdi, kinek vonásai egyre jobban
                        elkomorodtak.</p>
                    <p>- A mint már mondám, Hollókövy gazdag, dúsgazdag ember. Kincsesládáiban
                        garmadaszámra áll az arany- és ezüstpénz, vassal bélelt fali szekrényeiben
                        pedig roppant értékű családi ékszereket, arany- és ezüstedényeket,
                        drágaköveket rejteget. Már pedig a gazdagság nagy hatalom, kegyelmes úr! Az
                        arany csengését még Stambulban is meghallják, pedig rekedt, gyenge a
                        csendülése. E nagy kincs teszi őt olyan hatalmassá és tekintélyessé itt, a
                        császári táborban és mindenhol, mert úgy hallom, hogy az egészet az ozmanok
                        ellen indítandó nagy háború hadiköltségeire szánta. Zsoldos csapatokat,
                        ágyúkat, lőszereket akar rajta vásárolni, hogy Budát visszafoglalhassák...
                        Gondolj a ma estéli jóslatra... Az ő fia az a villogószemű, anyajegyes fiú,
                        ki első lesz e falakon és rád mérve kardját, az ozman birodalom zárját és
                        kulcsát visszafoglalja tőled.</p>
                    <p>Abdi pasa setét szemében egy röpke pillanatig vészjósló villám czikázott.</p>
                    <p>- Az még soká lesz! mondá fagyosan.</p>
                    <p>- Soká, az igaz! De az ellenséget, bármily kicsiny is, nem szabad megvetni!
                        Hollókövy szintén itt van, Budán, tudod-e ezt, vitéz pasa?</p>
                    <p>- Tudom, mert mondod! De most azt is mondd meg hát, mit akar az a gyaur kutya
                        itten?</p>
                    <p>- Azt még nem tudom, de engedj időt holnapig, akkor majd megmondom... Most
                        pedig engedd meg, hogy őszintén beszéljek.</p>
                    <p>- Miben töröd ravasz fejedet megint? kérdé egy cseppet sem bátorító
                        hangon.</p>
                    <p>- A te jóvoltodon, kegyelmes uram, egyedül a te jóvoltodon! felelt a
                        képmutató.</p>
                    <p>A pasa azonban szárazan nevetett.</p>
                    <p>- No meg mellesleg a magatokén is - legelső sorban. Sokan a pecsenye kedvéért
                        megcsókolják a szurtos serpenyőt is...</p>
                    <p>Kányavári azonban nem hagyta magát visszariasztatni. Áruló szavai után
                        mindenáron tudni akarta, mit forral a pasa Hollókövyt illetőleg, azért hát
                        fájdalmas megindulást tettető hangon mondá:</p>
                    <p>- Megint kételkedel hűségemben, de mindjárt meglátod, hogy igaztalanul
                        vádolsz...</p>
                    <p>- Jól van, jól, a jó ökröt az igában, a paripát nyereg alatt lehet
                        megismerni. Ne sopánkodj nekem, hanem beszélj.</p>
                    <p>- A bölcs Almahál az imént sok csudálatos dolgot mutatott és a derék Chihaja
                        bey azt mondá, a jövendőt nem lehet megváltoztatni.</p>
                    <p>- Ugy van! A mi meg van irva, azt nem lehet letörölni. Ugy fog történni
                        minden, a mint elrendeltetett, bólintott rá a pasa.</p>
                    <p>- Vitéz Abdurrahmán, te jó müzülmán vagy, de én meg jó keresztény vagyok. A
                        mit nálatok jövendőnek hívnak, azt minálunk vaksorsnak nevezik. De csak az
                        esztelenek és rövidlátó emberek hiszik a vaksorsot és azt, hogy mindenkinek
                        a sorsa, végzete előre meg van irva és azon változtatni nem lehet. Igenis
                        lehet! Mindenki maga intézheti sorsát, az okos okosan, a bolond és
                        ügyefogyott ostobán... Az okos belekap a sors kerekébe és úgy fordítja maga
                        felé, hogy a jó útra terelődjék. Ne félj hát te se belekapni a sors
                        kerekébe, hanem fordítsd jóra tetszésed szerint...</p>
                    <p>- Ugy beszélsz, mint a kit az ördög szállott meg, vagy mintha megháborodtál
                        volna! Micsoda kerékbe kapjak én bele? Beszélj világosabban, hogy
                        megérthesselek!</p>
                    <p>- Mindjárt megértesz! Ha Hollókövy kincse a tied lesz, hatalmad és befolyásod
                        mégegyszer akkora lesz Stambulban... Ha pedig Hollókövy meghal, elpusztul,
                        fiát és leányát a rabszolga­kereskedők elviszik Krimiába vagy Kis-Ázsiába és
                        ott eladják rabszolgákul, bizony mondom, még a madár sem hoz többé hirt
                        felőlük, hanem eltűnnek nyomtalanul, kivált, ha olyan ember keze közé
                        kerülnek, a ki nem sok teketóriát csinál egy keresztény rabszolga
                        életéből...</p>
                    <p>Ilyen embert könnyű lesz találni és csak tőlünk függ, hogy találjunk. És
                        akkor az a villogó­szemű, anyajegyes fiú nem támad Buda ellen. Nem lesz első
                        a falakon, nem villogtatja rád kardját, nem foglalja vissza Budavárát, mert
                        nem lesz, ki a jövendölést beteljesítse. S nem is történik meg belőle semmi,
                        hanem a te vitéz helytartóságod után, még sok, sok derék pasa fog székelni
                        itten, mert Buda a tiétek marad a felséges padisah nagy dicsőségére.</p>
                    <p>Látod, vitéz Abdi, így kell a sors kerekébe markolni és a magunk javára
                        megfordítani. Az okos ember így szab határt a véletlennek, így igazítja jó
                        útra a vaksorsot!</p>
                    <p>Abdurrahmán kis ideig szótlanul, mereven bámult Kányavári vigyorgó arcába,
                        azután ő is hideg, kegyetlen mosolygással nyilvánítá megelégedését...</p>
                    <p>- A prófétára mondom, valóságos ördög vagy a tervek kikoholásában! Hiába,
                        mégis csak igaza van Kermesz Tavaifnak, a vén renegátnak: »Jobb egy
                        tapasztalt ördög, a tapasztalatlan angyalnál.« Most még csak azt főzd ki
                        gonosz eszeddel, mikor, hogyan és mi módon történjék az egész.</p>
                    <p>- Már az a tervem is készen van! felelt diadalmas arccal.</p>
                    <p>- Derék szolga vagy! Teljes mértékben bírod kegyelmemet. A mit mondtam,
                        megtartom... Mondjad hát, mi jutalmat kivánsz! Bármit kérj, megadom!</p>
                    <p>- A kincs legyen a tiéd! Én csak Hollókövy házát, földjeit és jobbágyait
                        instálom jutalmul...</p>
                    <p>- Legyen a tiéd! Birtokba veheted minden jószágát... Egyre azonban
                        figyelmeztetlek: mennél kevesebb lármával főzd ki az egészet. Legjobb lesz,
                        ha tatár és arnót lovasokat válogatsz ki. Dóza bég az ilyen vállalatra
                        nagyon alkalmas, őt kell megbíznunk és ha a környék bírái panaszra jönnek
                        hozzám, mindent a tatárokra, erre a rakoncátlan népre lehet kenni - és a
                        tessék-lássék kedvéért egypárnak el is üttetem a fejét, ha nagyon kivánják.
                        A tatárokért nem nagy kár, - de saját katonáimat sajnálom! Úgy legyen!...
                        Megmondd, mikorra tervezed a megrohanást? Mert ezt nekem tudnom kell, hogy
                        Alit melléd adhassam, mert, ámbátor bírod kegyelmemet, mégis attól félek,
                        hogy megcsalsz! Te ravasz róka vagy, a kincs pedig nagy csábitó! Eszedbe
                        juthatna a javából egyet-mást eldugni... mert tudod, édes fiam, a ki
                        kutyával köt barátságot, a botot ki ne ejtse a kezéből...</p>
                    <p>Kányavári olyanformán mosolygott, mintha vadalmába harapott volna és ezt a
                        lealázó gorombaságot is jó képpel eltette a többi mellé... Az effélékből már
                        egész gyűjteménye volt neki, mivel ő is azt az elvet vallotta: haszonért,
                        pénzért mindent el lehet tűrni, csak ne fájjon...</p>
                    <p>Tizenegy óra felé járhatott az idő, midőn hosszas tanakodás után, végre nagy
                        megelégedéssel távozott a pasától. A dervisek éppen az éjféli órák első
                        szúráját vonították a minaretek karcsú magasából alá, midőn a palota hires
                        zöldmárvány ajtaján kilépett a holdvilág ezüstös fényében úszó kapubolt alá,
                        de kicsi híján múlt, hogy el nem botlott a lépcsők alján gubbaszkodó
                        Hiasszárba, ki keserves nyögés között várakozott reá...</p>
                    <p> </p>
                </div>
                <div type="chapter">
                    <head>
                       A két emberbőrbe bújt ördög.
                    </head>
                    <p>»Fent a három lovag felett... </p>
                    <p> Három saskeselyü lebeg...</p>
                    <p> És osztakoznak éhesen...</p>
                    <p> Te őt, te azt, én ezt veszem...«</p>
                    <p>
                        Lenau: »A három lovag.«
                    </p>
                    <p>- Hát téged mi lelt? csodálkozott jámbor, semmiről se tudó képet vágva, midőn
                        a renegát fel akart tápászkodni, de keserves nyöszörgés és átkozódás között,
                        megint visszarogyott a lépcsőkre.</p>
                    <p>- Mi lelt? Még te kérdezed, mi lelt? Miért árultál be a pasának? Óh, jaj
                        nekem, mintha tüzes parázson állnék! nyöszörgött, miközben véresre vert
                        talpainak tüzes sajgását a lépcsők hideg márványán hűtögeté.</p>
                    <p>- Mondom neked, Hiasszár, nem én árultalak be. Sőt inkább annyira
                        megdicsértelek a pasának, hogy szemem láttára tizenöt arany piasztert
                        küldött részedre Musztafa aga által, erősíté Kányavári... De az aga egy
                        hitetlen kutya, az aranyakat bizonyára megtartotta magának, neked meg a
                        talpadra veretett tizenötöt a bambuszszal!</p>
                    <p>- Tizenötöt? Ötvenet veretett a talpaimra! Azt hittem tüstént belehalok!
                        orditá dühbe fult hangon, min Kányavári jót nevetett magában, de mivel haza
                        akarta magát kisértetni a renegáttal, részvétteljes hangon kezdett
                        sajnálkozni:</p>
                    <p>- Szegény Hiasszár te, szívemből sajnállak. De ne félj, boszút állok
                        érted!... Ha nem volna olyan késő, bizony Isten, tüstént visszamennék a
                        pasához és megbüntettetném azt a hitszegő agát.</p>
                    <p>Hiasszár nem felelt, csak gyűlölettől izzó tekintettel nézett rá a setétből
                        és handzsárja markolatát szorongatá.</p>
                    <p>- Próbáld meg, tudsz-e járni? Vagy várj, ide vezetem a lovakat... Bátyámnak
                        van egy csudatévő gyógyírja, az minden fájdalmat meggyógyít. Ha ezzel
                        bekened a talpadat, holnap már táncolhatsz, biztatá nagy kegyesen, miközben
                        elővezette a közeli oszlopcsarnok alól a lovakat.</p>
                    <p>- Könnyen jár-e handzsárod tokjában? kérdezte, midőn Hiasszár nagy kínnal a
                        nyeregbe mászott.</p>
                    <p>Aztán lassan megindultak a győzelem-tér szomszédságában fekvő dervis-zárda
                        felé, melynek magasba nyúló minaretjéről, a soros előimádkozó mollah épp
                        akkor kiáltotta ki vontatott énekszóval a müghüreb ima óráját.</p>
                    <p>A dervis-zárda mellett egy hosszú, fedett sikátor vezetett tova, melyből
                        egész tömkelege nyílott a kisebb-nagyobb utcáknak és sikátoroknak. E
                        sikátorok egyike vezetett a félreeső, elhagyatott Abdallah-térre, mely
                        gazzal benőtt mély árkaival, ölnyi magas bozótjával és össze-vissza dőlt
                        házaival, állandó rejtekhelye és tanyája volt a környék gazdátlan kutyáinak
                        és tolvaj csavargóinak.</p>
                    <p>A lovak hangos kopogására leskelődő alakok mozdultak meg egyik-másik utca
                        szögletén és jeltadó füttyentéssel osontak tova a házak árnyékában, mikor
                        pedig az elhagyatott Abdallah térre értek, mintha csak a földből bujtak
                        volna elő, minden oldalról gyanus, fenyegető alakok emelkedtek ki a bozót
                        közül, de a fegyveres kisérő láttára, mintha a föld nyelné el valamennyit, -
                        egyszerre nyomtalanul megint eltüntek.</p>
                    <p>Kányavári erősen megcsörrentette a kardját:</p>
                    <p>- Hadd lássák ezek a latorfajzatok, hogy fel vagyunk fegyverkezve, - mormogá
                        megelégedetten, miközben balra fordult lovával és mint a ki jól ismeri a
                        járást, egyenesen a tér mögött setétlő fák felé tartott, melyeknek lombjai
                        közül itt-ott halvány fénysugár csillámlott elő.</p>
                    <p>- Mindjárt ott leszünk. Csak szorosan a nyomomban maradj, Hiasszár, különben
                        a nyakadat töröd valamelyik árokban. Ez a hely valóságos egérfogó, a ki nem
                        ismeri benne a járást. Most pedig fogjad szorosra a kantárszárat. Itt egy
                        keskeny palló vezet át - és nincsen karfája.</p>
                    <p>Átbotorkálva a rozoga hídláson, csakhamar elérték a fák közé rejtett emeletes
                        házat, mely szegekkel kivert magas kőfallal volt körülvéve.</p>
                    <p>- Várnak bennünket! mondá Kányavári, a szöglettornyocska ólomba foglalt,
                        világos ablakaira mutatva, miközben erősen megzörgette a kaput a kard
                        markolatjával.</p>
                    <p>Zörgetésére dühös kutyaugatás felelt, mire csakhamar megnyílt az egyik
                        toronyablak.</p>
                    <p>- Kik vagytok? Mit akartok? Itt a vendég nem kell. Takarodjatok, mert rátok
                        eresztetem a kutyákat! förmedt rájuk egy epés, vonító hang.</p>
                    <p>- Nyittass kaput, Gedeon! Mink vagyunk a késő vendégek!</p>
                    <p>- Ti vagytok! Libor, Libor te, eredj, nyiss ajtót. De miért nem zörgetsz a
                        szokott módon? békétlenkedett az elébbi hang, mi a renegátot az első
                        pillanatban szinte megijesztette, annyira csalódásig hasonlított Kányavári
                        rekedt, vonító hangjához.</p>
                    <p>E közben Libor gazda sietve csoszogott elő zörgő kulcsaival. Csitító dörmögés
                        között, láncra kötötte a borjúnagyságu szelindekeket, azután lekapcsolva a
                        keresztvasakat, kitárta a szegekkel kivert, nehéz kapuszárnyat.</p>
                    <p>- Lépjetek be jó egészséggel hozzánk!</p>
                    <p>- Te vagy az, öreg?</p>
                    <p>- Mondjad csak, Libor gazda, van-e még abból a csodatevő gyógyírból! Hiasszár
                        atyánkfiának kellene egy kevés belőle.</p>
                    <p>Az öreg magasra emelte hólyagos lámpását.</p>
                    <p>- Hát te vagy a Hiasszár! No, ne búsulj. Az a gyógyír még a szétvágott tagot
                        is összeforraszsza! De hát hol sebesültél meg, érdemes müderrisz?</p>
                    <p>- Sokat táncolt ő kelme az éjszaka, attól tört fel a talpa, felelt Kányavári
                        kacagva a renegát helyett, ki elfojtva dühét, csak ennyit mondott lassú
                        dörmögéssel:</p>
                    <p>- Nem szép tőled, uram, hogy kicsúfolsz...</p>
                    <p>- Ejha! Majd bizony arany mérlegre rakom a szavakat a te kedvedért, szólt
                        dölyfösen. De nini, mit hallok? Micsoda lódobogás ez a ház túlsó felén? Kik
                        vannak itt, he?</p>
                    <p>- Sántha Horváth Gergely és Ónody Mihály fiskálisprókátor uraimék készülnek
                        távozni a hátsó ajtócskán... Majd odafenn megtudsz mindeneket! suttogá az
                        öreg, azután előkurjantá az egyik cselédet, hogy vezesse el a lovakat.</p>
                    <p>Hiasszár sántikálva követte őket a hosszú, boltozatos folyosóra, hol Libor
                        gazda saját szobájába vezette. Kányavári pedig a szöglettorony kanyargós
                        lépcsőjén sietett fel az emeletre.</p>
                    <p>A torony hatszögletű, boltozatos szobájában egy éppen olyan hóri-horgas,
                        száraz férfi ült a pergamentekkel és irásokkal borított nehéz
                        tölgyfaasztalnál, mint ő maga és mikor léptei zajára hátrafordult, hát
                        nemcsak termetre, de arcban is annyira hasonlított hozzá, hogy ha egymás
                        mellé álltak, nem lehetett megkülönböztetni, melyik Kányavári Áron és melyik
                        Gedeon.</p>
                    <p>Ennek is ugyanolyan élesen metszett, sovány, epesárga arca, mélyen bentülő,
                        alattomos, kígyó-hideg szeme volt, mint neki. Ugyanolyan, ragadozó madarakra
                        emlékeztető karvalyszerű orr, görbe, hosszú ujjak, sőt még a hangja is
                        ugyanaz a vonító, tompa hang volt, midőn félig korholó, félig fontoskodó
                        hangon megszólalt:</p>
                    <p>- Öcsém, öcsém, de későn jársz! Nem tudod, hogy az idő pénz? A ki ezzel nem,
                        az semmivel sem tud gazdálkodni.</p>
                    <p>- Majd, ha meghallod, hogy miért jártam ily későn, bizonyára barátságosabb
                        szavakkal illetsz, válaszolt Áron, a bőrrel párnázott, magashátú karosszékek
                        egyikébe ereszkedve.</p>
                    <p>Gedeon figyelve ütötte fel fejét.</p>
                    <p>- Hadd hallom hát, mi jót végeztél, Áron?</p>
                    <p>- Mindenekelőtt készíts ki ötszáz darab aranyat. Abdi pasának kell holnap
                        elvinnem. Ez az első!</p>
                    <p>Gedeon egész testében összerándult és majd leszédült székéről.</p>
                    <p>- Ötszáz arany! Ötszáz arany! Ember, meg akarsz gyilkolni, el akarsz
                        emészteni... Tönkre teszesz, koldussá leszünk!</p>
                    <p>- Ha barátságosabb szavakkal fogadtál volna, akkor ezt a rossz hirt utoljára
                        hagyom, gúnyolódott öcscse.</p>
                    <p>- És te megigérted! Azt mondtad, hogy van? Megigérted, hogy elviszed? Nem
                        mondtad, hogy semmink sincs? Hogy koldusok vagyunk, míg a küldött és Abu el
                        Máni meg nem érkeznek a pénzzel? Nem mondtad ezt, te szerencsétlen?</p>
                    <p>- Azt mondám, hogy az ötszáz arany holnap reggel ott lesz és ott is kell
                        lenni! Válaszsz! A fejedet vagy az aranyakat adod-e szívesebben?</p>
                    <p>- A fejemet! Inkább a fejemet! Testemet, lelkemet inkább, mint azt az ötszáz
                        drága szép aranyat! rikácsolá magánkívül.</p>
                    <p>- Geda te, ez az ötszáz arany százannyit hoz nekünk egyetlen egy csapásra.
                        Nos, mit mondasz erre?</p>
                    <p>Gedeon, mintha rúgók löknék fel, pattant fel ültéből. Kétségbeesése egyszerre
                        a legnagyobb örömre változott. Szeme kincséhes villogással szegeződött
                        öcscsére.</p>
                    <p>- Beszélj, beszélj hát, szerelmetes, drága öcsém! lelkendezett izgatott
                        hangon.</p>
                    <p>- Hogy türelmed fonala nagyon meg ne feszüljön, röviden csak annyit mondok,
                        hogy Hollókövy Gábor kedves atyánkfiának minden birtoka, jobbágya végre a
                        miénk, sőt még kincseinek nagy része is...</p>
                    <p>- Hogyan és miképpen? sürgeté mohón Gedeon.</p>
                    <p>- Elmondom, de aztán minden ügyes-bajos dolgunkat ujra meg kell beszélnünk,
                        szólt komolyan Áron és karosszékét közelebb húzva bátyjáéhoz,
                        töviről-hegyére elmondta Abdi pasával folytatott beszélgetését s aztán
                        folytatá:</p>
                    <p>- Holnap ugyan még a pasával egy s mást meg kell körülményesebben beszélnem,
                        de ez már mellékes. A fő, bátya, az, hogy az arany és drágakövek nagyobb
                        részét a pasa uram ő kegyelme orra elől elkaparintsuk. Hiába küldi oda azt a
                        fekete barom Alit, túljárok én tíz pasa és száz szerecsen fején. Már készen
                        van ez a tervecském is... Nos, bátya, jól fundáltam-e ki a dolgot?</p>
                    <p>Gedeon majdnem nyakába borult öcscsének.</p>
                    <p>- Én mondom, remekül kifundáltad. De igaz, Áron te, hát Hollókövy hová lesz,
                        mi történik vele?</p>
                    <p>- Darabokra aprítják a tatárok és albánok... El fog esni háza és javai
                        védelmében!</p>
                    <p>- Jól van, nagyon jól van! A halottak csendes emberek! s ördögi örömmel
                        dörzsölgette sovány kezét.</p>
                    <p>- Már most tehát szívesen fizetsz-e, bátya, ötszáz aranyat a pasának?</p>
                    <p>- Mindig szívesen fizetek, ha haszonnal jár! felelt nagy komolyan öcscse
                        tréfálódzó szavaira. Áron öcsém, azt mondom néked, most már bizton elérjük
                        czélunkat.</p>
                    <p>- Elérjük, el kell érnünk, bátya, el, ha mindjárt magával a pokollal, a
                        sátánnal szövetkezünk is. Elég volt a szegénységből és megaláztatásból. A
                        Kányavári névnek, a Kányavári famíliának a király után az elsőnek kell
                        lennie tekintélyben, gazdagságban, hatalomban. Erre szövetkeztünk, úgy-e?
                        Ezt kell elérnünk minden áron, minden eszközzel. És el is érjük! Nem
                        válogatunk az eszközökben, csak célra vezessenek és jaj azoknak, kik útjaink
                        és céljaink közé állnak. Legyen az bárki, annak meg kell semmisülnie. Jól
                        mondtam, bátyám?</p>
                    <p>- Jól mondád! Két olyan férfi szövetsége, mint a mienk, legyőzi, le még az
                        ördögöt is. Most van itt az alkalom, kérve se kérhetnénk jobbat. Az
                        országban olyan idők járnak, hogy az eszes­nek könnyű a zavarosban halászni.
                        Ezt az időt fel kell használnunk vagyon- és kincsgyűjtésre. Mert a pénz, az
                        arany az egyedüli hatalom a világon. Ha gazdag vagy, hatalmas vagy, ha
                        szegény vagy, kutya vagy - azt mondja a példabeszéd. És ebben nagy igazság
                        vagyon. Fél ország a töröké, fél ország a magyaré, az egész pedig a mienk,
                        mert mindakettőtől zsákmányolunk... De hidd meg nékem, a török uralom évei
                        már meg vannak számlálva, a keresztény fejedelmek előbb-utóbb szövetkezni
                        fognak ellene, hogy visszaűzzék Ázsiába. Míg ez az idő be nem következik, -
                        addig miénk a vásár! Addig gyüjthetjük a vagyont. De csak óvatosan,
                        vigyázva, öcsém! A világnak, az embereknek erről tudni sem szabad. A mi
                        dolgaink nem napvilágra valók. Most még a török hatalmasabb, mi tehát szép
                        csendben az ő köpönyeg­je alatt húzzuk meg magunkat s neki szolgálunk, mikor
                        pedig itt lesz az ideje, a császáriak részére állunk és nekik ajánljuk fel
                        szolgálatainkat, mert az okos mindig arra fordítja a köpönyegét, merről a
                        szél fuj. Hidd el, öcsém, az a legháládatosabb munka, ha az emberek sírnak,
                        velük sírni, ha nevetnek, velük nevetni. Most a török segítségével, ezek
                        között a zavaros viszonyok között annyi vagyont gyűjtünk, a mennyit csak
                        lehet, olyan módon gyűjtünk, a hogyan csak lehet, - mikor pedig a császáriak
                        kerülnek a hatalomra, s rend és béke lesz az országban, akkor nagy
                        vagyonunkkal rangot, tekintélyt, hatalmat és befolyást szerzünk magunknak s
                        legelső emberei leszünk az országnak.</p>
                    <p>- Igen, igen, bátya, akkorra kedvenced, az én János fiam is nagy, deli
                        levente lészen s fényes pályát nyitunk neki az udvarnál! vágott közbe
                        Áron.</p>
                    <p>- Ugy van! Nekem nincs családom, ő lesz a Kányavári név fentartója és
                        dicsősége... De most hagyjuk a jövendő légvárait, mert a jelen haszna
                        fontosabb a legkecsegtetőbb jövendőnél.</p>
                    <p>- Te, Áron, úgy-e bár a mi szülőfalunkat a határszélen feldúlta és porig
                        égette a török? Lakói le vannak mészárolva, szét vannak szóródva a
                        világon?</p>
                    <p>- Én tőlem kérdezed? Hiszen te is ott voltál és velem együtt alig tudtál
                        megmenekülni az öldöklésből.</p>
                    <p>- Jó, jó, nem minden kérdésre szükséges a felelet. Mikor én Szent-György nap
                        éjszakáján megérkeztem sólyomvári házadba, te már akkorra megvevéd részemre
                        ezt a házacskát, melyet én aztán a magam szájaíze szerint átalakíttattam...
                        A világ tudja ugyan, hogy van bátyád, de Libor gazdát ismeri Kányavári
                        Gedeon helyett, mert nem szükséges senkinek se tudni, hogy mi úgy
                        hasonlítunk egymáshoz, mint egyik tojás a másikhoz... Most ide hallgass,
                        elmondok néked egy ideillő napkeleti mesét.</p>
                    <p>»Bagdadban vagy Balzorában élt egykoron két testvér és azok is úgy
                        hasonlítottak egymáshoz, hogy senki se tudta egyiket a másiktól
                        megkülönböztetni.« Éppen mint mink!</p>
                    <p>»De ez a két testvér, bár régi jó nemes családból származott, szegény volt,
                        mint a templom egere. A gazdag atyafiak nem hagytak nekik semmit, mindent az
                        ország egy másik vidékén lakó, a családnak egyik mellék nőiágából származó
                        rokon örökölt, a ki pedig amúgy is gazdagabb vala a bibliabeli nábobnál,
                        mert a két testvérre ráfogtak minden rosszat és alattomos gonoszságot...</p>
                    <p>Multak az évek. A fiatalabb testvért az ország másik felén lakó, az
                        öregségtől tehetetlen egyik rokon végre mégis megszánta, habár csak hiréből
                        ismerte. Magához vette és ráhagyta kis birtokocskáját, mert nemsokára
                        meghalt. Meghalt, mintha csak parancsra, kivánatra cselekedte volna... Ekkor
                        az öcscs megnősült....«</p>
                    <p>Áron sápadt, elváltozott arccal nézett bátyjára:</p>
                    <p>- Hagyj békét e régi dolgoknak! Miért mondod el kettőnk történetét? Te és én
                        úgyis tudjuk, másnak meg éppen nem kell tudni! - szakítá félbe
                        setéten...</p>
                    <p>- Nem is szabad tudni - ez nem volna jó... Úgyis elég mende-monda szállongott
                        akkoriban rólunk a vidéken... De már elfeledték... Igazad van, senkinek se
                        szabad sejteni, hogy mennyire gyűlöljük a mi kedves, távoli rokonunkat, a
                        dúsgazdag Hollókövy Gábort és mivel minden örökséget elkaparintott előlünk,
                        szövetkeztünk vesztére, megrontására...</p>
                    <p>- Óh, nekem még más okaim is vannak a boszúra és gyűlöletre, sziszegte
                        Áron.</p>
                    <p>- Mindakettőnknek, öcsém, mindakettőnknek, mert mi ketten egy test és vér
                        vagyunk, de most hallgass ide és mindjárt ki fogsz békülni e régi történet
                        végével, a mivel befejezem a két keleti testvér regéjét...</p>
                    <p>»A két testvér, mikor a szükség már nagyon sanyargatta őket, egyet
                        gondolt.</p>
                    <p>Az egyik néhány összeszedett cimborával elment kincseket rabolni, bazárokat,
                        gazdagok házait feltörni, a másik pedig ugyanabban az időben a
                        legnyilvánosabb, legnépesebb helyeken mutogatta magát, parolázott
                        szomszédjaival, ismerőseivel, magával a kadival és a nagyseriffel, és mikor
                        a megrabolt emberek panaszra mentek, egész sereg tekintélyes tanuval
                        bizonyította, hogy ő akkor itt, meg itt volt és nem tudtak semmit se
                        rábizonyítani...«</p>
                    <p>Nos, öcsém, a mesének ez a költött vége, úgy-e megéri az elejét, az
                        igazságot?</p>
                    <p>Áron egy percig meredten nézett bátyjára, aztán kitörő örömmel kiáltá:</p>
                    <p>- Értelek, értelek! Még sokat kell tanulnom tőled, bátya. Ilyen gondolat csak
                        a te nagy eszedben fogamzhatik meg. Ez megment, kiránt bennünket mindenből.
                        Nem tudnak ránk bizonyítani semmit.</p>
                    <p>- No látod! Azért mondom, légy csak te a cselekvő kar, én pedig a gondolkozó
                        fő. Most azonban elég volt már a jövőre való tervelgetésekből. Mindent a
                        maga idejében, - egy nappal se korábban. Azért hát vegyük sorra a rováson
                        lévő dolgainkat, miután némi változtatást kivánnak.</p>
                    <p>Ezzel felkelt és a fali rejtekből különféle irásokat és könyveket vett elő s
                        ezek egyikét felütve, lapozgatni kezdett.</p>
                    <p>- Mindenekelőtt 500 arany kiadást jegyzek be, mit holnap reggel Abdi pasának
                        viszesz. Add értésére, hogy ezt magunk is kölcsön vettük és le fogjuk vonni
                        abból a summából, mit Vida Bécsből a beolvasztott arany és ezüst templomi
                        edények árából hozand... Továbbá add tudtára, hogy a zsidó-városban (a mai
                        Vizivárosban) lakó Naftali nevezetű drágakő-árus, csupán csak száz aranyat
                        adott a bennük lévő drágakövekért, mert valamennyi hibás és másodrangú
                        vala.</p>
                    <p>Ellenben megmondhatod neki, hogy Rúben zsidó, a kassai kalmároktól elvett
                        posztókért és selymekért, a német fűszerkereskedőktől elrabolt sáfrányért és
                        fűszerekért harmincz aranynyal többet fizetett a felbecsült összegnél.</p>
                    <p>Ibn Bufa a karaván szeráljból ide izent, hogy Abu Máni holnapután megérkezik
                        és ötszáz aranyat hoz az eladott rabszolgák árából... Ez összeget is már
                        bejegyeztem ide, a havasalföldi hajcsároktól és a moldovai lókupecektől
                        elzsákmányolt állatok ára után, az összes tehát egy­ezer és háromszáz
                        aranyakat tészen. Ebből Abdi pasa nyolcszáz aranyat - illetőleg három­százat
                        kap, a többi pedig kémeink, embereink és a magunk részére marad, azaz
                        maradna, - ha ezúttal nem lennének tetemes kiadásaink... mert...</p>
                    <p>- Mert? Sárkány csapatja helyett újat kell toborzanunk, úgy-e? Ezt akarod
                        mondani, Geda?</p>
                    <p>- Ezt és mást is! Sólyom, az alvidéki csapatok kapitánya már gondoskodott
                        emberekről. Az új kapitányt Varangyosnak hívják. Vakmerő, ravasz, ügyes
                        ember. Már elindult a felső vidékre, mert a pünkösdi vásárokra egész sereg
                        idegen kalmár jő drágábbnál, drágább árúkkal Kassára és Eperjesre. Libor
                        gazda csudákat vár ezektől a vakmerő fickóktól, kikkel nagyon előnyösen
                        megalkudott. A zsákmányból egy rész természetben és két arany fejenként
                        minden vállalat után, újév napján pedig tizenöt aranyak, vagyis 38 birodalmi
                        tallér. Ha vakmerő vállalkozásuk sikerül, ebből busás nyereséget várhatunk,
                        mert, mint Kígyós jelentette, tömérdek finom posztó, selyem, bársony,
                        aranysújtás, drága köves ékszerek és fűszerekkel vannak a kalmárok
                        megrakodva.</p>
                    <p>Tudósítást kaptam, hogy a lőcsei sokadalomra, a hires gazdagságú lengyel
                        nemes, Baratovszky Ágoston is meg fog érkezni. Nősülni szándékozik és
                        arájának ékszereket, finom művű butorokat s tükröket akar vásárolni.
                        Nyolcezer aranyat hoz magával. Tárkony és csapatja búcsújáróknak öltözködve,
                        fognak hozzája csatlakozni és a poprádi erdőben csapatjával együtt
                        felkoncolják.</p>
                    <p>- Pompás terv, kitűnő terv! Ilyen csak annak a ravasz Tárkonynak a fejében
                        születhetik meg. Ez is olyan remeklés lesz tőle, mint mikor búcsújáróknak
                        öltözött csapatjával betolakodott Fehérvárra és czimboráját a pallos alól
                        kiszabadította.</p>
                    <p>- Ezt a jó fogást ép úgy, mint már több egyebet - el fogjuk a pasa elől
                        titkolni. A készpénz minálunk jobb helyen van... hahahaha!</p>
                    <p>Kricskó azt üzente, hogy lerándul az alvidékre. A rácok, szerbek és horvátok
                        most kezdik a búcsújárásokat. Egy-egy körülkerített búcsús sereg szép számú
                        foglyot ád, még pedig a javából... A megtámadott és felgyujtott faluk lakói
                        pogányul védik magukat és felénél több elmenekül, mire leverik az
                        ellentállást, ellenben a búcsújárók rendesen fegyvertelenek. Ezekkel a mi
                        martalócaink könnyen elbánnak - és a császári seregek se lesznek
                        útjukban.</p>
                    <p>- Abdinak sok pénzre vagyon szüksége és erősen a lelkemre kötötte, hogy
                        mennél több foglyot szerezzünk. Stambulban, Anadoliban, július végén
                        kezdődik a rabszolgavásár és két-háromszoros ára lesz minden fogolynak.
                        Igyekeznünk kell tehát, hogy Abu el Máninak nemcsak Buda alatt, hanem az
                        eszéki hídnál horgonyzó hajói is megteljenek foglyokkal.</p>
                    <p>- Ezekben nem leszen hiány. Mert hat búcsújárás, négy sokadalom, két főúri
                        ünnepély, négy lakodalom és két templomszentelés hirét hozták kémeink. Bő
                        aratásunk lesz ezekből, - de jó lenne, ha megmondanád a pasának, hogy a
                        tatárokból nagyobb csapatokat adjon kezünk alá, hogy a gazdagabb főurak
                        kastélyaira és a népesebb falvakra ráüthessünk. Egy-egy magasabb rangú
                        fogoly váltságdíja többet hoz, mint ötven eladott fogoly együttesen.</p>
                    <p>- Ezt a pasa úgy is tudja - de éppen ez az, a mit nem szabad túlságba vinni.
                        A mi a tatárokat illeti ezt azonban megmondom neki. Ezek az emberek nem
                        fecsegnek, nem árulhatnak el bennünket. Néha, megvallom, komoly gondokat
                        okoz az, hogy annyi emberrel van dolgunk... Az a titok, a mit sokan tudnak
                        annyi, mintha már el lenne árulva.</p>
                    <p>- Erre én is gondoltam már, - de hiába, ez máskép nem lehet. Kémeink,
                        martalócaink, úgyszólván behálózzák az egész országot és határszéleket, -
                        erre pedig sok ember kell. Ezekből az emberekből azonban csak néhány tudja,
                        hogy tulajdonkép kinek szolgálnak. Azt gondolják, hogy a török tartja őket
                        bérben, annak a rovására iródik tehát minden...</p>
                    <p>- Geda te, én mégis csak azt mondom, az a néhány ember is sok e nehéz titkok
                        tudására.</p>
                    <p>Gedeon türelmetlenül vonogatta görbe vállait.</p>
                    <p>- Tégy hát róla! A mi elővigyázat és titkolódzás csak kifundálható, az én
                        eszem kifundálta. Különben bölcsen tudod azt, hogy én mindent megtudok és
                        észreveszek. Embereink közül egyik a másikat kémleli, a kire gyanú esik,
                        azzal nem sokat teketóriázunk. Nálam és nálad is csak addig számít az ember,
                        akármily hűséges szolga legyen is, - míg szükségünk van rá. Ha egyszer nincs
                        - és eszünkbe jut félni tőle, egyszerűen eltüntetjük. Ok és alkalom mindig
                        akad, csak keresni kell. Tanuld meg, öcscse, a ki mézet árul, megnyalja az
                        ujját, a ki ürömmel kereskedik, az megtörüli. Mitől tartasz hát?</p>
                    <p>- Egy-kettőtől, nem is félek - de martalócaink, seregeink? Ha majd egyszer
                        nem lesz szükségünk rájuk! </p>
                    <p>Gedeon száraz, vértelen ajkai körül kaján, ördögi mosoly játszadozott.</p>
                    <p>- Ha majd nem lesz szükségünk a csapatokra, meglátod, hogyan lehet a szájukra
                        lakatot vetni... Emlékezz Sárkányra és csapatjára... Ki tehet arról, ha
                        ezeket is kétszerte, háromszorta erősebb császári csapat keríti körül és egy
                        lábig lekaszabolja... Persze, véletlenül...</p>
                    <p>Jót nevettek ezen mindaketten. Aztán ismét Áron vette fel a szót.</p>
                    <p>- Bátya te, látom, hogy a könyved éppen Körtövély nevénél van felütve. Tegnap
                        jött vissza és reményen felüli jó hireket hozott. A hathársi vörös
                        barátoktól elorzott templomi kincseket megkapjuk száznegyven aranyért...
                        Megérnek tízannyit, sőt azt mondja, többet is.</p>
                    <p>- Olcsóbban alkudhatta volna ki. Kínálgatni senkinek se merik, beolvasztani
                        pedig nem tudják. Ez egészen a mienk marad, tehát késhegyig kellett volna
                        alkudoznia... Hát Giláthy Móric uram mit izent tőle? Volt-e nála?</p>
                    <p>- Azt izente, hogy az ötszáz arany már készen áll és Mihály főangyal napján
                        két tanu jelenlétében kezemhez lefizeti. Átkozódott, a hogy csak a torkán
                        kifért. Azt mondta, csalók, zsiványok és fosztogató álorcásak vagyunk.</p>
                    <p>- Ezzel nem árt nekünk, nem használ magának. Ez jól sikerült, csak a többi
                        birtokpereink is így sikerüljenek.</p>
                    <p>- Úgy hallom, éppen ma estve voltak itt Sántha Horváth Gergely és Ónody
                        Mihály fiskális uraimék.</p>
                    <p>Gedeon arca elfintorult.</p>
                    <p>- Száz aranyomat vitték el... Száz gyönyörű aranyomat, öcsém, ezek a
                        törvénycsavarók!</p>
                    <p>- De hát mit végeztél velük?</p>
                    <p>- Velük volt Salamon diák is, Ónody uram iródeákja. Te, Áron, ez az ember
                        akkora darab aranyat ér, a mennyit nyom. Csak tudnám szép szerével a mi
                        emberünkké tenni. De Ónody uram nem ereszti ki a körmei közül. Salamon deák
                        az ő erőssége, drága, aranyat tojó tyúkja. A mi Liborunk is ügyes az
                        ilyesmiben, de Salamon diáknak még árnyéka sem lehet. A legtitkosabb
                        pecsétnek, a legcifrább aláírásnak olyan mását tudja készíteni, hogy még
                        nagyító üveggel se lehet az eredetitől megkülönböztetni... No hiszen láttad,
                        ő készítette a megholt Giláthy adóslevelét is, a mit szerencsésen
                        megnyertünk... A Peterdy- és Jáki-féle adomány-leveleket szintén úgy
                        megfabrikálja, hogy még maga a káptalan is esküt tesz rá, hogy náluk
                        állították ki, - és így ezt a két birtokpert is okvetlen megnyerjük a két
                        özvegytől. Meg bizonyosan. Annyi, mint ha már a kezünkben volna.</p>
                    <p>- Minthogy a pörökről van szó, - hallgass ide! Hollókövy elleni
                        pörösködéseinket beszüntetjük. - Ne készíttess tehátlan több hamis adomány-
                        és adóslevelet, sőt a minapi drágán fizetett bikafejes és holló címer is
                        felesleges, mert már más terveim vannak Libor holnap mindjárt menjen el a
                        fiskális uraimékhoz, - nehogy felesleges díjakat fizettessenek velünk.
                        Érted-e?</p>
                    <p>Ne feledd szavaidat! Mielőbb tovább mennénk, elő kell hoznom a
                        dokumentumokat, hogy a fiskális uraimékat, ha netalán ágálnának kissé,
                        rakoncába tarthassuk. Várj tehát, tüstént itt leszek! szakítá félbe öcscsét
                        Gedeon és átment a másik terembe.</p>
                    <p> </p>
                </div>
                <div type="chapter">
                    <head>
                        Meglesett titkok.
                    </head>
                    <p>»Áll néma csend! légy szárnya bent,</p>
                    <p> Se künn, nem hallatik...«</p>
                    <p> – – – – – – – – – – – – – – </p>
                    <p>
                        Arany: »Edvárd király«
                    </p>
                    <p>Kevés idő mulva egy nagy csomó irással ujra visszatért és leülve székébe,
                        egyiket a másik után félre rakosgatta, vagy egymásba rakta.</p>
                    <p>- Folytassad csak tovább, öcscse, a mit elkezdtél. Vigyázok ám én minden
                        szóra!</p>
                    <p>- Folytatom hát... A mint már mondám, minden pörösködést és ellenségeskedést
                        mától fogva megszüntetünk, mert Hollókövy atyánkfia úgyis kezünkben vagyon
                        testestől-lelkestől, minden javadalmával... Hahahaha! Ez életemnek legszebb,
                        legboldogabb napja!</p>
                    <p>Közeledik a rég várt leszámolás órája! Most mi nevetünk, mi vigadunk, a
                        megvetettek, lenézettek, kedves rokon!... Azt hitted, ugy-e, a kicsiny
                        Kányavári család egy szalmaszálat se képes a dúsgazdag és hatalmas Hollókövy
                        család útjába vetni? Azt hitted, ugy-e, a megvetett, lenézett rokon nem meri
                        a fejét felemelni? Az egész vidék előtt nyilvánosan ránk sütötted az árulás
                        és gyalázat bélyegét, a falu szeme láttára csatlósaiddal kergettél ki a
                        portádról. Atyafiságunkat megtagadtad, birtokainkat elörökölted előlünk,
                        kincset, jószágot gyüjtöttél, nem is sejtve, hogy ezt mind a mi számunkra, a
                        lenézett, megvetett Kányaváriak számára gyűjtögeted... Így csap az ölyv a
                        káposzta között dúskálkodó nyúlra, így harap a kígyó az erős oroszlán
                        sarkába, a mint mi csapunk rád és tort ülünk feletted, egész házad népe
                        felett... De nevess hát, örülj, vigadj velem te is, bátya! Ez a nap
                        győzelmünk és hatalmunk napja!</p>
                    <p>Itt azonban egyszerre elhallgatott és mérges szemmel nézett a kinyílt ajtó
                        felé, melynek küszöbéről Libor gazda apró, töpörödött alakja csoszogott be a
                        szobába:</p>
                    <p>- Mit akarsz? horkantak rá mindaketten mérgesen.</p>
                    <p>Az öreg bizalmas hunyorgással pislantott hol az egyikre, hol a másikra.</p>
                    <p>- A török úgy alszik attól a pár csepp áfiumtól, mit italába cseppentettem,
                        mint a tej. Feljöttem hát, hogy megbízatásomról számot adjak.</p>
                    <p>- Török? Micsoda törők? Tán a pénzért jő? Az ötszáz aranyért jő ez a török?
                        kérdezte aggodalmasan Gedeon.</p>
                    <p>- Engem kisért idáig, bátya, mert a mult alkalommal is csak az égiek különös
                        kegyelme őrzött meg a kifosztatástól, szólt Áron. - Mondhatom, mindenre
                        alkalmas az a Hiasszár, mert nálánál ravaszabb, kétszinűbb, agyafurtabb
                        gazembert nem láttam. Ilyen emberünknek okvetlen kell lenni a pasa
                        udvarában, ki mindent meglát és meghall idejében. Hogy jól fog szolgálni,
                        arról biztos lehetsz, mert máris egy kis leckét kapott arról, hogy velünk
                        nem lehet tréfálni. Azután nagyon jól tudja, hogy feje a mi kezünkben
                        vagyon!</p>
                    <p>- Jól van, ha gondolod. A mi pedig az Abdallah-tér és a környék gyülevész
                        népét illeti, ne félj te azoktól. Valamennyien a mi zsoldunkban állanak.
                        Halljad csak, mi történt a multkor. János napján, az estéli órákban, a vörös
                        Ábner zsidó, nagyon fontos hireket hozott. Tudod, milyen zsaroló gazember
                        ez. Azt mondta, hire ötszáz aranyat ér - de száját sem nyitja ki, míg száz
                        darab hollandi oroszlán-tallért le nem számlálok elébe. Fenyegettem,
                        dühösködtem, mind hiába. Erre azt mondta, hogy elmegy Naftali ékműveshez, az
                        szívesen megád neki kétszázat is érte...</p>
                    <p>Ekkor egy jó gondolat ötlött eszembe, mit hamarjába megsúgtam Libornak.
                        Azután, a látszat kedvéért, nagy huzalkodás után, végre leszámláltam az
                        asztal sarkára a száz oroszlán-tallért, mire aztán, mivel már későre járt az
                        idő, hamarosan elsietett. Alig ért azonban az Abdallah-tér házai közé, két
                        ember megragadta, egy harmadik pedig úgy ütötte nyakszirten, hogy menten az
                        árokba fordult. Ábner zsidó hajnalig didergett a pocsolyában és csak ekkor
                        mert négykézláb haza vánszorogni, nekem pedig a száz oroszlán-tallér - húsz
                        darab hijján - félóra mulva újra a kezemben volt. Így kell, öcsém, a mai
                        szűk világban gazdálkodni. Meglátod, az a száz arany is, húsznak hijjával,
                        visszakerül hozzánk, mit a prókátor uraimék elvittek az imént... Hahaha! A
                        mi pénzünknek bűbájos ereje van, minden zsebből visszavándorol a régi
                        gazdájához... Természetesen, a száz aranyunk csak úgy kerül vissza, ha Libor
                        gazda idejében megadta a jelt. Megadtad-e hé? fordult Gedeonhoz.</p>
                    <p>- A lámpást háromszor kiakasztám, - ebből megtudták, hogy három aranytollu
                        madár készül innen tovaszállani. A harmadiknál bagoly-huhogás felelt vissza,
                        tehát rendben vagyon minden, vihogott az öreg ravasz hunyorgatással.</p>
                    <p>- Helyes, nagyon helyes! Te pedig, Áron öcsém, vedd e kis hártyadarabkára
                        nyomott pecsétünket, hogy máskor ne kényteleníttessél kisérővel járni. Csak
                        ezt mutasd, ha megállítanak - és szabadon járhatsz-kelhetsz az éjszaka
                        bármely órájában. Különben e titkos pecsét nem is szükséges. Elég, ha ennyit
                        mondasz: »El-Mahrun«. El ne feledd e jelszót.</p>
                    <p>- A jelszónak majd hasznát veszem és intézkedéseidbe belenyugszom. Most
                        pedig, öreg, hadd hallom, mit fürkésztél ki Hollókövy atyánkfia felől?
                        Kitudtad-e, miért jött Budára? De csak röviden, világosan beszélj. Ne
                        cifrázd szokásod szerint, fordult Áron az öreghez.</p>
                    <p>- Mindent megtudtam, a mit csak akartam, mert úgy ment minden, mint a
                        parancsolat. Ezek az emberek egy cseppet se óvatosak, - a vásár közepén is
                        úgy beszélnek, mintha otthon a négy fal között, bizalmas baráti
                        körben...</p>
                    <p>- Nem mondtam, hogy ne cifrázd! förmedtek rá mindaketten.</p>
                    <p>Az öreg meghökkenve húzta kicsi fejét görbe vállai közé.</p>
                    <p>- A Szent-Zsigmond-utcáig folyton a sarkukban voltam. Rólad beszéltek, téged
                        gyaláztak, Áron uram. Különösen az öreg Bálint, ez a vén komondor feni rád a
                        fogát és nagyon szeretne elemészteni. Vigyázz magadra, mert ez kemény,
                        veszedelmes ember. Uráért tűzbe, vízbe menne és úgy vettem észre, sejti,
                        szagolja a veszedelmet. Szemmel kell tartanod, nehogy veszedelmes
                        legyen...</p>
                    <p>- Gondunk lesz rá, hogy ne legyen! Folytasd.</p>
                    <p>- Mint mondám, a Szent-Zsigmond-utca derekán Hollókövy uram sietősen
                        bekiáltott a fegy­ver­kovácsműhely ajtaján: »Melchiorisz mester, Ince
                        nyergelje fel a lovakat s várjon készen a kapu előtt.« - »De hiszen nem
                        távozhatik kegyelmed, nemes uram, a gyárból nap­szállat után!« mondá a
                        mester. »Ne tartson fel, kigyelmed, mester uram; a kérdezősködéssel, mert
                        sietünk. De mégis, hogy megmondjam, aranynyal a kapuőrséget mindenre rá
                        lehet venni«, mondá és csatlósaival együtt sietve lekerültek a bástyáknak,
                        hol azok a vén fűzfák állanak s Tebelin kádi házánál a Három-torony-térre
                        befordulva, kopogtatni kezdettek Abu-Sirzád medinai dervisnek és
                        csodagyógyítónak ajtaján. Mindenre elkészülve, kivettem dókám alól Panczát,
                        az én okos seregélyemet és mikor Abu-Sirzád a nagy zörgetésre, ajtót
                        nyitott, az én seregélyem is besutytyant mellettük a napkeleti bölcs
                        kertjébe...</p>
                    <p>Erre én nagy lármát és jajveszékelést csaptam künn az ajtó előtt:</p>
                    <p>- Pancza, Panczurka, te csintalan gonosz állat. Óh, te bölcs és nagytudományú
                        férfi, add vissza nekem Panczát, öreg napjaimnak és szemeimnek vigaszát! Óh
                        add vissza, legyenek érte napsugarasak és harmatosak lépteid, mikor virágaid
                        között sétálsz...</p>
                    <p>- Ezt jól kifundáltad, nevetett a két testvér.</p>
                    <p>A nagy jajveszékelésre maga a nagyszakállú bölcs nyitotta fel az ajtót. - Mit
                        akarsz, jó ember? Miért e nagy fájdalom? kérdezte mély, komoly hangján.</p>
                    <p>- Allah, Allah, üvöltém, hajamat tépve. Nem hallod, nagy bölcs, Panczám, az
                        én Panczurkám beszökött hozzád és virágaid között énekel... Óh, add vissza
                        szemeim és öregségem vigaszát... s engedj belépni házadba, mert mástól nem
                        hagyja megfogatni magát.</p>
                    <p>- Az alkorán tiltja az igazhivőknek a madarak összefogdosását. »Átkozott az,
                        ki az énekes madarak fészkeit háborgatja.«</p>
                    <p>- Elhalt egyetlen fiamnak, az én drága Hermeszkémnek volt a kedvence.</p>
                    <p>- Lépj be hát és fogd meg, de virágaimat le ne gázold.</p>
                    <p>A kert tele volt mindenféle szinű, szagú orvosi növénynyel s bokorral és
                        ennek végében állott a bölcs oszlopos-tornácu házikója. Az ablakai nyitva
                        voltak és a seregélyt arra hessegetve, a beszélgetés minden szavát
                        kihallottam. Hollókövy fényes jutalom és nagy kincsek igérete mellett hívta
                        a dervist, hogy beteg nejét gyógyítsa meg, de ez csak hosszúszakállú fejét
                        rázta nagy komolyan.</p>
                    <p>- Kincseid nem kellenek, - mit csináljak én az aranynyal és drágakővel?</p>
                    <p>- Óh, jer, nézd meg, könyörgött Hollókövy. Tudományodról, gyógyításaidról
                        csudákat beszélnek... A világ minden hires orvosa volt már nálam, de egy se
                        tudott segíteni drága nőmön. Csak még a te nagy tudományodba van bizalmam.
                        Óh, jer, könyörülj rajtam, a te istened és prófétád nevére kérlek és
                        gyógyítsd meg gyermekeim anyját. Kivánj bármit, kivánd minden vagyonomat,
                        kivánd véremet, életemet, örömmel adom oda! Rabszolgád leszek, csak nőmet
                        gyógyítsd meg, rabszolgád egész életemen keresztül...</p>
                    <p>A bölcs végre megindulni látszott és engedett.</p>
                    <p>- Keresztény ember, én veled megyek, mert hívséges szereteted megindított, -
                        de csudákat ne remélj tőlem! Az élet és halál onnan felülről jő, - az emberi
                        tudomány pedig Allah akarata és a halál ellen hiába való, - ezzel öreg
                        szolgájával előhozatta bő utiköpenyét és orvosszeres ládikóját Bálinttal
                        maga előtt vitetve, Melchiorisz mester háza előtt lóra ültek és sietve
                        kocogtak a bécsi-kapu felé...</p>
                    <p>- Hát csak azért jött Budára!... Azt hivém, újabb prókátorokat akar fogadni,
                        mondá Áron csalódottan. De hallga, mi ez? Zajt hallottam! Mintha valaki
                        leskelődne az ajtónál!</p>
                    <p>Libor az ajtóhoz csoszogott, hogy megnézze, de semmikép se tudta kinyitni.
                        Csak gazdáinak egyesült erejével sikerült végre felrántani. A folyosó
                        azonban üres volt és a legkisebb nesz se hallatszott.</p>
                    <p>- Pedig világosan hallottam a zörgést és lépteket, erősité Áron. Libor te,
                        vajjon igazán alszik-e az a renegát kutya? Már egyszer felcsúfolt
                        bennünket... Nyitva tartsd hát a szemedet, mert ravasz, kitanult fickóval
                        van dolgunk!</p>
                    <p>- Megnézem, uram, ámbátor egészen bizonyos vagyok benne!</p>
                    <p>Kevés idő mulva, elégedett, diadalmas arccal tért vissza</p>
                    <p>- Mit mondék? Úgy alszik, mint téli vackán a gözü. Házastól, ágyastól
                        ellophatnák... Nem hiába adtam neki az áfiumból.</p>
                    <p>- Akkor hát a becsapástól ugrott előbbre a zár ütközője, szólt közbe
                        Gedeon... Jól van, elmehetsz, Libor. </p>
                    <p>Midőn egyedül maradtak, Gedeon bereteszelte a szoba ajtaját.</p>
                    <p>- Jerünk, öcsém, nézzük meg és gyönyörködjünk a mi drágalátos
                        aranybáránykáinkban, mondá kincssóvár mosolygással, miközben a nyakán függő
                        kulccsal kinyitotta egy nagy, félig a falbaeresztett szekrény ajtaját,
                        melynek elforduló feneke mögött egy szűk csigalépcső lett láthatóvá. Az az
                        alattuk lévő terembe vezetett, melynek hasonló, de még nagyobb furfanggal
                        készült rejtekútján át, egy szűk fali üregbe jutottak, a mely orsószerű
                        csavarodással a ház pincéje mögött levő sziklaüregbe torkollott.</p>
                    <p>Útközben a nehéz karos gyertyatartóval megkopogtatta az üreg falait.</p>
                    <p>- Az egész házat fundamentumáig széthányhatnák, még se akadnának e
                        rejtekre!</p>
                    <p>A sziklába vágott üreg oldalai boltozatosan ki voltak vájva s a négyszögletű
                        kőkockák mellett, minden elő volt arra is készítve, hogy szükség esetén
                        hamarosan be lehessen falazni a bejáróval együtt valamennyit.</p>
                    <p>- Gedeon egymás után felnyitogatta a mesterséges-zárú vasládákat és
                        mindegyikbe belevilágított gyertyájával.</p>
                    <p>Arany-, ezüstedények, ékszerek, drágakövek, összeolvasztott nemes ércrudak,
                        zacskókba kö­tö­zött birodalmi és hollandi oroszlán-tallérok, átlátszó
                        irhahártyákba gyöngyölt arany­tekercsek ragyogtak, villogtak a viaszgyertyák
                        fehér lángjában.</p>
                    <p>- Hehehehe! Szépecskén szaporodtok, gyönyörűséges aranybáránykáim, ámbátor
                        még sokat-sokat kell fáradnunk, dolgoznunk, hogy ládáink szinültig
                        megteljenek... - No, de majd rajta leszünk, motyogá, miközben kéjes
                        mosolylyal turkált a pénzek között.</p>
                    <p>- Áron te, Áronkám, úgy-e nincsen szebb zene az aranycsengésnél az egész
                        világon? Mi?...</p>
                    <p>De majd feljajdult, mikor ez felelet helyett ráförmedt, hogy olvassa ki a
                        pasa ötszáz aranyát, aztán menjenek vissza a terembe.</p>
                    <p>Mintha korbácsütések alatt görnyedne, mintha mindegyik aranytekercs mázsányi
                        súlylyal húzná le kezét, olyan fájdalmas fohászkodás, nyögés között
                        méregette, forgatta, egyiket a másik után. Kivette, megint visszarakta, majd
                        egyik, majd a másik tenyerén latolgatta, míglen öcscse türelmét vesztve,
                        durván kikapta kezéből a tekercseket és nagy zajjal becsapta a láda
                        fedelét.</p>
                    <p>- Nekem is üdvösségem az arany, de te némelykor mégis szenvedhetetlen vagy!
                        kiáltá mérgesen, mire bátyja haragosan csapkodta be a ládákat és duzzogva
                        követte vissza a toronyszobába, - a hol megint annyira belemerültek a
                        tervelgetésbe, hogy már hajnalt kukorékoltak a környék kakasai, mikor ez a
                        két emberbőrbe bujt ördög nyugalomra hajtotta fejét.</p>
                    <p>Napkeltekor Áron már ismét talpon volt és nyalkán kiöltözve, de nagyon rossz
                        kedvben, parancsolta elő lovát.</p>
                    <p>Setét, gyanakodó tekintettel méregette végig a renegátot, mikor ez nyögve,
                        bicegve, a nyeregbe kapaszkodott.</p>
                    <p>A csudagyógyír, úgy látszék, keveset használt, mert olyan fakó pofával
                        gornyadozott lován, mintha sírból húzták volna ki, dagadt talpával pedig meg
                        se merte érinteni a hegyesvégű kengyelvasat, hanem lábát a levegőben lógázva
                        iparkodott megülni a nyeregben.</p>
                    <p>A mint így mogorván, szótlanul léptettek egymás mellett, észrevette, hogy a
                        renegát időnként kihívó gyűlölettel méregeti, miből azt a gyanút merítette,
                        hogy mégis megleste, kihallgatta beszélgetésüket...</p>
                    <p>E gyanuja folyton fokozódott, sőt csaknem bizonyossággá erősödött, midőn
                        látta, hogy gyűlöletes pillantásait titkolni se igen igyekezik...</p>
                    <p>- Jaj neked, ha kihallgattál!... Egy percig se kiméllek, mihelyt
                        megbizonyosodom róla. Pedig kihallgattál. Kancsal, diadalmas pofádról látom.
                        De majd kivallod, ha talpadat egy kissé megint megcsiklandozzák a
                        bambuszszal, morogta magában, de nyugodt, egykedvű arcot tettetve
                        sarkantyúzá meg lovát, hogy mielébb a palota elé érjenek.</p>
                    <p>A bejáratnál odavetette neki a kantárszárat.</p>
                    <p>- El ne mozdulj innen, míg vissza nem jövök, parancsolá röviden.</p>
                    <p>Hiasszár setéten nézett utána, azután az oldalcsarnok oszlopaihoz kötve a
                        lovakat, éppen leterített köpenyére készült heveredni, midőn egész
                        váratlanul a csausz aga hatalmas hangja dörrent meg a háta mögött:</p>
                    <p>- Hát te, kutya, kinek az engedelmével kószálsz, igazhívő létedre
                        éjjel-nappal a hitetlenekkel? Ki fizet léged, a kegyelmes pasa, vagy az a
                        sárgapofájú hitetlen? Csauszok, huszonötöt a talpára, hogy
                        belegebedjen!...</p>
                    <p>A renegáttal egyet fordult a világ. Rimánkodva csúszott az aga lábához, de ez
                        elrúgta magától, mire a csauszok behurcolták az udvarra és lekapva tíz
                        körméről, olyan huszonötöt vertek dagadt talpára, hogy azt hitte, belehal.
                        Aztán kidobták a lovak mellé, hol menten elalélt a fájdalomtól.</p>
                    <p>Csak akkor tért magához, mikor a palota borbélya enyhítő írral bekötözte
                        lábát. Jajgatva, fogcsikorgatva fetrengett köpönyegén.</p>
                    <p>Már délfelé járhatott az idő, midőn egyszerre Kányavári hangját hallotta, ki
                        nagy hajlongással bucsúzott el a pasa kedvenc teszkeredzsijétől.</p>
                    <p>Jó kedvvel jött és epesárga arca vad örömtől, diadaltól sugárzott. Valami
                        igen jót végezhetett, mert - szokása ellenére - egy fényes tallért vetett a
                        lovát eloldozó szerecsen rabszolgának, azután fürgén a nyeregbe pattanva,
                        lovával szorosan az oszlopcsarnok mellé ugratott.</p>
                    <p>Hiasszár arcra vetette magát, úgy tett, mintha aludnék, mire Kányavári
                        lehajolt a nyeregből s kegyetlen nevetéssel dörmögte fülébe:</p>
                    <p>- A foglalót már megkaptad, - a fizetés majd következik! Gondolj multkor
                        mondott szavaimra!</p>
                    <p>Ezzel sarkantyúba kapta lovát és gyorsan tovavágtatott.</p>
                    <p>Erre a renegát, mint a kit a kígyó csípett meg, szökött fel fektéből.</p>
                    <p>Nem érezte, hogy megkínzott talpából csorog a vér, nem az agyáig lüktető
                        fájdalmakat, hanem felmarkolt egy csomó törmeléket és ezt vágta utána,
                        magánkívül dühében.</p>
                    <p>- Igenis, meglestelek benneteket, kihallgattam minden ördögi praktikátokat,
                        kutyák, gonoszok, zsiványok és megfizetek a kétszeri megveretésért, ha
                        elkárhozom is bele! hörgé tajtékzó ajakkal. Most ti vagytok az erősek,
                        hatalmasok, de majd eljön a leszámolás napja s akkor... akkor... és addig
                        fenyegette öklével, a meddig csak láthatta.</p>
                </div>
                <div type="chapter">
                    <head>
                        A Hollókövy ház gyásza.
                    </head>
                    <p> Ama teremben feküdt árván</p>
                    <p> A sárga halott fehér párnán</p>
                    <p> S a gyászimára jövő csendben</p>
                    <p> Az óra rémes hangja ketytyen:</p>
                    <p> Mindörökké - soha többé</p>
                    <p> Soha többé - mindörökké.«</p>
                    <p>
                       Longfellow: »A lábasóra«
                    </p>
                    <p>A mint Kányavári hazaérkezett, egyenesen felrohant bátyjához a
                        toronyszobába.</p>
                    <p>- Nos? Nos? Arcodról jó hireket olvasok! Beszélj hát, mondjad hát, mit
                        végeztél?</p>
                    <p>- Mindent, bátya, mindent! A lelked is ugrálni fog örömében! lihegé a
                        sietségtől. De itt nem beszélek, hanem jer titkos benyilódba, ott majd szép
                        lassan a füledbe súgom, mert még a falaknak se szabad hallani...</p>
                    <p>- Akkor hát jerünk oda!</p>
                    <p>Beléptek a titkos szobába, melybe titkos ajtó nyílt.</p>
                    <p>- Úgy van, mint mondom, bátya. Az a zsivány kilesett bennünket, a miről
                        kétségtelenül tüstént meggyőződhetünk, ha elsőben is lenézünk az alsó
                        traktusba Libor gazdához.</p>
                    <p>Midőn az ajtón benyitottak, az öreg éppen kettes-ajtajú, nagy fali
                        szekrényében motoszkált, melybe még csak bepillantást se engedett senkinek,
                        hanem kulcsait mindig övén függő tarsolyában őrizte nagy féltékenyen.</p>
                    <p>- Melyik ágyon aludt a török? kérdé Áron nyers hangon...</p>
                    <p>- Itt az ajtó mellett. Nézzed, uram, a medvebőrtakaró belseje egészen zsíros,
                        kenőcsös talpaitól!</p>
                    <p>- Zökkentsd félre az ágyat, hadd nézek mögéje! és maga is segített a nehéz
                        tölgyfa-ágyat kiemelni a fülkeszerű mélyedésből.</p>
                    <p>- Jól sejtettem! kiáltá diadallal. Nézz ide, vén bagoly! Az áfiumot nem itta
                        meg, hanem ide öntötte az ágy mögé! és rámutatott a falon és a padlón
                        setétlő barnás foltokra. Így tudsz te vigyázni az emberekre?</p>
                    <p>És úgy leszidta az öreget, hogy azt se tudta, melyik lábára álljon, csak a
                        szeme-szája járt fel-alá nyugtalanul, mintha dróton rángatnák, ami szokása
                        volt, ha megijedt, vagy ha valami kellemetlenség érte.</p>
                    <p>- Ezért még számolunk veled! Jer, bátya, odafent megmutatom a hallgatódzás
                        többi bizonyságait...</p>
                    <p>A hegyesfejű vasszegekkel sűrün kivert alacsony tölgyfaajtó előtt
                        megálltak.</p>
                    <p>- Ezt az ajtót már megvizsgáltam. Az az áruló kutya setétbarna teveszőr
                        kaftánt és vörös övet viselt s midőn ide lapult hallgatódzni, a bolyhos
                        szőrszálak a szögek közé akadtak... Nézz ide!</p>
                    <p>- Látom, a szögek közé csakugyan barna és vörösszinű szőrszálacskák vannak
                        akadozva.</p>
                    <p>- Milyen ravaszul kigondolta az a zsivány gazember! A kapocs végét
                        beakasztotta, mintha az erős becsapástól ugrott volna bele. S míg mi az
                        ajtót rángattuk, addig szépen visszaosont fekvőhelyére... És ennek mind
                        Libor ügyetlensége az oka, dühöngött Áron.</p>
                    <p>Gedeon, ki eddig csak keskeny ajkát rágta, most megszólalt:</p>
                    <p>- Ravasz és vakmerő fickónak látszik. Épp azért nem szabad késlekednünk. Ülj
                        lóra és vágtass a pasához... Tudod, mit kell mondanod. Kövess el mindent,
                        hogy ne érjen el több napkeltét. Titkainknak, rajtunk kívül, élő ember nem
                        lehet tudója... Siess hát, hogy neszét ne vegye valaminek.</p>
                    <p>- Sietek, bátya... Fejének szemem láttára kell az igazság udvarára gördülnie,
                        szólt sebesen, miközben lesietett az udvarra és a másik percben egy mindig
                        nyergelve álló lovon, sebesen vágtatott az Abdallah-téren keresztül.</p>
                    <p>A dervisek már az estalkonyi szurát énekelték és Gedeon hovatovább mind
                        nyugtalanabbul tekintgetett ki az ablakokon, de Áron öcscse csak nem akart
                        visszatérni.</p>
                    <p>Már az utolsó napsugár is eltűnt a hegyek mögött és az alkony setét árnyai
                        kezdtek aláereszkedni mindenre, midőn végre nagy fáradtan s leverten
                        hazaérkezett.</p>
                    <p>- Az a zsivány megérezte a sáfrányillatot és megszökött Budáról! - ezzel
                        köszöntött be a szobába.</p>
                    <p>- Mit mondasz? kiáltott bátyja rémülten.</p>
                    <p>- Úgy van, megszökött, - de azért még nincs minden elveszve... Csengess
                        Libornak, a vén akasztófáravalónak.</p>
                    <p>Gedeon egy ébenfapálcikával ráütött az ezüstharangocskára, azután kérdőleg
                        nézett öcscsére.</p>
                    <p>- Abdi pasa, a hol pénz és arany forog a kérdésben, a saját édes testvérét se
                        kíméli... Rögtön kiadta a parancsot a hóhérnak, de a renegát sehol se volt
                        található. A csauszok az én vezetésem alatt bejárták a várat és a négy alsó
                        várost, de nem találták meg, azért lovas szarácsik cirkálnak mindenfelé a
                        vidéken, de még csak nyomára se akadtak... Egyik kapu őrsége se látta
                        távozni a várból...</p>
                    <p>Ebben a percben kinyílt az ajtó és Libor gazda somfordált be nagy bűnbánó
                        képpel a szobába...</p>
                    <p>- Tedd jóvá, a mit elrontottál, különben megiszod a levét, azt mondom, riadt
                        rá Áron haragosan. A mint már említém, egyik kapu őrsége se látta távozni. A
                        renegát tehát a várban lappang valahol. Olyan orrod van, mint a vizslának,
                        keress, kutass mindenfelé. Ölts alkalmas álruhát... A vásár örve alatt
                        mindenhová bejuthatsz. A renegát nélkül vissza ne gyere! Ha az ég, föld
                        összeszakad is, meg kell találnod. Lódulj és tüstént láss a kereséshez!</p>
                    <p>- Rossz dolog, gonosz dolog! szólalt meg Gedeon, miután az öreg Libor
                        elcsoszogott. Valóságos Damokles kardja lóg fejünk felett. Ám ha csak a föld
                        alá nem bujik, embereink rá fognak akadni... Igaz a, Abu-el-Máni holnapután
                        a vár alá érkezik hajóival... Meddig maradsz még itt?</p>
                    <p>- Míg a tatár és albán lovasok meg nem érkeznek. Abdurrahmán már elküldte a
                        fermánt a váradi pasához kétszázötven emberért. Meg kell ismerkednem a
                        vezérlő bégekkel, hogy megbeszélhessem velük a szükségeseket.</p>
                    <p>E szavaknál a két testvér arca undok mosolyra torzult és diadalmas, egyetértő
                        tekintetet váltottak egymással.</p>
                    <p>- Ez lesz hát az a bizonyos csapat?...</p>
                    <p>- Ez lesz, bátya, sőt Abu-el-Máni is hozzájuk csatlakozik minden
                        fegyveresével...</p>
                    <p>–– –– –– –– –– –– –– –– –– –– –– –– –– –– –– –– –– –– –– –– –– –– –– –– –– </p>
                    <p>Egy héttel később Kányavár Áron egy derült napon a Sólyomvár felé vezető
                        országuton ügetett hazafelé. Délfelé azonban az ég fenyegetőn elborult és
                        alig hogy bevergődött Hidegkútra, olyan zivatar és felhőszakadás támadt,
                        hogy mindenki a világ végét várta.</p>
                    <p>A plébános meghuzatta a templom harangjait, de ezek szelid, bátorító szava
                        elveszett a földrengető csattanásokban.</p>
                    <p>- Isten büntetése ez az ítéletidő rajtunk, mondá az öreg plébános a vihar
                        kitörésekor Kányavárinak, ki a parókhián szállt meg. A népség tehetetlen,
                        mert a török ólomként ül a nyakán. Ő szedi az adót, szab neki törvényt,
                        igazságot, mert uraink szeretnek a zavarosban halászni, a helyett, hogy
                        kezet fognának a török ellen igazi urunkkal, a császárral.</p>
                    <p>Kányavári felelet helyett erős köhögéssel odázta el e nem szeretem beszédet,
                        mert attól félt, hogy ez az egyeneslelkű, szókimondó öreg pap neki is
                        szemébe vágja: »te magad is ilyen vagy«...</p>
                    <p>- Megérdemeljük ez isten csapását - folytatá, midőn galambtojás nagyságú
                        jégdarabok kezdettek hullani. A török szokások, a pogány istentelenségek
                        napról-napra jobban meg­rontják erkölcseinket... Elhagyjuk az egyedüli
                        üdvözítő hitet, Jézus Krisztus vallását, törökké, renegátokká leszünk földi
                        javakért, mulandó gyönyörökért. Jó minapában is szállást kért nálam egy
                        kancsalszemű, fájós lábú török, ki szintén magyarból lett renegáttá, de most
                        újra vissza akar térni az igaz hit kebelébe...</p>
                    <p>- Itt volt tisztelendő uramnál? Ugyan mit keresett itten, ha nem
                        alkalmatlankodom e kérdéssel? vágott közbe mohón Kányavári.</p>
                    <p>- Nem titok, hogy meg ne mondhatnám kegyelmednek. Két napi pihenőt kért, míg
                        talpának sebjei kissé behegednek. Unokaöcsém, a kispap, akkor szintén a
                        parókhián vala, ő vele meg pár sort iratott egy darabka hártyára...</p>
                    <p>- Hm, milyen furcsa! Nem tudhatnám meg az irás tartalmát?</p>
                    <p>- Tőlem nem, - mert nem tudom. Nem vagyok a más dolgára kiváncsi, öcsémnek
                        azonban annyit mondott, hogy Istennek tetsző cselekedet válik belőle, mert
                        nagy gonosztettet készül megakadályozni vele.</p>
                    <p>Kányavári úgy összerezzent, mintha a füle mellett lőttek volna egy jó
                        nagyot.</p>
                    <p>- Tehát erre vette útját Hiasszár. Bizonyos, hogy Hollókövyt akarja
                        figyelmeztetni, gondolta magában Kányavári.</p>
                    <p>Vajjon figyelmeztette-e már és miként? Ez a gondolat zaklatta szüntelen és
                        egyre kínozta agyát, mi módon lehetne megtudni valami bizonyosat? Talán neje
                        és fia tudnak is valamit - s e gondolatra olyan mehetnékje támadt egyszerre,
                        bár sűrün hullott a mennykő, hogy a jó öreg pap alig bírta visszatartani és
                        egészen elszörnyedve nyomta vissza székébe.</p>
                    <p>- De hát ne kisértse kegyelmed ily vakmerőséggel az Istent! A szoros út most
                        egy kavargó tenger és szalmaszálként sodorná, törné össze lovával
                        együtt!</p>
                    <p>Nagy örömére a zivatar végre éjféltájban elvonult a vidékről s még alig
                        pittymallott, midőn maga felnyergelé lovát s el sem búcsúzva vendégszerető
                        házigazdájától - sietve útnak indult.</p>
                    <p>A jégeső a falu felett adta ki mérgét, a vetésekben jóformán semmi kárt nem
                        tett, sőt inkább az esőtől felfrissülve, az egész vidék buja zöld szinben
                        pompázott. Máskor nem törődött volna ezzel, sőt örült volna a más kárán, de
                        most úgy érezte, mintha a saját birtokára lépne, midőn a karcsú jegenyékkel
                        és gyümölcsfasorokkal szegélyezett, tagokra osztott Hollókövy-birtokok
                        mellett elhaladt.</p>
                    <p>- Nem én vetettem, mégis én aratok nemsokára, gondolá nagy örömmel, midőn a
                        buja vetéseken, legelésző méneseken s gulyákon végigtekintett.</p>
                    <p>A keskeny országút a legközelebbi fordulónál egy kis erdőcskébe mélyedt,
                        melynek már a vége felé járhatott, midőn a közelben egyszerre csak sikoltó
                        gyermekhangokat hallott.</p>
                    <p>- Ugyan mi lehet ez? gondolá s inkább kiváncsiságból, mint szánalomból, arra
                        felé tartva, a tisztás szélén fiának török lovát pillantotta meg, a mint egy
                        fához kötve legelt. - Itt van! elibém jött az én szívem fiam! gondolá nagy
                        örömmel.</p>
                    <p>- Jánoska, Jánoska, hol vagy, jere csak elő drágám, én vagyok itt! kiáltotta
                        kedveskedő hangon.</p>
                    <p>Hívogató szavaira egy tizennégy-tizenöt évesnek látszó, nyurga fiúgyerek
                        lépett elő kedvetlen arccal a bokrok közül. A legdrágább posztó-ruhába volt
                        öltözve és bozontos, lángveres haján drága forgójú, kócsagos bársonysüveget
                        viselt, mely alól annál kirívóbban tűnt elő szeplős, csúnya arca,
                        alattomosan villogó, apró szemével, kajánmetszésű, széles szájával.</p>
                    <p>- Kegyelmed az, apám uram. Hát már visszajött?</p>
                    <p>Kányavári a hosszú távollét után nem győzött eleget gyönyörködni kedves
                        fiában, kinek számára nem volt semmi sem elég finom és drága.</p>
                    <p>- Ej, ej, Jánoskám, hát nem én elibém jöttél, hé? Hiszen lovas legényt
                        küldtem előre... No, nézd, a rossz gyermekét, még csak, meg se öleli,
                        csókolja az ő kedves apuskáját!</p>
                    <p>- Tudja, édes apám, nem szeretek nyalakodni. Az az asszonyoknak való! s
                        elhárította apja ölelő karjait.</p>
                    <p>- Óh, te rossz kölyök!... Lám, lám, máris milyen férfiasan, büszkén viseli
                        magát, nevetett Kányavári. Hát akkor mit csinálsz itt, Hollókövy uram
                        fundusán? Nem félsz, hogy megzálogol?</p>
                    <p>- Nézze meg, kegyelmed, mit csinálok, vigyorgott gonosz örömmel, mialatt
                        hosszú karjával széthárította a bokrokat, melyek mögül fájdalmas nyöszörgés
                        és elfojtott siránkozás hallatszott.</p>
                    <p>A terebélyes bükkfa törzsökéhez egy parasztfiúcska és egy leányka volt
                        odakötözve a vadszőlő szívós indáival, mik mélyen belevágódtak mezítelen
                        karjukba.</p>
                    <p>Kányavári, a helyett, hogy fiát érdeme szerint megfeddte volna, mérgesen
                        ripakodott a félelemtől és fájdalomtól elgyötört gyermekekre:</p>
                    <p>- Úgy kell nektek, hitvány parasztférgek, miért haragítottátok meg az úrfit,
                        hé? Kérjétek meg szépen, csókoljatok neki mindjárt kezet, hogy elereszszen
                        benneteket. Csókoljátok meg mindjárt kezét, lábát!...</p>
                    <p>- Egy tapodtat sem mentek, míg ezt is meg nem kóstoljátok!... agyarkodott
                        rájuk a gonosz fiú, a tüskés vadrózsagalyat suhogtatva, mire az elkínzott
                        gyermekek újra sikoltozni kezdtek.</p>
                    <p>- No, no, Jánoskám, ereszd el őket, hadd fussanak a hitványok. Ha elereszted,
                        valami jót, igen jót mondok!</p>
                    <p>- No, no, ne haragudj, fiacskám, ma nekünk örömnapunk vagyon! engesztelé fiát
                        az apa.</p>
                    <p>- Nekem amúgy is örömnapom van, mert Hollókövy Edömérnek, a kit én gyűlölök,
                        ki nem állhatok, ma temetik az anyját.</p>
                    <p>- Mit mondasz? Hát csakugyan meghalt?</p>
                    <p>- Meg ám... Az egész ház csak ugy harsog a siránkozástól és
                        jajgatástól...</p>
                    <p>- Hm! hm! Ez nagy újság, mormogá az apa, mi alatt késével elvagdalá a
                        gyerekek kötelékeit és rájuk parancsolt, hogy takarodjanak.</p>
                    <p>- De hát mit vétettek neked ezek a jobbágyporontyok, fiacskám? Úgy látom, a
                        Hollókövy vincellérjének a gyerekei?</p>
                    <p>- Azt vétették, hogy mikor a nyulacskájukat el akartam tőlük venni, hogy
                        kiszurkáljam a szemét, hát a nagy sikoltozásra odajött az Edömér és mivel
                        erősebb nálamnál, hát a földre tepert és össze-vissza pofozott a kutya,
                        mikor meg akartam ütni...</p>
                    <p>- Micsoda! Megütött!... Megvert!... Földhöz vágott? Téged?! Ezt merte veled
                        tenni! Miért nem mondtad te ezt meg nekem?!</p>
                    <p>- Azért nem mondtam, mert magam akarok rajta boszút állani. Boszút állok, ha
                        esztendőkig kell is várnom!</p>
                    <p>- Úgy, úgy, fiam, aranyos Jánoskám... A boszút el kell tennünk alkalmas
                        időre... De most ülj fel szépen a lovacskádra és jerünk hazafelé. Hej, ha
                        tudnád, milyen jó hireket hozok én nektek, milyen fényes jövendő vár reád,
                        ha nekem mindenekben szépen szót fogadsz... Mit szólnál, ha egy reggelen
                        átmennénk az üres Hollókövy kastélyba és azt mondanám, mienk a kastély,
                        mienk a földek, uradalmak, a sok gulya, ezüst, arany és a jobbágyok! Nos,
                        mit szólnál, Jánoska?</p>
                    <p>A fiú korát meghaladó ravasz éleselmüséggel nézett apjára.</p>
                    <p>- A mienk lesz minden! Mi leszünk az urak? Ugy-e, ez az a jó hir, mit mondani
                        akár kegyelmed, apám?</p>
                    <p>- Ez az, így lesz! Gazdagok, hatalmasok, elsők leszünk az országban... Nos,
                        örülsz-e neki?...</p>
                    <p>- Edömér pedig szegény, nyomorult lesz! Kikergetjük a kastélyból, éhezni,
                        rongyoskodni és dolgozni kell neki, még a hugának is, a ki engem szintén
                        kicsúfolt és kinevetett... Apám uram, a mi jobbágyunk lesz Edömér, mi
                        parancsolunk neki?</p>
                    <p>- Úgy lesz, fiam, úgy, úgy, talán még rosszabbul! Én az apát, te a fiút,
                        bólintgatott ördögi mosolylyal.</p>
                    <p>- Édes apám, az a kancsalszemű török, a kivel kegyelmed Budára indult, jó
                        minapában itt sundorgott ám a faluban és minden áron Hollókövyvel akart
                        beszélni...</p>
                    <p>Kányavári majd ledobbant nyergéből errea nem várt meglepetésre.</p>
                    <p>- Húj, gyerek, ezt csak most mondod! Ki vele, mit tudsz, hogyan tudtál meg
                        valamit?</p>
                    <p>- A Kaliczkás Peti mondta és mindenkinek mutogatta azt az ezüst-dénárt, a mit
                        tőle kapott, hogy a kastélyba ment az izenettel.</p>
                    <p>- Mondjad, mondjad hát, de hamar!</p>
                    <p>- Hollókövy uram maga helyett az öreg Bálintot küldte oda, a török azonban
                        nem akart várni és csak egy kis irást hagyott a számára...</p>
                    <p>- Ez az! dörmögé Kányavári, ez az az átkozott levél. Nem tudod, hosszú
                        volt-e?</p>
                    <p>- Hiszen el is olvastam. Éppen a ház felé tértem haza sólymommal, midőn
                        Kaliczkásné kiváncsian forgatta, nézegette a levélkét. Mikor meglátott,
                        nagyon meginstált, nem olvasnám-e el neki? Az volt benne, hogy Hollókövy
                        vigyázzon magára, mert közeli, megsemmisítő veszedelem fenyegeti házát és
                        családját... ennyi volt az egész!</p>
                    <p>Kányavári majd megette fiát örömében.</p>
                    <p>- Óh, te aranyos fiú, milyen gondot vettél le rólam!</p>
                    <p>S kacagni szeretett volna azon való jókedvében, hogy íme, a véletlen mely
                        könnyű szerrel tudatja vele azt, a min egész éjszaka emésztő nyugtalansággal
                        töprengett.</p>
                    <p>- Ez a figyelmeztetés hiábavaló volt... A mint én Hollókövyt ismerem, ügyet
                        se vet rá, csak mosolyog rajta, hanem azért mégis árulás volt... No iszen,
                        kerülj csak kezünk közé, áruló betyár! Pedig oda kerülsz, ha az egész
                        országot tűvé teszszük is érted! mormogta Kányavári.</p>
                    <p>E közben elérték a faluvégi kertek alját, a hol egy pillanatra megállította a
                        lovát.</p>
                    <p>- Jánoskám, te okos fiú vagy. Igérd meg, hogy mától fogva mindenben szót
                        fogadsz nekem és úgy cselekszel, a mint én diktálom. Mert ettől függ minden,
                        csak így állhatunk boszút, én az apán, te a fiún. Gedeon bátyád is azt
                        parancsolja általam, hogy mindenekben szavamat kövesd.</p>
                    <p>- De meddig? kérdé huzódozva a fiú.</p>
                    <p>- Nem sokáig, fiacskám, csak Mamertusz nap
                        éjszakájáig...Azután tehetsz mindent, a mit akarsz, mert mi leszünk a
                        parancsoló urak közel-távol a vidéken...</p>
                    <p>- Akkor mindenben szót fogadok kegyelmednek. Még Edömérrel is kibékülök,
                        csakhogy annál jobban tőrbe csalhassuk! szólt alattomos vihogással, mire az
                        apa túláradó örömmel bólintgatott rá és büszkén dörmögé:</p>
                    <p>- Nem hiába az én fiam, de az én vérem is mindenekben. A maga eszétől
                        kitalálta, mire gondoltam. Ebből a fiúból nagytekintélyű, hatalmas ember
                        lesz, akárki meglássa... Bárcsak Gedeon is hallhatná, tudom, örvendene... De
                        induljunk!</p>
                    <p>A lovak kocogva tértek át a keresztútra, melynek végén Kányavári uram kuriája
                        fehérlett egy kőkerítéses, hosszú, pitvaros alház alakjában, vele szemben
                        pedig, egy jó nyíllövésnyire, a Hollókövy-család kastélya kandikált ki a
                        magaslat hársfái közül szélvitorlás tornyával, várfal formán csipkézett
                        kőfalaival.</p>
                    <p>A nyitott kapun át éppen az udvarra akartak kanyarodni, midőn Kányavári
                        egyszerre csak fülelve ütötte fel fejét.</p>
                    <p>- Ah, hallgasd csak! Mintha gyászzsolozsmák hangját hallanám!</p>
                    <p>- Jól hallja, apám uram! Hollókövynét temetik... Hejh, hogy sírhat most a
                        vitézkedő, büszke Edömér! </p>
                    <p>Csakugyan ebben a pillanatban a kastély főkapuján komor, ünnepélyes
                        gyászmenet indult ki és hosszú sorban, lobogó viaszfáklyák kanyargó füstje
                        között vonult a kastélykert mögötti családi sírbolt felé, melyet búsongó,
                        setétlombú ciprusok árnyaltak be gyászos komolysággal.</p>
                    <p>A fekete bársonynyal bevont, ezüstszögekkel kivert koporsó után Hollókövy
                        Gábor fájda­lomtól megtört magas alakja haladt, egyik karján keservesen
                        zokogó lánykáját, a kis aranyhajú Ilonkát, másikon pedig fiát, Edömért
                        vezetve és utána mindjárt az öreg Bálint lépdelt nehezen, vontatottan.</p>
                    <p>Csikorogva tárultak fel a nehéz vert vasajtók s a búcsúztató szívrázó
                        hangjait komoran zúgták vissza a sírbolt falai, melynek setét öblébe most
                        tették le örök álomra a leghűbb, leggyengédebb feleség és a legjobb anya
                        porlandó hamvait.</p>
                    <p>... »A por visszatért a porhoz, de feltámadunk«... zúgták megrázón a
                        gyászének hangjai és a fáklyák feketén lobogtaták kavargó füstfelhőiket a
                        borus ég felé.</p>
                    <p>Egy szem se maradt szárazon. A nagy gyászkiséret, mint egy ember, sírt,
                        zokogott, a búcsúztató papoktól kezdve a legutolsó jobbágyig, mert az
                        elhunyt az egész vidéknek vigasztaló, jótékony őrangyala volt.</p>
                    <p>A temetés után, midőn a gyászkiséret oszolni kezdett, a bánatos apa árván
                        maradt gyerme­keivel a kert magányos útjain át tért vissza a kastélyba.</p>
                    <p>Itt minden, még a legkisebb tárgy is, csak az elhunytra emlékeztetett... A
                        megkezdett hímzés, az ablak szögletébe támasztott hárfa, a kerekes guzsaly
                        és a nagy karszék, melybe még utolsó óráiba is belekivánkozott - de a mely
                        ezentúl üres, örökre üres marad... E gondolatra a hatalmas, vasakaratú
                        férfiú megtörten roskadt egy karosszékbe - és gyermekeit magához ölelve,
                        megrázó hangon zokogá:</p>
                    <p>- Edömérem, Ilonám, nekem nincs nőm, nektek nincs többé anyátok!...</p>
                    <p>Egyszerre az öreg Bálint tisztes alakja jelent meg az ajtó közben, de
                        meglátva a zokogó csoportot, megállt és csak omló könnyein át nézte őket
                        csendesen, hanem Hollókövy, mintha csak megsejtette volna hűséges csatlós
                        hadnagyát, hátrafordult.</p>
                    <p>- Te vagy itt, öreg Bálintom, mit akarsz?</p>
                    <p>- Ah, édes uram, felelt az, miért kell e szomorú órában is világi dolgokkal
                        és mások bajával küzködni kegyelmednek, de megparancsolta...</p>
                    <p>- Igen, meghagytam neked, hűséges öreg cselédem, hogy mindenkoron és minden
                        körülmények között vezesd be, ha valaki bajban van és segedelemért kopogtat
                        ajtómon. Azért, hogy én szenvedek, ne szenvedjen más egy percig se, ha
                        segíthetünk a baján. Kik várnak odakünn?</p>
                    <p>- A helybeli plébános tisztelendő úr és Enyingi Török Gábor ő kegyelme
                        küldöttje, valami sürgős stafétával és még néhány vidéki szegény ember; - az
                        urak pediglen a nagyterembe gyülekezve, várnak kegyelmed személyére és velük
                        vagyon a Bécsből érkezett követ is.</p>
                    <p>- Mondjad meg az uraknak kellő tisztelettel, hogy addig beszéljenek maguk
                        között a tudvalévő tervekről - az ajtónálló pedig gondoskodjék mindenről.
                        Nemsokára én is ott leszek a tanácskozásban.</p>
                    <p>- Ah, édes atyám, e gyászos órában hagynád a tanácskozást! veté közbe
                        félénken Edömér.</p>
                    <p>- Ugyanezt mondták a nemes urak is - és csak kegyelmedre várnak, hogy
                        szétoszoljanak, mondá Bálint.</p>
                    <p>- Fiam, a haza ügye semmi körülmények között se tűr halasztást. Tanuld meg e
                        nehéz órában, miként kell a férfiúnak fájdalomban, kétségbeesésben
                        helytállania, mikor mindnyájunk édesanyja: a haza javáról van szó...</p>
                    <p>Edömér bocsánatkérőleg csókolta meg apja kezét.</p>
                    <p>- Engedd meg hát, édes apám, hogy én is veled mehessek!</p>
                    <p>- Jer velem, fiam! Fegyvert forgatni már tudsz, tanuld meg hát azt is, miként
                        kell a haza megmentésén összetartással, bölcs körültekintéssel és
                        áldozatokkal munkálkodni akkor, midőn török rabigában nyögünk és fegyvert
                        emelni még gyengék vagyunk. Ilonkám, kis lányom, te ne légy magadban. Eredj
                        Erzsók anyóhoz és galambjaidhoz, te pedig Bálint, legelőször vezesd be a
                        tisztelendő plébános urat.</p>
                    <p>Midőn az öreg Bálint Ilonkával távozott, az apa és fia átmentek a harmadik
                        terembe, az úgynevezett kincses-palotába, mert ebben a teremben voltak a
                        Hollókövy-család ősi kincsei, arany- és ezüst-edényei, díszes ajtójú,
                        szekrényekben s gyöngyházzal és elefántcsonttal kirakott ládákban
                        felhalmozva...</p>
                    <p>- Édes anyátok végső óhajtását teljesítem, midőn e becses aranykeresztet és
                        kelyhet, szentéletű öreg tanítótok és nevelőtöknek ajándékozom, ki édes
                        anyátoknak is szeretett tanítója vala, mondá, miközben kinyitotta az egyik
                        polcos szekrény ajtaját és egy drágakövektől ragyogó láncon függő
                        aranykeresztet, meg egy karbunkulusoktól szikrázó, remekművű vert
                        aranykelyhet vett elő. - Még az ő drága kezei helyezték ide, susogá
                        elérzékenyülve és az apa meg a fiú áhitattal csókolák meg a szent
                        ereklyéket...</p>
                   
                </div>
                <div type="chapter">
                    <head>
                        A búcsulátogatás.
                    </head>
                    <p>»De az ajtó s ablakoknak függönyei mind susogtak,</p>
                    <p> S ismeretlen rémülettel foglalák el kebelem...</p>
                    <p> S hogy legyőzhessem magamban a félelmet, váltig mondtam:</p>
                    <p> Látogató csak, ki ott van, ajtóm előtt csendesen,</p>
                    <p> Valami elkésett utas vár az ajtón csöndesen:</p>
                    <p> Az lesz, egyéb semmisem!«</p>
                    <p>
                       Poë Edgár: »A holló«.
                    </p>
                  
                    <p>Midőn a tisztes, öreg plébános belépett, ajkán a hit enyhítő szavaival,
                        szemében azonban a részvét könnyeivel szorítá meg Hollókövy jobbját, aztán
                        reszkető kezét áldólag tanítványának fejére téve, hosszasan keblére
                        zárta...</p>
                    <p>- Megboldogult nőm szeretete és hálája jeléül hagyományozá e két klenódiumot
                        kegyelmednek, tisztelendő atyám! mondá csendesen és átnyujtá a kelyhet a
                        kereszttel együtt. Emlékezzék meg róla imáiban!</p>
                    <p>- Szívembe van zárva emlékezete, szeretetemet pedig árváira ruházom, felelt
                        megilletődve az öreg. Adja a Mindenható, hogy e kehelylyel örökre távozzék e
                        házból a szenvedések és megpróbáltatások pohara!</p>
                    <p>- Isten birja a jövőt, sorsunk és életünk az ő kezében van, történjék az ő
                        szent akarata...</p>
                    <p>Az öreg plébános távozta után, Enyingi Török Gábor küldöttje lépett be, kit a
                        ház ura már az iró- és könyves-palotában fogadott.</p>
                    <p>Két oldal ügyesen összefektetett szalonna közül vette elő a levelet, (mert,
                        ha mindenét átvizsgálja is a török, de a sertés tisztátalan szalonnájához
                        hozzá nem nyúl) - melyet Hollókövy gyorsan átfutott, a hirnököt pedig
                        elküldte a cselédházba, hogy étel-ital mellett pihenje ki magát.</p>
                    <p>- Hát kelmetek mit akarnak tőlem? kérdé, midőn néhány jobbágyforma ember
                        lépett a szobába.</p>
                    <p>- Kegyelmes jó uram, - kezdé reszkető szóval a legöregebbik, mink vagyunk a
                        feldúlt Csókakő utolsó lakói. Falunk a földdel egyenlővé tétetett s többi
                        atyánkfiait a martalócok török rabságba hurcolták. Hontalanok, földönfutók
                        vagyunk a hazában. Ha te meg nem könyörülsz rajtunk, éhen pusztulunk el.</p>
                    <p>- Nem addig, míg nekem van... Birtokaimon új tűzhelyet alapíthattok
                        magatoknak, felelt meg­illetődve - és feledve saját baját, veszteségét, oly
                        jóságosan vigasztalta a szerencsét­leneket, hogy ezek, mielőtt meggátolhatta
                        volna, lába elé borultak.</p>
                    <p>- Menjünk most már a tanácskozó-palotába, szólt azután és magával vitte
                        Enyingi Török Gábor levelét is.</p>
                    <p>A tanácskozás helyét üres, visszhangos terem előzte meg, melynek hegyes,
                        gerezdekre osztott boltozatai elnyeltek minden hangot, ha ugyan valaki ez
                        üres teremben el tudott volna rejtőzködni. Valaha, Hollókövy Ubul idejében,
                        ez volt az ősi kastély díszterme, mit a gerezdek ormótlan, szivalakú cifrái
                        és a közepén kiformált ékítmény is mutatott.</p>
                    <p>Az ezután következő nagy terem óriási diófa-asztala körül elhelyezett,
                        préselt munkájú szattyánbőr-karszékekben ültek az urak, tanácskozásba
                        mélyedve, midőn a házigazda fiával belépett.</p>
                    <p>A két Erdődy testvér mellett ültek a Tahyak, Juranicsok, ezek után Istvánffy
                        Pál, Csáky György, Nádasdy Ferenc, Bajomi János, Patasics Péter, Fiáth és
                        Serényi János. A felvidéki Lakyak mellett a Farkasok, Csabyak, Osváthok,
                        Deákok és a két Borbély testvér a Dunántúlról, az asztal felső végén pedig
                        Thurzó György, Illésházy Péter, Dóczy Ferenc és az öreg Nyáry Lőrincnek
                        tisztes agg alakja ült, szóval, az ország legjobb családjai, hősei és
                        nemesei adtak Hollókövy házánál csatlósaikkal, fegyveres kiséreteikkel
                        egymásnak találkozót, hogy a török rabiga alatt nyögő haza megmentésén és
                        felszabadításán tanácskozzanak.</p>
                    <p>Egy pár elkésett vendég is érkezett: Kende Gábor, Czibak Imre, Petróczy, a
                        három Szirmay testvér és Batthyányi Ferenc és egy Szapáry, kik Ó-Buda
                        környékén verődtek össze és ott tudták meg, hogy Petróczy, Czibak és a három
                        Szirmay testvér úgy vágták magukat keresztül egy martalóc-csapaton, hogy ide
                        érhessenek, - ami általános felgerjedést okozott... És e felgerjedést
                        fokozta még a házigazda által felolvasott levél, melyben Enyingi Török Gábor
                        tudatja, hogy betegsége miatt nem jöhetett személyesen - így irásban adja
                        tudtára a gyülekezetnek, hogy a győri, bárkányi és füleki pasák a jövő hét
                        folyamán (annak idejében majd a napokat is tudatandja) több nagyobb csapat
                        keresztény foglyot akarnak a budai várbörtönökbe szállítani.</p>
                    <p>- Megszabadítjuk őket! zúgta lelkesen a gyülekezet - és mindjárt névszerint
                        kijelölték, hogy kik fognak dandáraikat egyesítve, vidékenként lesbe állani,
                        hogy felkoncolva a kisérő török csapatokat, a foglyokat övéiknek
                        visszaadhassák.</p>
                    <p>A tanácskozás folyamán Illésházy Péter bécsi útjáról számolt be, mire a
                        jelenlévő bécsi követ megjegyezte, hogy üdvös volna még egy küldöttséget
                        meneszteni a császárhoz és az irányadó köröket is jobban meg kellene nyerni
                        egy általános felszabadító hadjárat eszméjének, kik viszont aztán a külső
                        hatalmasságokat iparkodnának közös cselekvésre bírni. Csakhogy,
                        természetesen ehhez nagy idő kell...</p>
                    <p>A külső hatalmasságoknak a maguk józan belátása szerint kellene egy közös
                        hadjáratra egyesülniök, melylyel egyszersmindenkorra megtörnék a török
                        hatalmát - jegyzé meg Csáky György türelmetlenül. A török közös ellenség,
                        közös veszedelem egész Európára nézve, a felszabadított Magyarország pedig
                        védőfalul szolgálna - mint szolgált az elmult időkben, az ozmán hódítások
                        ellenében. De a külső hatalmasságok azt szeretnék, ha Magyarország maga
                        kaparná ki a gesztenyét a tűzből... Mikor aztán a maga erejéből széttörné az
                        igát, akkor jönnének hozsannát kiabálni!</p>
                    <p>A bécsi kamarás úr úgy tett, mintha nem hallaná, sőt legkellemetesebb
                        mosolyával biztosítá az urakat, hogy Bécs mindent meg fog tenni Magyarország
                        felszabadítására...</p>
                    <p>- Mindig csak igéretek, üres igéretek! morogták félhangon innen is, onnan
                        is.</p>
                    <p>A tanácskozás folyamán aztán elhatározták, hogy Bajomi, Patasics és Kobak
                        Miklós dandá­raik­kal az embertrabló martalócok, Borbély, Békéssy és a két
                        Farkas testvér pedig a fosztogató török és tatárcsapatok ellen fognak
                        indulni, Dóczy, Serényi, Pálffy, Esterházy és többek pedig a csekélyebb
                        helyőrségű várak visszafoglalását fogják megkisérleni.</p>
                    <p>Edömér atyja széke mögött állva, lélekzetét visszafojtva hallgatta a
                        tanácskozásokat és a hallott harcok, ütközetek zajába egész lelkével
                        beleképzelve magát; szakasztott az a fiatal hős volt, minőnek a pasa a bűvös
                        kristálygömbben látta és leírta.</p>
                    <p>Fekete fürtös fejét büszkén, merészen hátravetve, lehajtott inggallérja alól
                        kilátszott az a különös alakú kis fekete anyajegy, mely nemcsak gömbölyű,
                        formás nyakán, hanem merész­szabású, mégis gyöngéd ajka felett is setétlett.
                        Csodásan villogó fekete szemében egy hős tekintete lángolt, nemes, bátor
                        arcán pedig, az ifjúság zománca mellett, szilárd akaraterő és a lelki
                        jóságnak, nyíltszívűségnek megnyerő kifejezése látszott. A kik atyját ilyen
                        korában ismerték, azt mondották, vonásról-vonásra szakasztott mása
                        nemeslelkű édesatyjának.</p>
                    <p>A tanácskozást késő délután fejezték be és az urak, tekintve egynémely ügynek
                        halaszt­hatatlan voltát, a szokásos tort se tartották meg, hanem egész
                        sereget tévő fegyvereseik, és csatlósaik élén azonnal távoztak.</p>
                    <p>Valóban csak az olyan fejedelmi vagyon, minő a Hollókövyé volt, bírta ki az
                        ilyen vendéglátást, mert az akkori zavaros közbiztossági viszonyok s a
                        mindenfelől prédára leső martalóc-bandák nagyszámú fegyveres kiséretet
                        tettek szükségessé a legrövidebb útra is.</p>
                    <p>A vendégek távoztával, a bécsi követ úr is útra készülődött és a kocsisok
                        előhúztak egy nagy, dinnyealakú, vörös bagariabőr-függőhintót, a kisérő
                        fegyveresek pedig paripáikat nyergelték.</p>
                    <p>- Edömér fiam, míg én a követ úrral egynémely dolgot megbeszélek, vezesd
                        sétálni Ilonka hugodat. Vigasztald és vidítsd fel szivecskéjét. Később én is
                        utánatok megyek.</p>
                    <p>Ezt a vendégpalota (vendégszoba) tükörszőnyeggel védett ajtaja előtt mondta
                        félhangon, mert a követ úr már benn várakozott és unalmában a földig érő,
                        metszett velencei tükrökben nézegette selyem-bársonyba öltözött vézna
                        alakját.</p>
                    <p>Edömér éppen távozni akart, midőn atyja még egyszer visszaszólította.</p>
                    <p>- Úgy-e, Edömérem, jóban, rosszban igaz szerető bátyja és hűséges oltalmazója
                        léssz mindenkoron kis hugodnak? - kérdé oly szokatlanul elérzékenyült
                        hangon, minőn még nem hallották beszélni.</p>
                    <p>- Igérem, édesatyám! De miért mondod ily különös hangon? akarta kérdezni,
                        hanem akkorra már atyja benyitotta az ajtót, ő pedig lesietett a
                        hugához.</p>
                    <p>A kis Ilonka ott ült a mély ablakfülkében és szomorú mélázással nézett a
                        nyitott ablakszárnyon át a felé a szomorú épület felé, melynek csak messzire
                        ragyogó aranyozott keresztje látszott ki a ciprusfák komoran alácsüngő
                        lombjai közül.</p>
                    <p>Edömér gyengéd erőszakkal vonta el hugát az ablaktól.</p>
                    <p>- Galambjaidról egészen elfeledkezel, Ilonkám! Ha látnád, milyen szomorúak
                        szegénykék, mivel ma még nem láttak tégedet! Örökösen szobácskád ablakai
                        körül repkednek nyugtalan búgással...</p>
                    <p>A szépen faragott, oszlopos galambdúc, a kastélytorony tövében állott, s alig
                        pillantották meg a lánykát a ki‑be szállongó galambok, nevető turbékolással
                        szállongták körül.</p>
                    <p>- Látod, mennyire szeretnek!</p>
                    <p>A lányka keresve nézett körül és hiányzó kedvencét kezdte hivogatni.</p>
                    <p>- Liliom, ezüst liliomom, hol vagy? Te szoktál mindig az első lenni, te
                        költesz fel reggel a búgásoddal...</p>
                    <p>És mikor Liliom a hosszas hivogatásra se jött elő, egészen elszomorodva
                        mondá:</p>
                    <p>- Bizonyosan ezt a kedvencemet is lenyilazta, vagy tőrbe csalta az a gonosz
                        Kányavári fiú... A harangozó Örzsije többször látta, mikor galambjaimat
                        elfogdosta és agyonkínozta, sőt egyszer gonosz nevetéssel azt mondta neki:
                        Mondjad meg annak a sárgahajú lányasszonynak, hogy ma is megfogtam a
                        legkedvesebb galambját és délebédre galambpecsenyét eszem...</p>
                    <p>Edömér szeme haragosan felvillant:</p>
                    <p>- Ne félj, többet nem fogja tenni... Kedvencedet, a Liliomot pedig
                        előkerítem, csak ne bánkódj, ne epekedj utána, Ilonkám!</p>
                    <p>A galamboktól azután a kertbe, virágaihoz vezette húgát, a hol a lányka
                        egyszerre csak e kérdéssel fordult hozzá:</p>
                    <p>- Úgy-e, Edömér, azt akarod, hogy ne szomorkodjam?</p>
                    <p>- Azt, Ilonkám, szeretném, ha nem néznél oly szomorúan és ne lenne mindig
                        könny a szemedben...</p>
                    <p>- Akkor, édes bátyám, beszélgessünk a mi jó anyuskánkról... Csak ő róla
                        beszéljünk mindig, akkor nem leszek szomorú. Akkor, ha sírok is, jól esik
                        szívemnek...</p>
                    <p>Édesanyjukról kezdtek tehát beszélgetni és a mi szép virága csak volt a
                        kertnek, azt mind leszedték és a megboldogult kedves virágaival együtt a
                        lányka koszorúba fonta, azután, mintha valami közös érzés, láthatatlan erő
                        vonná őket, egyszerre csak ott álltak a borongó ciprusoktól árnyalt sírbolt
                        előtt.</p>
                    <p>A vasajtó cifrázataira akasztották a koszorút, azután egymást átölelve,
                        néztek be a fekete, rejtelmes homályba...</p>
                    <p>Fölöttük az alkony halványodó ege, a búcsúzó nap sugarai ragyogtak. A
                        ciprusok tetején még a leáldozó napsugár rezgett, de lombjaik között már
                        rejtelmes árnyék borongott, halk, titokteljes susogással.</p>
                    <p>Csak arra riadtak fel, midőn két kar hevesen átölelte őket. A lányka ijedten
                        felsikoltott, de azután apja nyaka köré fonta karjait.</p>
                    <p>- Édes jó atyuskám!</p>
                    <p>- Sejtém, hogy itt talállak benneteket s mától fogva mindennapi sétánk lesz e
                        hely... Gyermekeim, folytatá aztán ellágyult hangon - anyátok utolsó
                        szavával arra kért, hogy övezzem ezt nyakatokra. Ő is a végső percekig
                        viselte s elhidegült ujjai utolsó szorításával csúsztatá kezembe. Én tehát
                        itt, e drága helyen, övezem nyakatokra ezt a drága emléket. Le ne vegyétek
                        soha, őrizzétek meg minden körülmények között, mert az édesanya talizmánja
                        áldást hoz, megőriz minden veszedelemtől.</p>
                    <p>A két gyermek áhítattal csókolá meg az alig cérnavékonyságú aranyláncocskákon
                        függő, félhold alakú kis érmeket, melyeknek lapjaira különös alakú jegyek
                        voltak bevésve és megfogadták, hogy szent ereklyeként őrzik meg a drága
                        hagyatékot.</p>
                    <p>- Most pedig imádkozzunk, gyermekeim, mondá - és csak akkor hagyták el e
                        szomorú helyt, mikor már a felkelő hold sápadt fénye ezüstözte be a ciprusok
                        lombjait.</p>
                    <p>A másnap reggeli gyász-istentiszteleten, midőn az öreg Bálint véletlenül
                        hátrapillantott, sehogyse akarta elhinni, a mit saját szemével látott. Hiába
                        törülgette nagy felindulás közt ujra, meg ujra a szemét, bizony csak el
                        kellett hinnie, hogy Kányavári Áront látja ott ülni feleségével és fiával,
                        igaz keresztényi alázatossággal meghúzódva a legutolsó padban, a jobbágyok
                        között...</p>
                    <p>Dühvel vegyes megbotránkozással látta, hogy mind a hárman gyászba vannak
                        öltözve, sőt mintha ők gyászolnák legjobban a drága megboldogultat,
                        Kányaváriné minduntalan nagy fohászkodással rázogatja gyöngytyúkformán
                        felbóbitázott hegyes fejét, férje pedig úgy elforgatja szemét, hogy csak a
                        fehérjét lehet látni, - de hát el kellett mérgét nyelnie: a templom Isten
                        háza, mindenkinek egyforma szabadsága van a beléphetésre.</p>
                    <p>- Cudar szenteskedők, mit akartok kifundálni megint? Mert, hogy valami gonosz
                        praktika vagyon e dologban, arra a fejemet rá merném tenni! - mormogá
                        magában, midőn urát a gyászmise végével, az illendőségszabta távolban a
                        kastélyba visszakisérte.</p>
                    <p>A reggeli végével épp azon tanakodott magában, miképpen mondja el a
                        látottakat urának, midőn egyszerre csak Kányavári hangját hallotta háta
                        mögött.</p>
                    <p>- Bálint gazda, jelentse be kegyelmes urának, hogy fontos küldetésben
                        kivánjuk nála igaz szándékú szomszédi és atyafiságos udvarlásunkat
                        tenni!</p>
                    <p>Az öreg, ki mindent inkább várt, csak ezt nem, egészen kijött a sodrából.
                        Mintha kisértetet látna, meredt az első percekben Kányavári Áron ünnepélyes
                        ráncokba szedett arcára, ki fiával együtt, kicirkalmazott lépésekkel
                        közeledett feléje. A másik percben azonban már ura lett indulatainak és
                        éppen nem titkolt ellenséges tekintettel válaszolá, hogy tüstént bejelenti
                        őket.</p>
                    <p>- Látta kegyelmed édes apám, milyen harapós szemekkel nézett ránk ez a vén
                        komondor? Mintha sejtené...</p>
                    <p>- Pszt, egy szót se! dörmögött az apa, mert ugyanekkor Hollókövy érces hangja
                        hallatszott ki a szomszéd terem nyitott ajtaján:</p>
                    <p>- Mondjad nekik, Bálintom, hogy házam mindazoknak nyitva áll, kik igaz
                        szándékban járnak...</p>
                    <p>- Vitézlő nemes uram amott várja kegyelmeteket, szólt a visszatérő öreg és
                        olyan szemmel méregette őket végig, mintha a veséjük fenekébe akarna
                        látni.</p>
                    <p>- A béke és barátság olajágával jövünk, - ezekkel a szavakkal nyitotta be
                        Kányavári Áron a szárnyas ajtókat, miközben bűnbánó kifejezést erőltetett
                        arcára, és kenetteljes szavakban ismerte be, hogy mennyire el volt eddig
                        vakulva és meg volt csalatva holmi fondorkodó természetű prókátoroktól, a
                        kik őt hamis okiratokkal pörösködésre ingerelték derék szomszédja és
                        szeretett atyafia ellen...</p>
                    <p>Itt rövid szünetet tartott, mintha biztatásra várna, de mivel Hollókövy
                        egyforma, márványhideg arccal hallgatott, bűnbánó elérzékenyüléssel kezdé
                        tovább szánni, bánni az általuk okozott perpatvart és megbocsátásért
                        esdekelt, miközben nagy ravaszul beleszőtte atyafiságos fájdalmát a
                        gyászeset felett, jól tudva, hogy ezzel legérzékenyebb húrját érinti a
                        mélyen megbántott férfiszívnek.</p>
                    <p>És jól számított! Hollókövy valami ellágyulás félét kezdett érezni, de azért
                        hideg hangon kérdé, sőt némi gúny is rezgett hangjában:</p>
                    <p>- S mi indította kegyelmedet annyi évi gyűlölködés után, ilyen egyszerre a
                        megbánásra?</p>
                    <p>- A kegyelmedet ért megrendítő gyászeset!... Isten ujját láttam ebben a földi
                        javak mulandó, hívságos volta mellett és megdöbbenve éreztem: engem épp így
                        érhet ilyen megrendítő vesztesség!</p>
                    <p>Hollókövy kis ideig hallgatott. Gyanú, ellenszenv és öreg Bálintjának intő
                        figyelmeztetései küzdöttek benne egymással. Nagyon sok rosszat okozott neki
                        ez az ember! Bármint akarta is, nem tudott bizalmat s részvétet érezni
                        iránta, de azért még sem akarta ridegen elutasítani. A legnagyobb bűnösnek
                        is utat kell engedni a megtérésre, ha bánata őszintének látszik! E
                        gondolattal fojtotta vissza ellenszenvét és azt a határozatlan gyanut, mitől
                        egyáltalán nem birt szabadulni.</p>
                    <p>De Kányavári, mintha csak megsejtett volna mindent, bűnbánó, töredelmes
                        hangon sietett közbeszólani:</p>
                    <p>- Feledje a sok rosszat, miket kegyelmed ellen elkövettem és bocsásson meg,
                        miként Szentséges Idvezitőnk megbocsátott ellenségeinek. Itt kegyelmed előtt
                        szent esküvel fogadom, hogy ezentúl csak jó hitemet fogja hallani kegyelmed.
                        Kevés napok múlva örökre elköltözünk a vidékről. Nőm nagyobbacska dominiumot
                        örökölt az erdélyi határszéleken, ott telepedünk hát meg Isten
                        segítségével... Ez a főok, a miért idejöttünk, mert kegyelmednek a
                        nehezte­lésével nem tudnánk békével távozni, se én, se pedig Jánoska fiam,
                        ki kegyelmed Edömérjétől és Ilonka lányasszonytól szintén töredelmes
                        bocsánatot akar kérni, mert, mint nékem tegnap este sűrükönnyhullatás és
                        nagy szívbéli bánat között bevallotta, sok csínyt és gonoszságot követett el
                        ellenük! Ugy-e Jánoska?</p>
                    <p>Hollókövy nyugodt, tiszta tekintete egy percre a visszataszító arcú fiúra
                        tévedt, ki alattomosan lesütött szemekkel intett igent a fejével...</p>
                    <p>- Legyen hát neki megengedve, hogy ezt személyesen is megtehesse, itt
                        kegyelmednek a szine előtt, hogy nyugodalmas, könnyű szívvel távozhassunk,
                        mert higyje el kegyelmed, olyan érzékeny szíve van ennek a gyereknek...</p>
                    <p>Hollókövy erre behivatta Edömért és Ilonkát, kik bámuló arccal jelentek meg a
                        küszöbön, mire a fiatal Kányavári széles, szeplős kezét eléjük nyújtva,
                        mormogó hangon kért tőlük csinjeért bocsánatot, mialatt Kányavári sajnálkozó
                        hangon odasúgott az apának:</p>
                    <p>- Szivemből sajnálom, hogy most kell távoznunk. Mennyi sok jót, szépet
                        tanulhatna a kegyelmed fiától. Világító példakép lett volna előtte, de meg
                        is fogadta, hogy ezentúl Edömért választja követendő példaképül.</p>
                    <p>Hollókövy, kit már émelyíteni kezdett a sok hizelgés, félszemmel a
                        gyermekekre nézett s látta, hogy Edömér komoly, mozdulatlan arccal érinti a
                        felé nyujtott jobbot, Ilonka pedig félve húzódik bátyjához és érinteni se
                        meri a szeplős, durva kezet...</p>
                    <p>- Milyen szemérmes, mint valami kis menyasszony! No, no, hm, pedig ki
                        tudja... kacagott rekedt hangján Kányavári. - János fiam, te szörnyű
                        szorgalmatosan tanultál, beszélj hát valamit. Barátkozzatok és diskuráljatok
                        szépen. Igérd meg, hogy Erdélyből szép örvösnyakú galambkákat küldesz a kis
                        aranyhajú tündérlányasszonykának, mik a leveleket is el tudják ám
                        vinni...</p>
                    <p>A diskurálás azonban sehogy sem akart megindulni. Mintha fagy és némaság
                        nehezedett volna a társaságra, úgy, hogy mindenki könnyebbülten lélekzett
                        fel, midőn a két nemszeretem vendég, nagy hálálkodások és fogadkozások
                        között elbúcsúzott.</p>
                    <p>A faragott oszlopcsarnokon és a repkénynyel dúsan befuttatott előlépcsőn
                        távoztak és Kányavári mindaddig megtartá kenetteljes, bűnbánó
                        arckifejezését, míg csak a fák sűrüsége közé nem értek...</p>
                    <p>Itt óvatosan körülnézett:</p>
                    <p>- Ezt jól adtuk, mi? Semmit se sejt... Lépre került ő kegyelme! mondá
                        diadalmasan. Megnéztél-e jól mindent, Jánoska?</p>
                    <p>- De meg ám! A míg kegyelmed szánta-bánta a bűneit, addig az én szemem
                        körüljárt mindenfelé.</p>
                    <p>- Tanulj ebből, fiam, lásd, így kell a gyanút elhárítani. Ország-világ
                        láttára elköltözködünk innen és miránk a gyanúnak árnyéka se eshetik...
                        Mikor a lépcsőházon lejöttünk, Peti, a belső-inas, hetet és ötöt mutatott
                        lopva az ujjaival...</p>
                    <p>- Jól van, értem. Hét órakor várakozik rád a bokrosban - és nesze, vidd el
                        neki ezt az öt aranyat. Mondjad, hogy ez csak foglaló ám!... Minden szavára
                        jól ügyelj. Különösen a rejtek­ajtó fekvését pontosan kikérdezd... Aztán
                        csak okosan, ügyesen, fiam. Vigyázz, meg ne lásson valaki!</p>
                    <p>- Száz szeme legyen annak, a ki engem meglát!</p>
                    <p>Ez alatt Hollókövy hűséges öreg csatlósával beszélgetett, mert alig, hogy
                        eltávoztak, rögtön behívta magához...</p>
                    <p>- Hallottam az utolsó szóig mindent, a nélkül, hogy hallgatództam volna, mert
                        az ajtó nyitva maradt, szólt, mikor ura el akarta mondani a váratlan
                        látogatás okát, hanem én csak most is azt mondom: valami gonosz praktika
                        készül ez alatt... A kígyótól is akkor kell legjobban őrizkedni, mikor úgy
                        énekel, mint a fülemile.</p>
                    <p>- Nem hallottad, el akarja-e adni a portáját és fundusait?</p>
                    <p>- Úgy beszélik, hogy a budai pasa vette volna meg kedves szerecseny
                        rabszolgája számára, a ki itt damaskusi rózsákat akar termeszteni, - kivált,
                        ha hinném...</p>
                    <p>- Én nem látok benne lehetetlent!</p>
                    <p>- Én se látnék, ha más valaki tenné. De mivel Kányavári keze van a dologban,
                        finta és gonosz cselszövény az egész.</p>
                    <p>- Miből sejted? Gyanítasz valamit?</p>
                    <p>- Hiszen, ha gyanítanék valamit, jó volna. - De azt az egyet bizonyosan
                        tudom: Kányavári semmit sem tesz ok nélkül. A legkisebb dolga mögött is nagy
                        gonoszság szokott lappangani. Hollóból nem lesz galamb soha! Ez a mai
                        megtérése is sokkal hirtelenebb, sem hogy igaz lehetne. Gonosz komédia az
                        egész, melylyel kegyelmedet akarja megejteni.</p>
                    <p>- Nem hallottad, hogy elköltözködik innen?</p>
                    <p>- Hát iszen a farkas is odább megy néha egy berekkel, de azért visszatalál a
                        régi helyére. Éppen ez a gyanús. Hanem hát, édes uram, ne legyen kegyelmed
                        neki a védő ügyvédje. Emlékezzék csak vissza, miket tett, miket akart tenni
                        ez az ember kegyelmeddel. El akarta veszteni, földönfutóvá tenni. Emlékezzék
                        csak, mit suttognak erről az emberről. Ha csak egy körömfeketényi igaza van
                        e hireknek, hát akkor nem hiheti kegyelmed, hogy ebből az emberből jó
                        válhatik valaha! Gondoljon kegyelmed, én édes uram, Szirmay és Pethő uraimék
                        figyelmeztetéseire és arra a levélre, mit az az erre járt török küldött.
                        Mind éberségre intenek, mind veszedelemről beszélnek.</p>
                    <p>- Jól tudod, névtelen árulkodásra, kósza mendemondákra nem építek senki
                        ellenében!</p>
                    <p>- Mert kegyelmed a saját őszinte, igaz lelke után méri az embereket, - de
                        ennek a földre szabadúlt, fekete gonosz léleknek, még ha imádkozik, se
                        higyjünk. Minden tette mögött árulás, gonoszság lappang. Már csak kimondom:
                        török kém, hazaáruló, lélekvásárló, hóhér ő kegyelme, épp azért mai
                        »barátságos« látogatása olyan nehéz gyanúval s gonosz sejtelemmel tölti el
                        szívemet, minőhöz hasonlót sohse éreztem. Jobban félek most tőle, mint mikor
                        nyíltan öltögette felénk a fullánkját s nem csinált titkot belőle, hogy
                        gyűlöl, el akar veszteni bennünket. Kegyelmed felszabadított a beszédre, hát
                        mindent elmondtam, mi lelkemen rágódik.</p>
                    <p>- Feleded, hogy kevés napok multán örökre távozni akar vidékünkről s
                        búcsúszóra volt itt!</p>
                    <p>- Hejh! ez a távozás olyan lesz, mind a mándrucé, elmegy a legközelebbi
                        nádasig és ott lesre hasal... Valami rettenetes rosszra készülődhetik, hogy
                        mindenáron el akarja éberségünket altatni... Még meg is látogatott! Bizony
                        mondom, ez a látogatás is olyan, mint a Júdás csókja, a mivel az Üdvözítőt
                        elárulá.</p>
                    <p>Hollókövy indulatos mozdulattal lökte hátra székét és hallgatott.</p>
                    <p>Bántotta és nyugtalanította, hogy ő is ugyanezt érzi s a reá nehezedő borús
                        előérzet nyomásától sehogy se bír szabadulni. Nem a sors intése-e, hogy mind
                        a ketten ugyanegyet éreznek? Vagy tán ez sejtelme akar lenni a közelgő
                        veszedelemnek, mit néha tudtán kívül előre érez az ember?...</p>
                    <p>- Eh! kiáltá egyszerre, büszkén felvetve fejét, az ilyen tépelődés édes
                        testvére a félelemnek! S ez akarná most hatalmába ejteni lelkemet? Bármi
                        készüljön is ellenem, résen leszek és ha eddig megtudtam, ezentúl is
                        megtudok az ármánynyal és árulással küzdeni, bármi alakban és fegyverrel is
                        támadjon ellenem!</p>
                    <p>- Úgy, úgy, édes uram, résen kell lennünk! Én is ezt akarám mondani, mondá
                        Bálint és midőn ura barátságos intéssel termeibe távozott, hűséges,
                        ragaszkodó tekintettel nézett utána.</p>
                    <p>- Most is olyan éberen fognak éjjel-nappal őrködni felettetek ezek az öreg
                        szemek, miként csecsemő korodban őrködtek fölötted, édes jó uram, mert
                        hiszen örömest áldoznám életemet és véremet értetek minden pillanatban, ha
                        kell, mondá egészen elérzékenyülve és feltette magában, hogy mától fogva
                        éjjel-nappal résen áll és még a kastély fölött átrepülő madár se fogja
                        elkerülni a figyelmét... Így majd csak Isten segélyével elejét vesszük
                        minden ördögi praktikának, gondolkozott félhangon, miközben szeme a kastély
                        alatt elterülő falu felett révedezett.</p>
                    <p>Igaz a! erre majd rá se gondoltam... Edömér urfinak se üdvös többé magányosan
                        sólymászni és az erdőkben lovagolni. Ki kell találnom valamit, hogy
                        lebeszéljem e kedvtöltéseiről. De mivel? Az igazi okot még csak sejtenie se
                        szabad, különben maga fogja keresni a veszedelmet, hogy bátorságát
                        kitüntethesse. Egy hős lelke és vitézsége lakik máris e fiúban, különben az
                        apja is egész hős volt ilyen korában. Edömérünk pedig szakasztott mása neki
                        mindenben... Ugyan, mivel is vehetném el a kedvét ezektől a mulatságoktól?
                        No, öreg eszem, most mutasd meg, hogy te is vagy a világon. Aha, megvagyon!
                        Megtanítom fegyvert kovácsolni. Ebben izmai is edződnek, azután igazi nemes
                        vitézhez is illő férfias foglalkozás! Hátha még azt is elmondom néki, hogy a
                        régi szaracén és mór lovagok győzhetetlenjei maguk kovácsolták kardjaikat.
                        Akkor fog csak lelkesülten hozzálátni, mert rajong a lovagi szokásokért...
                        De nini, jól látnak öreg szemeim? Mintha egy csapat tatár lovas mozogna a
                        községháza udvarán!... Meg kell tudnom, mit akarnak nálunk? Micsoda új
                        zsarolás szakad megint a szegény nép vállaira! - kiáltá felgerjedten és
                        feleségének, a derék Erzsók asszonynak, futólag megmondva, hogy a
                        faluházához megy, - elsietett.</p>
                    <p>Hollókövy pedig ez alatt a plébánossal volt komoly beszélgetésbe merülve,
                        mert alig hogy szobájába lépett, ez kopogtatott be hozzá, tisztes arcán
                        látható aggodalommal.</p>
                    <p>Az öreg Bálint jól látott, csakugyan egy csapat tatár és albán lovas érkezett
                        a faluba és agájuk a biró háza előtt megállva, ráparancsolt, hogy hirdesse
                        ki tüstént a faluban: a budai pasa új adót vetett ki. Potomság az egész,
                        mert fejenként csak egy kispénz esik mindenkire...</p>
                    <p>- Nem is adó! inkább csak elismerése annak, hogy mi uraitok vagyunk, így
                        mondá a birónak a feketeképű aga, beszélte a plébános, ki ennek hirét hozta
                        meg a kastélyba, jól tudva, hogy a nemes szívű földes úr ezt a terhet is le
                        fogja az agyonsanyargatott nép vállairól venni.</p>
                    <p>És ebben nem is csalatkozott.</p>
                    <p>- Örömest kifizetném a faluért fejenként a kispénzt, mondá Hollókövy, ha más
                        egyéb csalárdság nem lappangana mögötte, de mindjárt elmondom. Edömér fiam,
                        hozzad ide azt a kis faragott levelesládát.</p>
                    <p>A ládácskából, melynek ezüst kulcsát óraláncán viselé, egy levelet vett
                        ki.</p>
                    <p>- Hallgassa meg tisztelendő atyám. E levelet Karacsay Diénes uram ő kegyelme
                        irja, - és egészen egyező a mi esetünkkel:</p>
                    <p>»...cito citissime küldöm kegyelmednek ez irást, hogy a kellő tisztelettel
                        tudassam a hazánkat szopogató és sanyargató pogányság ujabb praktikáját. Ali
                        váradi pasa (ez a mi istentelen pogány elnyomó ördögünk) mai napon
                        kihirdettette lovas csauszokkal az egész territoriumán, hogy új fejadót vet
                        ki a népre. Nem sok, potomság az egész. Fejenként csak egy kispénz. Nem is
                        adó, inkább csak hűbéri elismerése annak, hogy uraitok vagyunk...«</p>
                    <p>- Hallja, tisztelendő atyám, még a szavak is ugyanazok.</p>
                    <p>- Csakugyan azok, mintha egy kéz, egy fej fabrikálta volna a parancsolatot.
                        Vagy tán úgy is van, csóválta ősz fejét a tisztelendő.</p>
                    <p>- Minden bizonyára, mert az ilyen parancsok vagy Stambulból, vagy pediglen a
                        budai főpasától erednek. Hanem hát lássuk tovább a levelet. Mindjárt világot
                        vet a pogány praktikájára.</p>
                    <p>»... A szegény föld népe örülvén, hogy ilyen olcsó szerrel szabadul az új
                        adótól, készséges örömmel hordogatá kispénzeit az agák piszkos markába, egy
                        jelenlévő teszkeredzsi pedig nyomban felirta nevét a defterekbe... De mi
                        történt ezután! Ez már égbekiáltó! Furiába jő kegyelmed; ha
                        megtudandja..</p>
                    <p>Ime, a ravasz pogány kettős célt ért el ez által, pro primo: elismerteté a
                        néppel ezen új adó tartozását is, azután pedig megtudá, hány adófizető
                        vagyon az illető territoriumon, pro secundo pedig szörnyedezzen
                        kegyelmed...rögtönösen kivetteté utána az iszonyú harácsot, fejenként minden
                        emberre két egész magyar forintokat...</p>
                    <p>Zereday Miklós (de genere Zeredahely et Zudarvár) uram ő kegyelme saját
                        territoriumán rögtön betiltá ez adófizetést és az adószedőket a harácsoló
                        kurd lovasokkal egyetemben, hajduival kiverette a határból, maga is
                        kivonulván ellenük teljes hadi fegyverzetében és a gyujtogatni kezdőket
                        kardélre hányta etc...</p>
                    <p>Barátságosan megintem kegyelmedet... résen álljon, mert Budáról szintén
                        hasonló parancsolatok menesztetének a parancsnokló pasákhoz. Ne engedje a
                        kispénzeket fizetni, mert kegyelmeteknél szintén kivetik a két magyar
                        forintos adót.«</p>
                    <p>- Bizonyosak lehetünk tehát benne, hogy nálunk is ugyanezt akarják. Azért
                        rögtön kihirdettetem a biróval, hogy senki egy polturát se fizessen. Persze
                        az adószedők protestálni és erőszakoskodni fognak, de nem engedek és ha
                        kell, magam fogok Budára menni a főpasához e dologban.</p>
                    <p>- Ezért az Isten meg fogja áldani kegyelmedet! mondá meghatottan a
                        plébános.</p>
                    <p>- Kötelességem, azért vagyok ura a népnek, hogy segítsek a sorsán. Különben
                        legjobb lesz, ha mindjárt magam beszélek az agával...</p>
                    <p>De erre nem volt szükség! Ugyan e pillanatban zajos lódobogás hallatszott és
                        a kútnál tereferélő lánycselédek ijedt visítozással szaladtak szerteszét,
                        mert egy szurtos tatárcsapat vágtatott be az udvarra apró, kócos lovakon,
                        egy majomképű aga vezetése alatt.</p>
                    <p>- Mit akartok? kérdé harsány, parancsoló hangon a tornácra lépve,
                        Hollókövy.</p>
                    <p>- Egy szökevény renegát kutyát, a Hiasszár nevű csauszt keressük, ha tudni
                        akarod! felelt rekedt hangon az aga.</p>
                    <p>- Te vagy, a ki az új adót be akarja hajtani?</p>
                    <p>- Ne beszélj nekem itt adóról, gyaur! Se nekem, se neked ne legyen hozzá
                        közöd, hanem, ha te vagy a környék ura, ezennel felszólítalak és
                        megparancsolom a kegyelmes Abdurrahmán pasa nevében, hogy előnkbe
                        akadályokat ne gördíts, a keresésben kezünkre járj és ha tudomással bírsz
                        arról a szökevény kutyáról, nekünk azonnal bejelentsd, recsegte
                        mérgesen.</p>
                    <p>Hollókövy villámló szemmel nézett a szurtos képű, töpörödött emberkére.</p>
                    <p>- E ház itt nem karavánszerálj. Ha megszökött, hát keressétek a vidéken, de
                        ne nálam! Takarodjatok! kiáltott harsányan.</p>
                    <p>E lármára Edömér és Ilonka is megjelentek a tornácon, s ugyanekkor az öreg
                        Bálint is sietve fordult be a kapun.</p>
                    <p>A tatáraga sajátságos, leső tekintettel nézett a két gyerekre, azután sokkal
                        csendesebb hangon, mint várni lehetett, felelte:</p>
                    <p>- Mit ungorkodsz velem? Nem kastélyodban, hanem környékén akarjuk a
                        szökevényt keresni.</p>
                    <p>- Keressétek hát! mondá erre Hollókövy elutasító rövidséggel, mire a
                        tatárcsapat elszéledt, hogy átkutassa a kastélyt környező ligetet és a nagy
                        kertet.</p>
                    <p>- Méltóságos jó uram, a másik csapat a községházánál épp most készül valami
                        új adót beszedni.</p>
                    <p>- Menjünk hát, tisztelendő atyám! Bálint, te maradj a ház körül. A hajdúkat
                        és csatlósokat szép csendesen szólítsd össze. E rakoncátlan csordával
                        szemben elővigyázatosnak kell lennünk!</p>
                    <p>- Édes atyám, veled mehetek én is! kérte kigyúlt arccal Edömér, midőn az
                        egyik apród fiú Hollókövy kardját hozta ki a tornácra.</p>
                    <p>- Ki maradna akkor félénk kis galambunknál, Ilonkánál? Ha te mellette vagy,
                        nem fél semmitől... Maradj, hát, fiam!</p>
                    <p>- Parancsodra, édes jó apám, de...</p>
                    <p>- Nos, de?... Azután, mintha kiolvasta volna fia és az öreg Bálint szeméből,
                        a mit ezek elhallgattak, büszke mosolylyal ütött kardjára:</p>
                    <p>- Mitől féltek, mikor velem van ez a kipróbált barát!</p>
                    <p>Hollókövy csak alkonyattájban tért haza a falu házától nagyon komor,
                        gondolkozó hangulat­ban és Bálint kérdésére röviden csak annyit felelt, hogy
                        a kispénzadót a nép jogosan meg­tagadta, mire az aga kurd fegyvereseivel
                        nagy fenyegetődzések között elrúgtatott. Eszerint valószinüleg Budára kell
                        mennie apellátára.</p>
                    <p>Bálint ez utolsó kijelentésre nagyon furcsa arcot vágott, de ura minden
                        további kérdezős­ködésnek elejét vette e rövid kérdéssel:</p>
                    <p>- S mi történt a kastély körül?</p>
                    <p>- Semmi más egyéb! Átkutatták a környéket, a bokrost, azután tovább
                        mentek.</p>
                    <p>A néma csendben elköltött estebéd után, Ilonkát Erzsók asszony gondjaira
                        bízta, ki a barát­sá­gos toronyszobában, rokkapergés mellett, mesélt neki a
                        halkirály fiáról és a hét aranykoronás hattyúról, míg csak a leányka el nem
                        álmosodott, Edömért pedig magával hítta kedves helyére: a
                        fegyverterembe.</p>
                    <p>Itt volt egyúttal a család őseinek arczképcsarnoka is.</p>
                    <p>Hosszú sorokban néztek alá széles, nehéz faragású kereteikből a Hollókövy
                        család ősei, pán­célos és taláros hősi alakok. Mindegyik kép mellett ott
                        volt az illető ős páncélja, fegy­ver­zete is díszes csoportozatban, valamint
                        a csatákban nyert hadizsákmány, fegyverek, kitüntetések s más egyéb véren
                        szerzett dicsőséges tanujelei e hatalmas család hősi vitézségének, hazáját
                        szerető áldozatkészségének.</p>
                    <p>Nagy számmal voltak az ősök, még nagyobbal a fegyverek, de Edömér, ki úgy
                        lépett mindenkor ide, mintha templom lenne; mégis minden darabot ismert,
                        mindegyiknek a történetét imádságként tudta és ott őrizte szívének
                        rejtekében az ősök nagy tetteivel és azzal a titkos fogadással együtt, hogy
                        ő is ezeknek a nyomdokaiban fog haladni mindenkoron...</p>
                    <p>- Eredj, fiam, hívd ide Bálintot, mondá egy csomó különös alakú kulcs között
                        keresgélve, - azután menj te is aludni.</p>
                    <p>Edömér nagyon szeretett volna még maradni, azért eltitkolt sóhajjal
                        engedelmeskedett, mire csakhamar belépett az öreg Bálint.</p>
                    <p>- Jó Bálintom te, mégis megfontoltam a dolgot. A Budára menetelt elhalasztom,
                        mert, hogy megtagadtuk az adót, büntetésül minden bizonynyal megsarcolnak
                        bennünket...</p>
                    <p>- Csak még rosszabb ne érjen bennünket! szólt rá aggodalmasan Bálint. Kár
                        volt, édes uram, kegyelmednek oly nyíltan a dologba beleavatkozni.
                        Abdurrahman amúgy se szíveli kegyel­me­det, mert nagy tekintélye,
                        dúsgazdagsága régóta szálka a szemében. Ismerve tehát kincséhes, bosszúálló
                        természetét, ezt nem hagyja megtorlatlanul. Adja Isten, hogy a sarcolásnál
                        egyéb ne történjék...</p>
                    <p>- Sokat gondolkodtam mai szavaidról, hűséges jobbkezem. Szomorú, gyászos
                        időket élünk. Hazánk és nemzetünk a török igájában vergődik; személy- és
                        vagyonbiztosság nincs s mindenki retteg a holnaptól, mert nem tudja, mit
                        hoz: halált-e vagy rabszolgaságot? Ez okból elhatároztam, hogy családi
                        kincseimet és egyéb értékeimet, még ma éjjel csak a kettőnk által ismert
                        rejtekhelyre szállítjuk.</p>
                    <p>Bálint elégedetten bólintott.</p>
                    <p>- Ezt akartam mondani én is. Ott biztos helyen lesznek.</p>
                    <p>- Megvárjuk, míg a belső cselédség is lenyugszik, akkor aztán hozzá fogunk. A
                        mi künn marad, azt Isten nevében elvihetik, ha a pasának a sarcoláson kívül
                        még zsákmányolásra és rablásra is fájna a foga!</p>
                    <p>- Higyje el kegyelmed, jó uram, hogy előbb-utóbb megteszi, mert ez a jómadár
                        odaát a szomszédban, bizonyára ezt is beárulta.</p>
                    <p>Ez alatt Bálint berakta a terem ablaktábláit és meggyujtotta a boltozat
                        közepéről aláfüggő vascsillárt, azután kinézett, hogy a cselédség már
                        lenyugodott-e?</p>
                    <p>- Minden csendes! Hozzákezdhetünk, jó uram! Hanem, ha szabad szólanom,
                        kezdenők a legértékesebbjén. A nehéz ezüst-edényeket hagyjuk legutoljára,
                        mert kettőnknek legalább is eltart három-négy napig, ha ugyan az ötödikre is
                        nem jut valami.</p>
                    <p>Bizony jutott, mert csak az ötödik éjszaka közepén lettek készen mindennel és
                        jó volt sietniök, mert a hét végén vendég érkezett Istvánffy Tamás
                        személyében. A tiszteskorú, de még daliás külsejű nemes, alig tudott a maga
                        erejéből levánszorogni az elcsigázott ló hátáról, annyira oda volt a
                        fáradtságtól.</p>
                    <p>- Ejnye, bátyám uram, úgy jön kegyelmed, mintha kergetnék! mondá szelid
                        tréfával Hollókövy, mikor a lépcsőn támogatva, felvezette.</p>
                    <p>- Bizony engem kergettek, öcsém. És, ha ki nem versz, hát egy ideig nálad
                        lakozom, hiszen a te házad az üldözött hazafiak bátorságos menedékhelye.
                        Innen majd csak könnyebben átjutok a császári részekre. Úgy bizony, még
                        idejében megtudtam, hogy Ali győri pasa el akar fogatni, - tudod, azért a
                        tatai cécóért - azért hát szép csendesen odébb álltam és csak éjszaka
                        menekültem, mint valami haramia... De oda fenn majd elmondom a többit.</p>
                    <p>- Mindenekelőtt pihenje ki magát kegyelmed hiszen halálosan ki van merülve,
                        szólt Hollókövy és szíves vendégszeretettel tárta ki az üldözött előtt
                        szobája ajtaját.</p>
                    <p>Kevéssel ezután Bálint és Edömér érkeztek haza a parókhiáról, hol
                        Kányavárival és fiánál találkoztak, kik két zacskócska ezüst-dénárt hagytak
                        ott, hogy elköltözésük emlékére osztassék ki a falu szegényei között.</p>
                    <p>Csakugyan kora délután ponyvával fedett, hosszú társzekereket és felnyergelt
                        paripákat vezettek a kapu elé és nemsokára megjelent az utiasan felkészült
                        család is a kisérő szolgaszemélyzettel.</p>
                    <p>Kányaváriné nagyasszony két nőcselédjével a bárkaalakú vedlett utihintóba
                        szállott, de még akkor is veszekedett, mert egész arca vörös volt, mint egy
                        mérges pulykakakasé. Kányavári és fia pedig néhány fegyveressel paripára
                        ültek.</p>
                    <p>Csaknem az egész népség a kertek alá gyűlt, mert apraja-nagyja örült, hogy
                        végre-valahára megszabadul a falu ettől a gyűlöletes famíliától és
                        bizonynyal meghajigálták volna, ha éppen akkor véletlenül arra nem megy az
                        öreg plébános. Az iránta való tiszteletből megelégedtek néhány gúnyos
                        ujuju-jujujuh! »A soha viszontlátásra! Szerencsés utat az árokba dőlésig!
                        Nyakatok töréséig!« és más efféle kiáltásokkal.</p>
                    <p>- Várjatok csak, kutyák! Majd lesz nektek nemulass ezért a búcsúztatóért!
                        dörmögte Jánoska szemére húzott süvege alól.</p>
                    <p>A Kányavári jobbágyaknak azonban az udvarbiró keményen megparancsolta, hogy a
                        távozó kegyes uraságot és érdemes famíliáját kendőlobogtatással és zöld ágak
                        hajtogatásával kell üdvözölniök, - de ebben sem telt valami nagy
                        gyönyörűségük, mert Kányaváryné nagyasszonyt »belső leányaival« (a kik
                        különben konyhacselédek voltak) majd belefordították az árokba a megriadt
                        lovak.</p>
                    <p>Hanem azért mégis kidugta bóbitás fejét a bárkából és kegyesen meglebbentette
                        a kezében tartott csipkés facenétlit, Kányavári pedig mély meghatottságot
                        tettetve, integetett búcsút a falunak, - hová, pár nap múlva, megérkezett a
                        Kányavári porta új tulajdonosa is: egy fekete szerecsen, magához hasonló
                        szolgáival és kertészeivel...</p>
                </div>
                <div type="chapter">
                    <head>
                        Mamertusz-nap éjszakáján.
                    </head>
                    <p>»Nem! senkié sem a jövő,</p>
                    <p> Csupán az Isten bírja azt.</p>
                    <p> Az óra jár, az óra üt</p>
                    <p> És mindennek véget szakaszt,</p>
                    <p> Jövő, a rejtélyes jövő...</p>
    
                    <p> Óh néma rém, te árny s vendégünk szüntelen,</p>
                    <p> Leples kisértet, mit meglátni nem lehet,</p>
                    <p> S mit mi holnapnak nevezünk!</p>
                    <p> A holnap, óh, egy nagy talány!</p>
          
                    <p>
                        Hugó Viktor.
                    </p>
             
                    <p>- Innen-onnan már három hete lesz, hogy nálatok vagyok, ideje hát, hogy szép
                        csendesen tovább álljak!... így kezdé meg a beszélgetést egyik este az öreg
                        Istvánffy Tamás, midőn vacsora után, szokás szerint, kiültek a toronyhoz
                        támaszkodó terrászra.</p>
                    <p>- Híjját érzi kegyelmed valaminek, hogy már ráúnt a házamra? kérdé Hollókövy
                        csendesen.</p>
                    <p>- Dehogy úntam, - a magam házát se lakom örömestebb. Hanem hát most tiszta a
                        környék a kóborló török csapatoktól, - azért szeretnék holnap indulni.</p>
                    <p>- Én valami jobbat tanácsolok kegyelmednek, ha már egyáltalán nem akar tovább
                        maradni, A jövő hét vége felé én is Budára szándékozom, a mi társaságunkban
                        aztán minden lappangás, kerülgetés nélkül átjuthat a pesti oldalra.</p>
                    <p>- Fogadja el, én is tanácslom kegyelmednek! Többesben bátorságosabb az
                        utazás, - szólt közbe a plébános is, mire Edömér és Ilonka szintén vetekedve
                        kezdték marasztalni, mert nagyon megszerették jóságos kedélyéért és azért a
                        sok érdekesnél érdekesebb történetért, melyeket vitézi tettekben gazdag
                        életéből esténként el-elmondogatott nekik.</p>
                    <p>- Hogyne maradnék, mikor olyan szépen kértek, bogaraim! nevetett vidáman az
                        öreg s enyelegve dörzsölte borostás állát a lányka arcához.</p>
                    <p>Gyönyörű csillagfényes égbolt ragyogott felettük a tavaszvégi éjszakák
                        harmathullató csendjével és méla varázsával s mivel a plébános és Hollókövy
                        gyakorta együtt kutaták az ég titkait, a beszélgetés sora csakhamar a
                        csillagokra került...</p>
                    <p>Már későre járt az idő, midőn pihenőre készülődött a kis társaság.</p>
                    <p>- Lám, lám! El is feledém mondani: holnap lészen Mamertusz-napja. Ennek
                        éjszakáján hull le legtöbb csillag az égről, - mondá búcsúzás közben a
                        plébános és hajlott alakja csakhamar eltűnt a bokrok és fák setét árnyéka
                        között.</p>
                    <p>A másnapra jövendölt csillaghullásból azonban nem lett semmi, mert alkonyat
                        felé olyan ítéletidő kerekedett, hogy csak úgy szakadt a zápor, hullott a
                        mennykő, a szélvész pedig mintha valami össze-vissza száguldozó
                        szörnyeteg-csordát hajszolna, olyan különös alakú fekete felhőket kergetett
                        az égen és jajgatott, süvöltözött, csak úgy nyögött, csikorgott bele a
                        kastély tornyán a szélkakas.</p>
                    <p>- Bandit, a csatlóst, éppen útban éri a zivatar! szólt a fiához Hollókövy, ki
                        egyik karjával ezt, másikkal pedig leánykáját karolva át, állott a nagy íves
                        ablak mellett és nézte a felhőket hasgató villámok cikázását.</p>
                    <p>- Mily nyomott a levegő! Olyan nehéz nyomást érzek mellemen és szívem táján,
                        mintha meg akarná fojtani! </p>
                    <p>Ezt azonban már az asztalnál ülő Istvánffynak mondá, ki előtt egy nehéz ezüst
                        tálcán, két öblös arany billikom állott.</p>
                    <p>- A zivatar teszi! válaszolt komoran az öreg, ki rosszkedvét az aranyszinü
                        hegyaljaival iparkodott elűzni.</p>
                    <p>- Édes atyám, Kalászt nyergelte meg Bandi? kérdé nyomott hangon Edömér
                        is.</p>
                    <p>- Azt fiam... Félek, hogy valami baj éri az úton, mert nagyon neszes, ijedős
                        állát. De lesz annyi magához való esze, hogy addig valahol meghúzódik, míg a
                        zivatar kitombolja a mérgét, habár tudja, hogy nehezen várom...</p>
                    <p>A zivatar azonban egyforma hevességgel dühöngött késő éjszakáig és éppen ott
                        kapta útban hazafelé a nehezen várt csatlóst, a hol az egész messze
                        környéken nem volt védő-fedél, hanem suhogó nádas, kákás mocsár húzódott,
                        melynek girbe-görbe fűzfáitól, a dörgéstől s villámlástól amugy is megriadt
                        paripa, folyton hánykolódott, ijedezett.</p>
                    <p>Bandi, a fiatal csatlós, egyik percben káromkodott, a másikban imádkozott,
                        majd pedig hangos »Uram segélj«‑t kiáltott, midőn nem messze tőle egy
                        korhadt fűzfát hasgatott szörnyű recsegés között forgácsokká a lecsapó
                        villám, mitől a ló annyira megbokrosodott, hogy kénytelen volt leszállani
                        róla.</p>
                    <p>Jó darabon át kantárszáron vezette a lovát, mígnem sűrü ciheresre akadt, hol
                        valamennyire meghúzhatta magát.</p>
                    <p>Egyszerre úgy tetszett neki, mintha a téveteg villámfénynél hosszú dárdákat
                        látna felmeredezni a nád közül és sötét lovas alakok állanának mozdulatlanul
                        köröskörül.</p>
                    <p>- Emberek ezek vagy kisértetek, ebben a vad éjszakában? </p>
                    <p>Először nagyot dobbant a szíve erre a gondolatra, de mivel bátor legény volt,
                        a kantárszárat egy bokor töve köré csavarta s szép csendesen arra felé
                        kezdett csúszni a nád között.</p>
                    <p>Csakhamar lassú beszélgetést hallott, mire még közelebb mászott és feszülten
                        figyelni kezdett.</p>
                    <p>A nagy égzengés, szélzúgás elkapkodta ugyan a hangot, de a mit meghallott,
                        attól is megremegett minden porcikája...</p>
                    <p>Ha észreveszik, vége van! Merre és hogyan meneküljön hát, hogy megelőzhesse
                        őket? Ezen törte a fejét, miközben lovához visszacsúszott.</p>
                    <p>Aggódva fülelt minden zajra és szüntelen csitítólag veregette paripája karcsú
                        nyakát, hogy csendesen maradjon és el ne nyerítse magát.</p>
                    <p>Végre hosszú, aggodalmas órák után, éjfél felé szűnni kezdett a zivatar és a
                        szétszakadozó felhők közül ki-kibukkant a hold sápadt világa. Most már
                        tisztán látta a felmeredező dárdákat s a nádas közt lappangó kurd- és
                        tatár-lovasokat. Nagy számmal voltak és induláshoz készü­lődtek.</p>
                    <p>E percben paripája szintén megérezte az idegen lovak közellétét és hangosan
                        felnyerített. De már ekkor Bandi nyeregben ült és repülve száguldott
                        tova...</p>
                    <p>Erre a lovasok is megeresztett kantárszárral rohantak utána és hosszú
                        félkörbe oszolva, igyekeztek útját vágni, miközben surrogtak körülötte a
                        nyilvesszők, mivelhogy jó célpont volt a fehérlő paripa a fekete
                        éjszakában.</p>
                    <p>Már kijutottak a nádasból s a rohanó paripák körme alatt az országút kavicsa
                        csattogott, midőn Bandi rémülten vette észre, hogy a lova egyszerre csak
                        nagyot botlik, aztán sántítva emelgeti lábát. Dühösen vágta sarkantyúit a
                        vékonyába, mire a nemes állat fájdalmas nyerítéssel rohant tovább, de már
                        nem azzal a gyorsasággal. Mire a falu alá ért, az üldöző tatárlovasok is
                        csaknem a sarkában voltak s a nyílvesszőket csak gyors ide-oda hajladozással
                        tudta kikerülni, midőn a kastélyhoz vezető úton végigrohant.</p>
                    <p>- Lőjjétek le, nehogy idő előtt zajt üthessen! Nem szabad élve menekülnie!
                        hallatszott háta mögött s ugyanekkor a ló hátába egy tollas nyílvessző
                        furódott, mitől inaszakadtan rogyott a bokrok közé...</p>
                    <p>- Ébredj, uram! Ébredjetek! Tatárok törnek orvul reátok! ordítá Bandi
                        torkaszakadtából... de ugyan ebben a pillanatban állig hasított fővel bukott
                        a rózsafák közé, honnan egy setét alak lépett most elő, vértől csepegő
                        handzsárral kezében.</p>
                    <p>- Ez a kutya mégis fellármázta a kastélyt! Világot látok ide-oda csillámlani!
                        szólt fojtott hangon... Most már rajta, törjétek be az ajtókat egymásután!
                        Aymár bég pedig gyujtsa fel a falut, hogy a nép segítségökre ne
                        jöhessen.</p>
                    <p>Erre, mintha csak a földből bujtak volna elő, mintha csak a kert bokrai
                        elevenedtek volna meg, mindenfelől kurd- és tatár-fegyveresek özönlöttek vad
                        üvöltéssel az udvarra és tüstént rá recsegő fejszecsapások, tompa
                        csákányütések döngették az ajtókat, mire a kastély ablakaiból lövés lövés
                        után dörgött, villámlott fel az éjszakában...</p>
                    <p>Az öreg Bálint ugyanis már az üldözők robajára felébredt és rosszat sejtve,
                        sietett ki a folyosóra, a hol már urát és Istvánffyt találta, kik szintén
                        felriadtak a gyanus robajra.</p>
                    <p>E percben harsant fel Bandi kiáltása, mit rögtön halálsikoltása követett.</p>
                    <p>- Most nincs idő a hosszas tanakodásra... Az ajtók zárva sokáig ellenállnak.
                        Jer, Bálintom, Ilonkát és nődet vigyük az utolsó szobába, hol a rejtekajtó
                        van. Kegyelmed pedig az alatt fegyverkezzék fel... Mindjárt itt leszünk!
                        kiáltá Hollókövy, miközben öreg csatlósával végig sietett a setét
                        folyosókon.</p>
                    <p>- Add kezedet itt még egyszer, hogy úgy cselekszel, a mint az imént esküvel
                        fogadtad! mondá, jobbját nyujtva Bálintnak.</p>
                    <p>- A szívem fog belészakadni, de esküszöm; hogy úgy teszek! felelt
                        megindulástól alig hallható hangon. </p>
                    <p>Hollókövy arcáról ekkor a megindulás utolsó nyoma is eltűnt s nemes homlokán
                        büszke nyugalommal, szemében hősi elszántsággal csapott kardjára:</p>
                    <p>- Minden perc drága, minden hosszú szó fölös!... Ajtóról ajtóra, szobáról
                        szobára kell védekeznünk, míg bírjuk, mert csak hárman vagyunk...</p>
                    <p>- Öten, atyám! csendült meg mögöttük Edömér hangja. - Öten, ismétlé, füstölgő
                        fegyverét a földre zökkentve. Bandi helyett Istók éjjelre a kastélyban
                        maradt. Halljátok! Most is az ő fegyvere roppan! Öt tatárt lőttünk le a
                        szegletablakból... Ne félj, atyám, megvédjük a kastélyt, míg segítség
                        érkezik!... Megvédelmezzük utolsó csepp vérünkig!</p>
                    <p>Ez a fiatal sas első merész vijjogása, a fiatal oroszlán első csataordítása
                        volt... Ugyanaz a hősi láng égett szemében, ugyanaz a bátor nyugalom
                        fénylett homlokán, mint hős atyjának, kihez e vészes, sötét órában
                        hasonlított igazán csak vonásról-vonásra.</p>
                    <p>E pillanatban recsegve szakadt be az alsó folyosó nehéz tölgyajtaja, mit az
                        ostromlók vad diadalordítása és a legyilkolt cselédség halálhörgése
                        követett...</p>
                    <p>- Fel az első terembe! kiáltá ősi kardját villogtatva Hollókövy, melynek
                        damaszkusi acéljára eme büszke jelmondat volt edzve:</p>
                    <p> »Hüvelyemből jó ok nélkül ki ne végy,</p>
                    <p> De, ha kivészsz, becsülettel visszatégy!«</p>
                    <p>Az első terem faragott ajtaja csak nagyon rövid ideig állt ellent az
                        ostromlók heves csapásainak, kik e közben már az ablakokon kezdtek minden
                        oldalról a termekbe nyomulni.</p>
                    <p>Hollókövy megrettent, hogy el lesznek vágva az utolsó szobától...</p>
                    <p>- Leányom! Ilonkám! lihegte aggodalmasan, miközben egy betolakodó óriási
                        kurdnak egyetlen csapással szemöldökéig hasítá fejét, azután kardját
                        megforgatva feje felett, a küzdelem zaját túldörögve, kiáltá:</p>
                    <p>- El, el gyorsan az utolsó szobába! Ide körém szorosan valamennyien!</p>
                    <p>A betört ablakon át bevöröslött az égő falu vérvörös világa és a vészharang
                        kongásai között behallatszottak a halálsikoltások. Istók, a csatlós elesett,
                        Istvánffy megsebesült, de Hollókövy bőszült oroszlánként vágott utat
                        kardjával és becsattantá maguk mögött az utolsó szoba, az utolsó menedék
                        vassal béllelt ajtaját.</p>
                    <p>Alig fekteté fel a keresztvasakat, máris rettentő ütések zuhogtak az ajtó
                        vassal béllelt lapjára és alapjáig megrecsegtették eresztékeiben.</p>
                    <p>- Atyám, hol van Ilonka? kérdé Edömér.</p>
                    <p>- Lent a rejtekútban... Vár reánk... Erzsókkal...</p>
                    <p>- Atyám, remélsz, barátaidtól segítséget?</p>
                    <p>- Egyedül Istenben remélek, fiam, ki nem hagy el bennünket. Ah, fiam, ki
                        számított volna erre az alattomos nagy orvtámadásra!...</p>
                    <p>A vassal béllelt ajtó recsegése fojtá el további szavait, mert szinte
                        meg-meghajolt a szörnyű ütések alatt, táguló kőeresztékei mögül pedig a
                        vakolat kezdett hulladozni nagy darabokban.</p>
                    <p>- Mi Edömérrel az ajtót védjük, ti az ablakokat! kiáltá Hollókövy, midőn a
                        vasrácscsal védett ablak szines üveg-karikái egyszerre csak csörömpölve
                        hullottak ki a besüvöltöző golyóktól...</p>
                    <p>A golyók egyike abban a percben szíven találta az öreg Istvánffyt, midőn az
                        ablak védelmére sietett.</p>
                    <p>- Védjétek magatokat, míg segítség érkezik! hörögte utolsó szavaival és
                        elhidegülő kezével gyengén megszorítá Hollókövy jobbját, ki mély fájdalommal
                        nézett az ősz bajnok halálban is nemes arcára. Azután fiára emelte rejtett
                        könnytől izzó tekintetét:</p>
                    <p>- Most már csak hárman vagyunk... hárman!</p>
                    <p>- És küzdünk utolsó csepp vérünkig, utolsó lehelletünkig, apám, hogy Ilonka
                        menekülhessen! kiáltá az ifjú nemes elhatározással.</p>
                    <p>- Ne hagyd el Ilonkát soha, soha, fiam! Védd és őrizd meg minden veszélyben,
                        szólt hirtelen ellágyulással, mire Edömér hevesen vonta atyja kezét ajkához,
                        mintha ezzel akarná igéretét megpecsételni.</p>
                    <p>- Szívemből igérem neked édes atyám!</p>
                    <p>De ugyanekkor az öreg Bálint hirtelen elrántotta az ajtótól, különben a
                        megtágult eresztékek között besüvöltő golyók bizonyára leterítették volna.
                        Most Hollókövy pisztolyát rántotta elő, de egyszerre csak megtántorodott és
                        térdre bukva, melléből piros vérsugár szökellt elő...</p>
                    <p>Edömér őrjöngő fájdalommal fogta fel karjaiba, az öreg Bálint pedig a
                        fiavesztett oroszlán rettentő fájdalomordításával vetette magát a földre s
                        ősz haját tépve keservesen zokogott.</p>
                    <p>- Uram, édes, áldott, drága uram!...</p>
                    <p>- Nincs idő a sírásra... tördelé nehéz, hörgő hangon... én mindjárt
                        meghalok... Emlékezzél esküdre... Siessetek, menekülj, mentsd meg Edömért, a
                        Hollókövy család utolsó sarját... Neki nem szabad meghalnia!... Csókoljátok
                        meg helyettem is angyalomat, Ilonkámat. Menjetek... Siessetek! az ajtó
                        mindjárt...</p>
                    <p>Sűrű vérömlés fojtá el szavait, s Bálint azt hívé, hogy meghalt. Rettentő
                        átokkal ugrott fel, véres kardját magasra emelve:</p>
                    <p>- Az élő Istenre, lelkem üdvösségére esküszöm, Edömér, hogy Kányavári Áron,
                        apád, családod és nemzetséged gyilkosa!</p>
                    <p>Ugyanekkor egyik keresztvas dörgő recscsenéssel pattant ketté, az ajtóra
                        pedig kettőzött erővel hullottak, döngtek a csapások. Erre a haldokló még
                        egyszer felnyitá szemét:</p>
                    <p>- Még most is itt vagytok! hörögte leírhatatlan erőlködéssel... Bálint,
                        esküd... Edömér, neked is parancsolom, siessetek, el... el... Oh, Jézusom,
                        mutasd lelkemnek az utat országodba...</p>
                    <p>Edömér melléje roskadva, zokogva csókolta össze a véres, drága arcot, a
                        hidegülő kezeket, midőn az ajtó iszonyút recscsent, roppant és az utolsó
                        keresztvas is ívként meggörbülve engedett és pattogott... Erre Bálint kis
                        gyermekként ölbe kapva Edömért, egy ugrással a szoba túlsó sarkába termett s
                        ugyanabban a pillanatban tünt el a gyorsan megnyíló és bezáruló rejtekútban,
                        midőn a vasajtó a fal egy részével ropogva beomlott, a legnemesebb ember
                        tetemét borítva be omladékaival... Bálint, feje felett hallván az ostromlók
                        kereső dobogását, sietve rohant végig a keskeny üregen, melynek
                        oldalfülkéjében ráakadt feleségére, ki maga is félve s reszketve szorongatta
                        kebléhez a félig alélt Ilonkát, de férjét látva, megkönnyebbülten ugrott fel
                        ültéből.</p>
                    <p>- Hála a jó Istennek, itt vagy Bálintom!...</p>
                    <p>- Egy szót se többet, hanem el innen sietve! suttogá ez, letéve Edömért.
                        Mindjárt elérjük a nyílást. A kert végébe nyílik, sűrü bozót közé...
                        Siessünk, hogy észrevétlenül elérjük az erdőt, míg a setétség tart...</p>
                    <p>Fejük felett e közben erősen döngött, dobogott a föld, különben meghallhatták
                        volna azt a gyanus zörejt és elnyomott suttogást, mely a közeli nyílást
                        elrejtő bozót között ismétlődött...</p>
                    <p>- Úgy tegyetek, mint parancsoltatott! Te Abu-el-Máni a fiút, te pedig Dubán a
                        kis lánykát... A többit tudjátok... Hah, már közelednek! Csak vigyázat...
                        Először a kisérőkkel végezzetek... Vigyázz, Muszli a vén farkasnak még erős
                        fogai vannak! susogta egy ismerősen rekedt hang...</p>
                    <p>Alig halt el a suttogás, a menekülők kiléptek az üreg nyílásából...</p>
                    <p>Ebben a pillanatban erős karok rántották ki Erzsók asszony karja közül
                        Ilonkát és facsarták hátra Edömér kezét, a másikban pedig két villámgyors
                        döféssel leterítették az öreg Bálintot és feleségét... Még csak egy
                        halálsikoltás se hangzott. Hang nélkül roskadtak egymás mellé.</p>
                    <p>- Allahra! szép döfés volt mindakettő! Vessétek a bokrok közé! kacagott az
                        elébbi rekedt hang. A két gyerekkel pedig gyorsan el a vidékről...</p>
                    <p>Ilonka aléltan hevert egy sötét alak karja között, Edömért pedig betömött
                        szájjal hurcolták a nem messze kapálódzó lovakhoz. A csakhamar felhangzó
                        lódobogás tudatta, hogy a két árvát egymástól örökre elszakítva, viszik
                        messze-messze, el a kedves szülői háztól, setét, ismeretlen sorsba, távoli
                        idegen világba...</p>
                    <p>A lódobogás távoztával két setét alak hagyta el az üreg környékét...</p>
                    <p>- Most már miénk a játék! Miénk minden! mondák örömtől fojtott hangon
                        egyszerre és a pár percre kibukkanó holdvilág a két Kányavári testvér sátáni
                        diadaltól tündöklő arcát világította meg sápadt fényével...</p>
                    <p>Pár percig figyelve hallgatták a csillapulni kezdő csatazajt, azután lassan
                        suttogni kezdtek, midőn egyszerre csak megzördültek a bokrok és egy fekete
                        képű szerecsen lépett a tisztásra, széles, görbe pallossal a kezében.</p>
                    <p>- Te vagy az, Ali? Jerünk hát a rejtekuton a kastélyba, hogy senki ne lásson
                        bennünket. E szedett-vedett nép, ellop, összeturkál mindent, ha ott nem
                        vagyunk, pedig most már enyém a kastély, enyém minden! mondá félhangon
                        Kányavári Áron, és utána a másik kettő is belépett a rejtekút nyilásába.</p>
                </div>
                <div type="chapter">
                    <head>
                        Az aleppói rabszolgavásár.
                    </head>
                    <p>»Lelked mit érezett, hogy elhagyád e hont,</p>
                    <p> Midőn úgy hagytad el, hogy soh'se lásd viszont?</p>
                    <p> Nem állított meg a határnál valami...?</p>
                    <p> Honszeretet, ha azt kitudnók mondani!«</p>
                    <p>
                        Tompa: »Levél egy kibujdosott után«
                    </p>
                    <p>Abu-el-Máni, a rabszolgakereskedő, megtudva, hogy az alvidéken portyázó
                        csapatok Buda alá érkeznek, mielőtt még üzlettársai megsejthették volna,
                        hajóinak egy részét az eszéki állomáson hagyta, a többivel pedig nagy sietve
                        felvonult Buda alá.</p>
                    <p>Itt horgonyt vetve a Duna szélén, hajóit kifestette rikító szinekkel,
                        felcicomázta s beaggatta szines keleti szőnyegekkel, nagylevelű virágokkal,
                        szagos füstölőkkel, azután mindegyik hajó orrába egy csomó szerecsen
                        rabszolgát állítva zengő hangszerekkel, megütteté a dobokat, hogy csak úgy
                        hangzottak belé a budai hegyek.</p>
                    <p>E lármás hangokra valamennyi török mind a bástyákra tódult és ráismerve a
                        hirhedt rabszolga­kereskedő hajóira, csakhamar százával siettek a
                        kisebb-nagyobb csónakok, dereglyék feléje, mert Abu-el-Máni nemcsak a kerek
                        föld legszebb rabnőit és szerecsen rabszolgáit árulta, hanem egyuttal
                        összevásárolta a különféle nemzetiségű hadifoglyokat, elrabolt gyermekeket
                        és mindenféle szétágazó titkos összeköttetései révén, nem volt olyan
                        megbízatás, mit el ne vállalt volna, természetesen, ha jól megfizették.</p>
                    <p>Alig sötétedett be és ezüstözte meg a méla holdsugár a Duna lassan fodrosodó
                        habjait, midőn egy magányos csónak evezett a szélső hajó felé, melynek orrán
                        maga a rabszolgakereskedő várta az érkezőt, ki nem volt más, mint Kányavári
                        Áron, kivel legott a hajó elfüggönyözött hátsó részébe vonult, hol sokáig
                        tanácskoztak s csak késő este váltak el egymástól.</p>
                    <p>- Várj még egy kevéssé! Melyik napot is mondád? Az én igazhivő eszem
                        elfeledte annak a gyaur szentnek a nevét, kiáltott le Abu-el-Máni a hajó
                        párkányáról.</p>
                    <p>Kányavári már csónakjában ült és az evezős-legény éppen el akarta a hajótól
                        taszítani.</p>
                    <p>- Ide vigyázz hát és tanuld meg! Mamertusz napjának az éjszakáját mondám. El
                        ne feledd még egyszer! E napon néked is ott kell lenned embereiddel... A
                        pasa nevében parancsolom!</p>
                    <p>Három héttel ezután, azaz Mamertusz-napját követő harmadik éjszakáján ugyanez
                        a jelenet ismétlődött, csakhogy most Kányavárit az öreg Libor kisérte evezős
                        gyanánt. A rabszolga­kereskedő pedig nem a multkori bizalmas mosolygással,
                        hanem alázatos hajlongásokkal fogadta és szolgálatkész kézdörzsölgetés
                        között vezette a hajó hátsó része felé.</p>
                    <p>- Mindenkit elküldtél a hajóról? kérdezte halkan Kányavári.</p>
                    <p>- Nézz oda, valamennyien a pesti oldalon halásznak.</p>
                    <p>- Helyes! Nem szeretném, ha hallgatódzna valaki.</p>
                    <p>- A felől nyugton lehetsz, uram!...</p>
                    <p>- A dolog tehát eddig szerencsésen megtörtént, Máni...</p>
                    <p>- És te ura vagy megszámlálhatlan faluknak, birtokoknak, dúsgazdag, hatalmas
                        lettél, vágott közbe a török hízelgő mosolygással.</p>
                    <p>- Hagyjuk ezt!... Inkább mondd meg, hová zártad el a fiút?</p>
                    <p>- Azt a hőstekintetű fiút, azzal a fekete anyajegygyel? Itt az én hajómon
                        van, hogy folytonosan szem előtt tarthassam... Nézd, uram, éppen ez az ajtó
                        vezet le a hajóközbe, a hol fogva tartom.</p>
                    <p>- És a kis leány?</p>
                    <p>- Az már útban van a Fekete-tenger felé, Dubán-el-Zeneb hajóján.</p>
                    <p>A hajóközbe levezető sötét nyílásból e közben elfojtott sírás és keserves
                        fohászkodás hangjai törtek fel szaggatottan. Kányavári megállott:</p>
                    <p>- Ah, az a keményfejű fiú sír ilyen keservesen? kérdé elégült vigyorgással.
                        Helyes! Csak hadd sírjon...</p>
                    <p>Az emberkalmár fejét csóválta:</p>
                    <p>- A többi foglyok sírnak, rínak! Gyakran meg kell korbácsoltatnom őket, hogy
                        elhallgassanak. A sírás véníti, lesoványítja az embereket, - már pedig senki
                        sem akar szomorú, elcsigázott rabszolgát venni. Ezt a magyar fiút azonban
                        nem látja senki sem sírni! Büszkén, állhatatosan tűr mindent. Egy
                        panaszszavát sem hallottam, egy könnyét sem láttam! Pedig, Allahra mondom,
                        egész gyerek még, mégis erősebb sok meglett embernél. Marcona hadfiak,
                        deresfejű emberek sírnak, rínak, ha rabszolgaságba kerülnek, de ez csak
                        kevélyen hallgat és ajkait dacosan egymásra szorítva, néz lángoló
                        tekintetével az emberre, mintha ölni akarna vele...</p>
                    <p>- A Hollókövyek törhetetlen, büszke vére csörgedez ereiben, de majd megtörik
                        e fickó kevélysége is! mormogá Kányavári kedvetlenül.</p>
                    <p>- Ne hidd azt! Ismerem én az embereket! Az ilyen büszke, erős természeteket a
                        szenvedések még jobban megedzik és erősebbé teszik, noha többet szenvednek,
                        mint a kik egész nap hangos óbégatással a hajukat tépik. A rejtett,
                        könnytelen fájdalom jobban éget! Éjszakánkint e fiút is megvigyáztam a
                        lesőlyukakon...</p>
                    <p>- Nos? Mit tett, mit csinált?</p>
                    <p>- Ekkor láttad volna! Nagy fekete szeme könynyekben úszott s kezét imádságra
                        kulcsolva, nehéz sóhajtással nyögte, lihegte: »Oh atyám, drága édes atyám,
                        nézz le ránk az égből! Segíts meg, szabadíts meg«. »Ilonkám, gyönge kis
                        szelid galambom, hol vagy? Hová vittek? Merre keresselek! Oh, édes atyám,
                        védj és segíts, légy körülem, erősíts őrködő szellemeddel...« de a legkisebb
                        neszre rögtön elfojtá sóhajtásait...</p>
                    <p>- Hallgass az ilyen vénasszonyríkató beszédekkel! riadt rá Kányavári
                        haragosan.</p>
                    <p>Abu-el-Máni ellenben vigyorogva mutató megfeketült fogait:</p>
                    <p>- Egy másik alkalommal még jobban beláttam a szívébe, Nem a saját sorsa fáj
                        neki, hanem hugáé, azé az aranyhajú kis leányé, kit végtelenül imád és
                        szeret. Pedig hát annak aranyos dolga lesz! Olyan szép, olyan gyönyörű, hogy
                        még szultána is lehet belőle, hahahaha!...</p>
                    <p>- Mi az hát? Hadd halljam!</p>
                    <p>- Midőn áthozattam ide az én hajómra, hol értékesebb foglyaimat őrzöm...
                        éppen a foglyokat válogattuk szét... Tudod, uram, hogy szétválogatom a
                        nőket, gyermekeket és az uri foglyokat elkülönzöm a közönséges eladásra
                        szánt rabszolgáktól, mert ezekért néha búsás váltságdíjat fizet a
                        rokonság... Mondom, éppen a fiatalabbját válogattuk, midőn egy sárgahajú,
                        szép urilányka sikoltozva a Dunába akarta ölni magát. Láttad volna ekkor!
                        Bizonyosan hugára emlékeztethette, mert szeme csak úgy izzott a
                        visszafojtott könnyektől, s minden ízében remegve holthalaványra sápadt. Azt
                        hittem, nyomban megfojtja a felindulás.</p>
                    <p>Kányavári komor, fenyegető arcot öltött:</p>
                    <p>- Nem parancsolták meg szigorúan, hogy ne engedd a többi fogolylyal
                        érintkezni és nem szabad látni senkinek? Abu-el-Máni, mondom neked,
                        veszedelmes játékot űzöl!</p>
                    <p>- De hát miért nem öletitek meg, ha annyira féltek tőle? fakadt ki a
                        rabszolgakereskedő.</p>
                    <p>- Az nem a te gondod! Mi egy szóval se mondjuk senkinek, hogy megöljék. Neked
                        sem mondom! Te se mondd! De, ha véletlenül meghal, elpusztul a kegyetlen
                        bánásmód és a nehéz rabszolga-munka alatt, annál jobb! Gondod legyen rá,
                        hogy valami kegyetlen emberhez kerüljön, ki nem engedi megszökni és nem
                        sokat törődik egy rabszolgakölyök életével. Add el olcsón, hogy messze, a
                        tartomány belsejébe kerüljön, a honnan nincs visszatérés... Értsd meg jól,
                        Abu-el-Máni! Ennek a fickónak sohse szabad többé Magyarországba
                        visszakerülni...</p>
                    <p>- Értem! felelt hideg, kegyetlen mosolylyal a rabszolgakereskedő.</p>
                    <p>- Abdurrahmán Abdi nevében beszélek és parancsolom neked, folytatá gőgösen,
                        hogy úgy vigyázz rá, mint a szemed fényére. Fejeddel felelsz érte, nemcsak
                        az úton, de azért is, hogy olyan helyre kerüljön, honnan sohse
                        szabadulhasson vissza.</p>
                    <p>- Bízd csak rám! Nem fog megszabadulni, fejemmel felelek érte!</p>
                    <p>- Mikor indulsz?</p>
                    <p>- Mihelyt Ali visszatér. Allah tudja, milyen nehezen várom. Minden nap nehéz
                        pénzembe kerül, mert foglyaim nagy része a zsugori Ibn-el-Bufa tornyában és
                        a karaván-szeráljba van elszállásolva. Tudod, ott a szombatkapu felé vezető
                        úton.</p>
                    <p>- Most nem panaszkodhatol, mert hajóid ugyancsak zsúfolva lesznek. A Thora
                        alászállása- és a Kurbán-bajrám ünnepeken pedig valamennyi foglyodat
                        eladhatod Stambulban, Brusszában és Damaszkusban.</p>
                    <p>Az érdemes emberkalmár aggodalmasan sóhajtozott:</p>
                    <p>- Éppen a Kurbán-bajrám ünnep miatt kellett Alit elküldenem, hogy a martalóc
                        kapitányok mennél több fiatal lánykát raboljanak össze a népesebb falvak és
                        városok közeléből. A Bajrám-ünnepen az igazhivők feleségei fiatal
                        rabszolgálókat ajándékoznak egymásnak. Ennek az árúcikknek tehát akkor van a
                        legnagyobb kelete.</p>
                    <p>- Akárhogy áll a dolog, az a te bajod. A pasa mielébbi indulást parancsol,
                        mert egyik követjét a te hajódon küldi jelentéssel a nagyvezérhez. Aztán
                        szó, a mi szó, én is szeretném, ha már ez a fattyú túl lenne az ország
                        határán...</p>
                    <p>- Hiszen csak egy szóval mondjad s ez a fiú még ma éjjel túl lesz, nemcsak az
                        ország, de az egész földi világ határán...</p>
                    <p>- Nem, azt egy szóval se mondom, hogy megöld! Rám ne szálljon a vére!
                        Asszonynak és gyereknek a vére szerencsétlenséget hoz kiontójára... Ez régi
                        igazság! Hallottad, én nem mondom, nem akarom, hogy megöld, tiltakozott
                        Kányavári hevesen.</p>
                    <p>E közben egy süketnéma néger fiúcska kávét s gyümölcsöt szolgált fel két kis
                        asztalkán, mit azonban már a rabszolgakalmárnak a hajó hátsó részén lévő,
                        pompás, aranyhímzésű szőnye­gekkel beaggatott szobájában költöttek el, mert
                        időközben visszatért a halászatra küldött legénység és a beszélgetést csak
                        halk suttogással folytathatták tovább.</p>
                    <p>Abu-el-Máni pazárgün (vasárnap) estéjén csakugyan felszedette a horgonyait és
                        még azon éjjel nagy sietve megindult Eszék felé, hogy itt veszteglő hajóival
                        egyesülve, versenytársait ezen útjában is megelőzhesse.</p>
                    <p>Az eszéki híd ez időben valóságos főkapuja volt Keletnek s csupán 1603-ban
                        80,000-nél, 1663-ban pedig 120,000-nél több magyar foglyot hurcoltak át
                        rajta keserves rabszolgaságba. A törökök abban az időben minden munkára, még
                        a szántásra, igavonásra is rabokat alkalmaztak. Elrabolt magyar gyermekekből
                        került ki hadseregüknek szine java; rablott nők voltak feleségeik, sőt a
                        magyarországi török földesurak magyar rabokat telepítettek ki boszniai,
                        thráciai, balkáni és kis-ázsiai birtokaikra is.</p>
                    <p>Jól mondja Ambrosoides, egy akkori református pap: »Valóságos csuda, hogy e
                        rengeteg hidat el nem mosták a rajta áthajtott, rabszíjra fűzött magyarok
                        tengernyin omló könnyei, el nem vitték keserves sóhajtásai, s le nem törték
                        girincseit ezernyei sulyjaik«.</p>
                    <p>Valóban az eszéki drávai híd, akkoriban egyetlen volt a maga nemében. A
                        törökök nagyon kedvelték és igen ügyesen tudták a hajóhidakat építeni,
                        miután a Duna Szőnytől kezdve, le egészen a Fekete-tengerig, egészen török
                        kézben volt. Az eszékire pedig, mint legfontosabb védelmi pontra, különösen
                        nagy gondot fordítottak. Nem is volt párja az országban, mert sem az
                        Esztergom és Párkány közötti, sem a szent-endrei sziget kőhídja, a Budát
                        Pesttel összekötő fél angol mértföldnyi hosszú hajóhíd, sem pedig a Budán
                        alól lévő két hajóhíd nem vetekedhettek vele.</p>
                    <p>Az akkoriban itt utazó Brown (olvasd: Braun) nevű angol orvos öt angol
                        mértföldnyi hosszú­nak mondja, szerkezete szilárd, hatalmas. Védelmére
                        negyed mértföldenként hatalmas őrtor­nyok emelkedtek, »melyek rakva voltak
                        mindennémű vettető és gyujtogató szerszámokkal«.</p>
                    <p>Abu-el-Máni öt hajója a Szidi-el-Hanuman nevű őrtorony öblözetében
                        horgonyzott és alig, hogy megérkezett, búsás ajándékkal az őrparancsnokhoz
                        sietett.</p>
                    <p>- Hasszán te, - mondá az árboc tövében csibukozó kapitányának, midőn
                        visszatért, a hajókra három napi vesztegzár van hirdetve. Hallod, most
                        hirdeti ki Mirhád aga kikiáltója.</p>
                    <p>- Allah! Allah! három napig süssük itt a makkot, mikor olyan kitűnő szelünk
                        van! kiáltá ez, ijedtében még a csibukot is kiejtve a szájából.</p>
                    <p>- El hamdu lillah! Mi azonban éjfélkor tovább indulunk! hunyorgatott ravaszul
                        apró szemével. Hej, milyen pofát vágnak majd holnap a többiek! Csak óvatosan
                        készülődj, hogy észre ne vegyék.</p>
                    <p>Csakugyan éjféltájban csendesen szétnyílott a hajóhíd dereka és Abu-el-Máni
                        hajói lassú himbálással siklottak ki a szabad vízre, a Dunának a
                        Fekete-tenger felé hömpölygő hatalmas sodrába.</p>
                    <p>Minden csendes, minden néma a sötét éjszakában, csak a rabságra hurcolt
                        foglyok jajongó sírása, kétségbeesett fohászkodása száll szomoruan végig az
                        éjjeli szellőtől ringó, fekete víztükör felett...</p>
                    <p>Égetőn tűz alá Kelet izzó napja, hanem azért Aleppo utcáin sűrün hullámzik a
                        nép és mind a tizenhárom elővárosából lármázva, egymást taszigálva siet a
                        gazdagabb, előkelőbb törökök és arabok által lakott Medineh, azaz ó-város
                        felé, mely csak úgy harsogott a lármás kikiáltó tülkök, sípok, dobok és
                        réztányérok fülsiketítő csengésétől, csattogásától.</p>
                    <p>A piac közepén álló nagy wikabeh szögletcsarnokai alatt, Abu-el-Máni cifra
                        öltözetű kikiáltói és zenélő szerecsenjei állták el a bejáratokat, melyek
                        előtt egymás hegyén-hátán tolongott, lármázott a nép, tiszteletteljesen utat
                        nyitva, ha egy-egy előkelő arab vagy török főur közeledett kiséretével.</p>
                    <p>Az óriási négyszögletű udvart oszlopos árú-csarnokok futották körül,
                        melyeknek fele az ó- és új-világ mindenféle árúcikkének, fele pedig a
                        rabszolgáknak volt fentartva. A földre teregetett gyékényeken, kettős,
                        hármas sorokban férfiak, nők, gyermekek ültek a világ mindenféle
                        nemzetségéből, a legfiatalabbtól kezdve - egészen a meglett érettkorig.
                        Némelyek kezükön, lábukon meg voltak láncolva, mások félénken szorongtak
                        egymás mellett és riadtan rezzentek össze, valahányszor az emberkalmár
                        rikácsoló hangja megharsant és nehéz vizilóbőrkorbácsát suhogtatta.</p>
                    <p>Szívszaggató sírás hallatszott mindenfelé, amint testvért testvértől, anyát
                        gyermekétől elválasztották, de mindez elveszett abban a fülsiketítő zajban
                        és alkudozásban, a mivel egyik a másikat túlkiabálni igyekezett.</p>
                    <p>Edömér szintén ott volt a foglyok között. Sápadt, megnyúlt arcán hosszú
                        szenvedés, mély bánat nyoma, de azért egyetlen panaszszó se hagyta el ajkát,
                        bár kezét a vékony szíjjkötelékek véresre vágták és a szomjuság a rekkenő
                        forróságban majd elepesztette... Közel hozzája sápadt arcú leányka
                        támaszkodott fáradtan, megtörve az oszlophoz s fejét lankadtan keblére
                        csüggesztve, merőn maga elé tekintett, miközben ajka megremegett a
                        visszafojtott sóhajoktól, de azért egyetlen panaszos hang sem röppent el
                        róla és egyetlen könny se csillant meg selymes szempilláin.</p>
                    <p>Mennél tovább nézte, annál melegebb részvétet, rokonszenvet kezdett érezni
                        iránta, mert kis nővérére emlékeztette, a ki, Isten tudja, hol és merre
                        van?</p>
                    <p>Óh, mint szerette volna a körülöttük tolongó néptömeg durva gúnyolódásaitól
                        megvédelmezni, mely a szerencsétlen foglyokat a helyett, hogy megszánta
                        volna, - lelketlenül sértegette.</p>
                    <p>- Büszke és erős lelke van! Nem sír, nem jajgat, mint a többiek, hanem némán
                        tűr mindent, gondolá Edömér és szerette volna néhány bátorító és vigasztaló
                        szóval megszólítani.</p>
                    <p>De vajjon megérti-e szavait? Végig nézett a ruháján, hogy melyik nemzetből
                        való.</p>
                    <p>Karcsú termetét, tövistől rongyolt, halványkék hímzett ruha fedte, metszett
                        bársony derékkal és a selymes aranyszőke haj közül előkandikáló
                        pártaszalagocska, a ruházat finom, drága kelméje elárulá a gazdag és előkelő
                        úri házból származó magyar lánykát.</p>
                    <p>Fájdalmas örömet érzett e felfedezésre.</p>
                    <p>- Sajnállak, hogy szenvedsz s szeretnélek megvédelmezni e pogány nép
                        gúnyolódásaitól! szólítá meg gyengéden.</p>
                    <p>A leányka megrezzenve emelte föl tekintetét a régen hallott édes hazai
                        hangokra.</p>
                    <p>- Magadnak épp akkora szükséged van a sajnálatra és védelemre, ne pazarold
                        hát másra, válaszolt büszke, visszautasító hangon.</p>
                    <p>Edömér szomorúan rázta fejét.</p>
                    <p>- Rosszul esik, hogy barátságomat visszautasítod. Igaz, testvéri szívből
                        kínáltalak meg vele!</p>
                    <p>- Csak azt fogadom barátomnak, testvéremnek, a kit ismerek. Téged nem
                        ismerlek. Szánalomból pedig nem fogadok el semmit...</p>
                    <p>- Látom, hogy büszke vagy, - azért nem is szánalomból kínáltalak meg vele!
                        szólt Edömér lágy, rokonszenves hangján, de nekem is volt egy éppen ilyen
                        idősnek látszó hugocskám, mint te vagy... Edömér hangja itt elakadt.</p>
                    <p>- És meghalt? kérdé gyorsan, de most már némi részvéttel a leányka.</p>
                    <p>- Ha meghalt volna - megsiratnám... és imádkoznám érte. Angyal volt, a
                        mennyekben van... de...</p>
                    <p>- Ah, tán őt is elrabolták?</p>
                    <p>- Elrabolták, mint téged... Azt sem tudom, merre, hová vitték a nagy világba!
                        Nem szakadt-e meg bánatában gyenge szívecskéje?... Ezért akartam védőd,
                        testvéred lenni! Tán e tettemért az én hugocskámnak is küld egy szerető,
                        védő testvért az Isten... Ah, de miért is beszélek!... Ha nem volt
                        testvéred, kit szerettél, nem tudod, micsoda kín az...</p>
                    <p>- Ne mondd tovább, ne, ne, kérte a leányka. Feledd, bocsásd meg, a miket
                        mondtam és légy bátyám, testvérem! Ah, nékem is van otthon a.....</p>
                    <p>Ijedten és remegve hallgatott el, mert a zsibongó és feleselő tömeg sietve
                        kotródott félre, és mellén keresztbetett kézzel, alázatos hajlongással
                        nyitott utat egy előkelő, gazdag öltözetű töröknek, ki egész szolgaseregtől
                        környezve, méltóságos léptekkel közeledett a rabszolgák csoportja felé.</p>
                    <p>Előtte két kavasz lépdelt, ezüstgombos nádbotjaikkal szorítva hátra a
                        bámészkodókat, balján pedig tiszteletteljes távolságban, a hogy az előkelő
                        török szokások követelik, egy fürge néger­fiúcska hordozta a drága csibukot,
                        borostyánkő turkibahjával, mely gyémántokkal kirakott aranypánttal volt az
                        illatos jázminfa-szárra erősítve, míg jobbján egy másik, a gyöngyökkel és
                        drágakövekkel hímzett bársony dohányzacskót, a rang és gazdagság e másik
                        kellékét vitte, a többi pedig a pompásan felkantározott hófehér öszvért
                        vezette utána.</p>
                    <p>A bámészkodó tömeget egy pillantásra se méltatva, büszke méltósággal lépett
                        végig a rabszolga-csoportok előtt, minden egyest figyelmesen megvizsgálva,
                        miközben sarkig érő selyemkaftánjának aranyhímzései, handzsárjának
                        drágakövei ragyogva, szikrázva játszottak a napsugárban, a körülállók pedig
                        tiszteletteljes bámulással suttogták, hogy övének és turbánjának drága persa
                        sálja egész vagyont ér testvérek között is.</p>
                    <p>Valamennyi rabszolgakereskedő földigérő hajlongással üdvözölte, s irigykedve
                        nézték, mint áll meg Abu-el-Máni tibrahja előtt, ki majd térdre esett a nagy
                        tisztelettől.</p>
                    <p>- Mit kivánsz, hatalmas Mahmud-el-Tebrisz, miben lehet szerencséje szolgálni
                        a te legalább­való szolgádnak? Oh, tedd nyakamra kegyelmes lábaidat,
                        (járjanak örökké damaszkusi rózsaleveleken) és úgy beszélj hozzám, mert
                        Allahra esküszöm, az édesszavú bülbül dalát nem hallgatom szívesebben!
                        hadará egy lélekzetvétel alatt, miközben villámgyors, egyetértő tekintetet
                        váltott a szolgakiséretet vezető felügyelővel.</p>
                    <p>A főur azonban felelet helyett csupán ennek mondott pár gyorsan odavetett
                        szót, azután épp oly büszkén, mint jött, ült fel gyöngyházas nyergébe és
                        kiséretével csakhamar eltűnt a tolongó tömeg között. De a barna képű, szikár
                        felügyelő ott maradt és kevés alkudozás után, egyetértő vigyorgással
                        fizetett egy csomó fényes aranypiasztert Abu-el-Máni markába, a ki erre
                        Edömérhez lépett és késével szétvágva a kezét szorító szíjakat, intett neki,
                        hogy álljon fel, aztán lefeszítve lábáról a páros vasbéklyót, a leánykával
                        együtt a felügyelő elé állította, ki mustráló tekintettel méregette őket
                        tetőtől-talpig...</p>
                    <p>- Úgy-e, bámulsz, minő gyönyörű két gyermeket kapsz ilyen potom árért? Nézd e
                        termetet és tagokat, nézd ezt az arcot! Nem olyan, mint egy hercegfié, mi?
                        mondá a felügyelőnek, miközben a fiút, mint valami vásárra állított
                        jószágot, össze-vissza forgatta s tapogatta.</p>
                    <p>Edömér arca égett e megalázó, gyalázatos bánásmódra, de, hogy amúgy is
                        szomorú sorsát még jobban ne súlyosbítsa, nehéz szívvel bár, hallgatott és
                        csak az égre nézett, mintha onnan remélne vigaszt, erősítést.</p>
                    <p>- Te, én ellököm e szörnyeteg kezét, ha velem is úgy akar tenni, mint
                        veled... Nem engedem; inkább meghalok, lihegte a lányka.</p>
                    <p>- Tűrd békével a szenvedéseket! Ne súlyosbítsd sorsodat, intette Edömér.
                        Tűrjünk és reméljünk!</p>
                    <p>- Még az este megmondtam, úgy-e, hogy urad első pillantásra megveszi e két
                        gyermeket. Nézz körül, az egész bazár csak őket bámulja, beszélt tovább
                        félhangon a kalmár... Tudod-e, ha Stambulba viszem, hát maga a padisah
                        kizlár-agasszija vette volna meg őket tizezer aranyon. - De nem vihettem
                        oda... Hiszen tudod, miért?... Hiába no, minden fának megvan a maga férge,
                        görbe lyukhoz pedig görbe horog kell. Hanem hát, Hanif! Azért engedem, hogy
                        legalább ötezer piasztert takaríts magadnak a vételárból, hogy úgy tégy, úgy
                        bánj vele, mint elmondtam, különben jaj neked is, meg nekem is!...</p>
                    <p>- Nyugton lehetsz! Mire a granátalma másodszor virágzik, nem kell félnetek
                        tőle. Azt meg jól tudod: Aleppoból nem lehet egy könnyen megszökni. Aztán
                        nem hiába neveznek »kegyetlen Hanifnak«!</p>
                    <p>Abu-el-Máni helyeslőleg bólintgatott, azután vigyorogva fordult a
                        gyermekekhez:</p>
                    <p>- Örüljetek, örvendezzetek!... A gazdag és hatalmas Mahmud-el-Tebrisz
                        vásárolt meg benne­teket. Olyan dolgotok lesz e hatalmas úr házánál, mint a
                        paradicsomban. Íme, ez az érdemes férfiú, a kitűnő Hanif-ben-Mizra, házának
                        és rabszolgáinak felügyelője. Járjatok kedvében, hogy kegyelmes szemekkel
                        nézzen reátok. Most pedig kövessétek őt új lakóhelyetekre. Allah kegyelme
                        veled, érdemes Hanif! Napszálltakor még meglátogatlak...</p>
                    <p>A felügyelő bólintott, azután parancsolólag intett nekik, hogy
                        kövessék...</p>
                    <p>A leányka halálsápadt lett s remegett ijedtében, midőn meghallotta, hogy e
                        setét, gonosztekintetű emberrel kell menniök, de Edömér gyengéden magával
                        vonta.</p>
                    <p>- Bátorság! Mindenhol a jó Isten szeme őrködik felettünk! suttogta fülébe,
                        noha ő maga is bánattól és szorongattatásoktól nehéz szívvel követte a
                        felügyelő fehér lepelbe burkolt, csontos alakját...</p>
                    <p>Ah, minő idegen s vigasztalan volt körülöttük minden, de minden!</p>
                    <p>Az egymást keresztül-kasul szelő szűk, szemetes utcák telve voltak lármázó,
                        lótó-futó néppel, de a sokféle idegen nyelvből sehol se hangzott egy ismerős
                        szó az édes, drága, hazai nyelvből, - sehonnan se nézett rájuk egyetlen
                        barátságos, résztvevő tekintet, hanem a barna arcokból, a fehér és vörös
                        turbánok alól elővillogó fekete szemek fanatikus gyűlölettel, megvető
                        lenézéssel meredtek rájuk és nagyot köpve, átkozták, szidalmazták őket.</p>
                    <p>Hosszú, tikkasztó ide-oda járás után végre a felügyelő, egy hatalmas,
                        várszerű épület ajtaját kinyitva, maga után intette őket.</p>
                    <p>Mintha csak valami rideg, félhomályos kolostorba léptek volna.</p>
                    <p>Kívülről alig voltak ablakai s a melyek az utcára nyíltak, azok is magasra
                        építve, sűrü rácsozattal voltak ellátva. Ugyanilyen sűrü, finom faragású
                        farácsozat védte az emelet ablakait is, melyek ezen kívül még piros, kék,
                        zöld és sárga üveglapocskákkal voltak berakva, mintha csak minden derűt és
                        verőfényt ki akarnának zárni a palota belsejéből.</p>
                    <p>A rácsos faragású ajtót őrző hóri-horgas négerszolga előtt elhaladva, egy
                        kis, egészen setét folyosón át, a lapostetejű melléképületekkel körülvett
                        udvarra jutottak, hol a felügyelő tudtul adta, hogy a leánykát átadja a ház
                        felső részét lakó női személyzetnek és erős hangon kétszer-háromszor a
                        Kadidsa nevet kiáltotta.</p>
                    <p>- Mi a neved? kérdé gyorsan Edömér, a lányka kezét gyengéden megszorítva.</p>
                    <p>- Csilla a nevem! Hát a tiéd? kérdé halk, megindult hangon.</p>
                    <p>- Az enyém Edömér. Csilla, kis hugom, folytatá aztán bátorító hangon, légy
                        erős, engedelmes! Isten őrködik felettünk és nem hagyja el a benne
                        bízókat... Ne feledd, hogy én szerető, védelmező bátyád vagyok! Csak légy
                        erős, türelmes, engedelmes... Nézd, itt jönnek érted!</p>
                    <p>Csilla szeme elfojtott könnyektől égett s kis keze görcsösen szorongatta
                        Edömér jobbját, azután egyszerre sebesen elfordult és a lépcsőkön érte jövő
                        vén négernő elé sietett...</p>
                    <p>Edömér utána nézett lebegő járású, büszke kis alakjának, azután az apró,
                        bárányfelhőktől szaggatott ég felé emelte szemét.</p>
                    <p>- Istenem, édes jó istenem, drága, kedves szüleim, kik ott fent vagytok,
                        védelmezzétek az én kis Ilonka hugomat, hogy neki is legyen védelmező bátyja
                        az ismeretlen távolban...</p>
                    <p>Egy csontos fekete kéz rántotta fel durván elmerültségéből és Hanif setét,
                        szikár alakja állott mellette.</p>
                    <p>- Előre, fiatal keresztény kutya! Ne alugyál nyitott szemekkel, mint a nyúl!
                        Jer, megmutatom vackodat! - és előre taszította.</p>
                    <p>E vacok az udvari szögletépület egy kicsiny, setétes szobácskája volt. Minden
                        butorzata: egy fogas, egy rozzant láda és egy földre terített vékony
                        derékalj volt...</p>
                    <p>Hanif erre a derékaljra mutatott és néhány fenyegető arab szót mondva,
                        eltávozott, mire a súlyosan megpróbált fiú magára maradt, fájdalomtól
                        vonagló, kétségbeeséssel csordúltig telt szivével.</p>
                </div>
                <div type="chapter">
                    <head>
                        Álom és való.
                    </head>
                    <p>»A rizsföld mellett feküvék,</p>
                    <p> Kezében sarlaja,</p>
                    <p> Melle kitárt s a homokban</p>
                    <p> Fürdött zilált haja...</p>
                    <p> Szender ködében s árnyain honát</p>
                    <p> Ismét látá vala.</p>
                    <p> Gyermekei közt látá megint</p>
                    <p> Sötétszemű nejét,</p>
                    <p> Nyakán csüggtek csókolgaták</p>
                    <p> És megfogák kezét...</p>
                    <p> Az alvó pilláin egy könny fakadt</p>
                    <p> S folyt a fövénybe szét...«</p>
                    <p>
                       Longfellow: A rabszolga álma.
                    </p>
                    <p>Egy halálosan hosszú percig kimondhatatlan csüggedés és kétségbeesés
                        marcangolá szívét. Végig veté magát a kemény, nyomorúságos derékaljon és
                        lefogyott, lázas tűzben égő arcát beletemeté a durva zsákvászonba.</p>
                    <p>- Mit vétettem néked, istenem, hogy ilyen súlyosan büntetsz? Anyám halott,
                        apám mellettem esett el a küzdelemben, kis hugom, azt sem tudom merre van,
                        él-e még? Én pedig ezer és ezer mértföldnyire hazámtól, a rabszolgaság nehéz
                        bilincseit hordozom...</p>
                    <p>Lehet-e ezek után még reménylenem? Marad-e egy csöpp vigasz és erő lelkemben,
                        mi fentartson? nyögte, zokogta.</p>
                    <p>Kétségbeesésben vergődő lelke előtt egymásután vonultak el a mult boldog
                        képei. De mintha e boldog évek csak egy szép álom képei lennének, olyan
                        érzéssel vonultak át lelkén, mintha most is álmodná azokat ébren, keservvel,
                        kétségbeeséssel küzdve, hogy annál inkább érezze: csak álom volt, álom...
                        tünékeny, örökre eltűnt álom...</p>
                    <p>Egyszerre fájdalmas, velőkig ható jajgatás, ordítozás riasztotta fel.</p>
                    <p>Remegve egyenesedett fel. A kis rácsos ablakocskán át durva, parancsoló
                        hangok, nehéz korbácsütések csattogásai hangzottak be hozzá az udvarról.</p>
                    <p>Mindkét kezét fülére szorítva, vetette ismét arcra magát a derékaljon, hogy
                        ne hallja azt az üvöltöző, nyögésbe, hörgésbe futó jajhangokat, miktől
                        minden idegszála lázasan lüktetett.</p>
                    <p>Felette is ez a sors lebeg, mint ama lent korbácsolt szerencsétlen
                        felett...</p>
                    <p>A jajgatás megszüntével, megint csend lett. A város lüktető zajából csak
                        határozatlan, elmosódó zsongás-bongás hatolt be hozzája s messziről az
                        imámok vontatott alkonyi éneklése hangzott alá a karcsú mecsetek
                        tetejéről.</p>
                    <p>Ebben a csendességben megint felújultak lelkében a boldog mult képei. A
                        legkisebb emlékek, már-már elfeledett apróságok.</p>
                    <p>Vannak az életben pillanatok, mikor a mult legnagyobb keserve is örömszámba
                        menne a jelen kétségbeesésében. És egyszerre az agg plébános
                        tiszteletreméltó képe jelent meg előtte s mintha hallaná szelid, vigasztaló
                        szavait, miket a gyász óráiban Jób megpróbáltatásairól és a testvérei által
                        eladott egyiptomi Józsefről mondott.</p>
                    <p>Az egyiptomi József! A biblia eme szelid, sokat szenvedett magasztos
                        alakjánál tévelygő gondolatai egyszerre megállottak. Mennyire hasonlít az ő
                        sorsa azéhoz.</p>
                    <p>Erre mintha megváltó cseppek hullottak volna szivére most is, mint nemrégen,
                        midőn nem tudott sirni. A szemét égető, szivét szorongató cseppek utat
                        találtak és sírt csendesen mind­addig, míg csak a nagy fáradtságtól és
                        szenvedésektől elernyedt idegeire a csendes, jótévő álom rá nem terítette
                        fájdalmat, rabságot feledtető enyhe fátyolát.</p>
                    <p>És álmodott:</p>
                    <p>Mintha otthon lett volna a vadszőlővel befuttatott lépcsőjű, tornyos
                        kastélyban s körülötte azok, kiket szeretett. Lova ott kapálódzott az
                        udvaron, a sólymok rikoltoztak, szárnyuk suhog­tatták a négyszögletes
                        farámákon... Egyszerre édes apja érces zengésű hangját hallotta, a mint
                        indulást vezényelt és szeretett édes anyja lemosolygott rá a csarnokból és
                        fehér kendőjével integetett nekik... De csak ő látta, hogy a fehér kendőt
                        köhögve ajkához emeli és valahányszor levette, tele volt friss, piros
                        vérrel...</p>
                    <p>Erre valami nehéz fájdalom fogta el szivét. Az egész vadásztársaság köddé,
                        párává oszolt, de a piros vér ott maradt, ott bugyogott ki előtörő sugárban
                        édes apja melle közepéből és ő ölében tartotta a kisérteties halaványra vált
                        nemes, büszke főt... Siessetek! Meneküljetek! susogta utolsó
                        lehelletével...</p>
                    <p>És ők menekültek... De egyszerre durva kezek ragadták meg a setétben és
                        facsarták hátra karjait... azután lóra kötözve, vágtattak véle
                        szélsebesen... és egyszerre a tenger locsogó mormolását hallotta...</p>
                    <p>Itt már álma rendszeresebb kezdett lenni. Újra látta a szűk hajóablakon át,
                        midőn hajójuk egy időre horgonyt vetett a Bosporuson, s Abu-el-Máni egy
                        kaikba ül és a szárazra viteti magát. Ő pedig nézte a szomorú emlékű
                        Héttoronynak a Bosporusra néző időbarnította falait, melyek között a sok
                        szerencsétlen fogolynak annyi tenger könnye hullott, mennyi egy hajót
                        elvinne a Bosporuson.</p>
                    <p>Látott nagy, kifeszített vitorlájú hajókat maga előtt elsuhanni, látta a
                        gályarabok evezőitől hajtott óriási gályákat, azután újra visszatért
                        Abu-el-Máni is és hajójuk nagy himbálódzással siklott ki a szabad tengerre
                        Aleppo felé...</p>
                    <p>A szárazra érve, Abu-el-Máni rekedtes hangját hallotta, a ki vigyorogva
                        biztatta, hogy ne búsuljon! Majd valami gazdag úr veszi meg, kinél olyan jó
                        dolga lesz, mint a paradicsomban... És álmában is újra érezni kezdte az
                        ébrenlét nehéz fájdalmát, mely szivét majd megszakasztotta és sírni, zokogni
                        kezdett keservesen...</p>
                    <p>Ekkor egyszerre megjelent neki halott édesapja. Mennyei komolysággal, de
                        végtelenül szelid, szomorú nyájassággal nézett reá és egész alakját, mintha
                        valami belső világosság sugározná keresztül...</p>
                    <p>- Apám, édes jó apám, te vagy! Szabadíts meg keserves rabságomból! susogta
                        fájdalmas örömmel.</p>
                    <p>- A földi szenvedések ideje rövidre van szabva, csak az örökkévalóság hosszú.
                        Tűrj és remélj hát, édes fiam! Légy erős, ne csüggedj! Mindenekfölött ne
                        feledd intelmeimet, akkor mindig melletted leszek a szükség óráiban és meg
                        foglak erősíteni!</p>
                    <p>Aztán még sokat beszélt neki, vigasztalta, erősítette s Edömér egyszerre csak
                        saját hangjára riadt fel mély álmából, a mint erős hangon ezt felelte:</p>
                    <p>- Igérem, apám, édes jó apám!</p>
                    <p>Megrettenve ült fel fekvőhelyén és dobogó szívvel hallgatódzott.</p>
                    <p>Álom volt-e, vagy valóság? gondolkozék, forró, könnyázott arcát tenyerébe
                        hajtva.</p>
                    <p>- Akár itt volt, akár nem drága szellemed, édes jó atyám, én magasabb
                        sugallatnak, felsőbb intésnek veszem és ezentúl megtartom minden szavadat!
                        fogadta magában erős esküvéssel. Erős leszek, nem fogok csüggedni és minden
                        erőmet megfeszítem, hogy a rabságból mene­külve, kis hugomat megtalálhassam!
                        Ha napkelettől napnyugatig háromszor kell is bejárnom a világot, addig nem
                        nyugszom, meg nem pihenek, míg hugomat fel nem találom és ki nem szabadítom
                        a fogságából! De még egy fogadást teszek, atyám, melyre a te bosszut és
                        megtorlást nem ismerő nemes szellemed nem emlékeztetett. Szent esküvéssel
                        fogadom, hogy halálodat meg fogom bosszulni. Életemet, véremet áldozom, hogy
                        gyilkosaidat lesújthassam!... Én istenem, hallgasd meg esküvésemet, adj erőt
                        hozzá!</p>
                    <p>Lassú, imaszerű hangon mondta el e szavakat, azután a sötétségbe bámulva,
                        várta, míg az éjszakának vége szakad.</p>
                    <p>Végre szürkülni kezdett és hűvös szellő ingatta meg a kicsi rácsablakba
                        tévedt kúszórózsa hajtását. Ez és a beömlő rózsaszinű pirkadás, a hajnal
                        hasadását hirdeté.</p>
                    <p>Odament az ablakhoz, hogy lüktető, forró homlokát a hajnal frissítő lehében
                        kissé lehűtse.</p>
                    <p>Még minden élő szunnyadt, csak a fecskék és a gólyák, Keletnek eme szent
                        madarai szállongtak csoportosan a levegő-égben.</p>
                    <p>- Óh, ha nekem is szárnyaim lennénk! Veletek szállnék szép Magyarország felé,
                        sóhajtá utánok.</p>
                    <p>E percben bukkant ki a nap és királyi fényével derűt, életet, ragyogást
                        hintett szét az ébredező tájon.</p>
                    <p>A fenséges napkelte Edömér szívében is a remény éltető sugarát gyújtotta
                        lángra.</p>
                    <p>Egyszerre csak berúgták ajtaját és Hanif dugta be a pofáját.</p>
                    <p>- Vesd le rongyaidat és öltsed fel e tisztességes ruházatot, de hamarosan -
                        és egy összekötött ruhanyalábot hajított be hozzá.</p>
                    <p>Edömér szó nélkül vetette le ruháit, melyek a hosszú útban gyűröttek,
                        rongyosak lettek ugyan, de azért drágábbak voltak szívének a világ minden
                        selyménél, bársonyánál, mert a drága otthonra, a drága hazára emlékeztették,
                        aztán sietve öltötte fel az újakat.</p>
                    <p>- Gel, gel, te gyaur kölyök, vagy korbácsot kapsz! dörömbölt Hanif
                        türelmetlenül, mire sietve göngyölé össze régi ruháját és a rozzant
                        ládácskába rejté.</p>
                    <p>Hanif először gyilkos tekintettel meregette rá szemét, azután valami
                        mosolyfélére torzult az ajka.</p>
                    <p>- Allahra, csakugyan igaza van Abu-el-Máninak! Majd olyan szép, mint valami
                        mesebeli tündérherceg! E ruhákban senki se mondaná, hogy hitetlen, mormogá
                        elégedetten, arra a dicséretre és ajándékra gondolva, miben ura fogja
                        részesíteni, ha majd meglátja a szép rabszolgafiút.</p>
                    <p>Edömér karcsú, nemes alkatán csakugyan festői szépen állott a setétkék
                        posztójú rövid dolimán szélesen hasított ujjaival, a térden alul
                        összefűzött, bő hófehér salavári, melyet rojtosvégű, tarka selyemöv
                        szorított derekához és hegyes orrú szattyán papucsok, setétveres tarbush
                        vastag selyembojttal egészítették ki öltözetét.</p>
                    <p>- Jer! intett neki, azután végig vezette a ház félhomályos, kisebb-nagyobb
                        folyosóin és csarnokain, míg végre pár lépcsőn fel, azután meg mindjárt
                        lelépkedve, egy díszes, de szintén félhomályos szobába jutottak.</p>
                    <p>- Mindjárt meglátod fiatal urad és parancsolód tündöklő orcáját! - suttogá
                        hallgatódzva Hanif. Még alszik ugyan, de mindjárt felébred.</p>
                    <p>Edömérnek ez alatt alkalma volt széttekinteni a szokatlan berendezésű
                        szobában.</p>
                    <p>Mikor szeme hozzászokott a félhomályhoz, látta, hogy a szoba falai ékes
                        perzsa szőnyegekkel és tarka festésekkel vannak borítva, és kisebb-nagyobb
                        párnákkal megrakott alacsony, lábatlan diván futott körül a falak
                        hosszában.</p>
                    <p>Az egyik szögletben dobogószerű emelvény volt, melyen alacsony, gyöngyházzal
                        kirakott asztalka állott, e mögött pedig a falmélyedésben a többinél
                        szélesebb diván, mely fölé könnyű farámára finom szúnyogháló volt
                        kifeszítve.</p>
                    <p>A falon lévő néhány, szépen faragott faállványon kívül, melyen különös alakú
                        korsók, ibrikek és játékszerek álltak, egyéb butordarab nem volt a szobában,
                        melybe a világosság szintén a szines üvegekkel berakott, sűrü farácsos
                        ablakon szűrődött be.</p>
                    <p>A szúnyogháló mögül egyenletes, szabályos lélegzés, majd aztán ébredező
                        mozgás nesze hallatszott, mire Hanif, Edömérnek is intve, hogy hasonlót
                        tegyen, mellén keresztbe vetve kezeit, mély meghajlással közeledett a liván
                        (emelvény) felé.</p>
                    <p>- Allah áldása szálljon az én nemes uram és parancsolóm fiatal sarjára, kezdé
                        hízelgő hangon. Kegyeskedjék az én fiatal uram, harmatként üdítő tekintetét
                        új rabszolgájára, a madzsarli fiúra vetni.</p>
                    <p>Kairam, a gazdag Mahmud-el-Tebrisz egyetlen fia, sebesen szétrántotta a
                        szúnyoghálót, s villogó, fekete szeme vizsgáló pillantással pihent meg az új
                        rabszolgafiún, kit apja kizárólag az ő számára vásároltatott játszótársnak
                        és mulattatónak, tehát az övé volt, testestől-lelkestől.</p>
                    <p>- Lépj közelebb! parancsoló gőgös, megvető hangon.</p>
                    <p>Edömér inkább a parancsoló intésnek, mint a szavaknak engedelmeskedett, mert
                        az itt dívó arab nyelvet még nem értette.</p>
                    <p>- Mi a neved, hogy hínak?</p>
                    <p>Edömér kérdőleg fordult a háta mögött görnyedező Hanifhoz.</p>
                    <p>- Nos, nem akar ez a keresztény kutya felelni? Nézd, Hanif, aztán milyen
                        büszke tekintete van, kiáltá mérgesen az Edömérrel egyidősnek látszó kis
                        zsarnok, kit szépnek lehetett volna nevezni, ha nincs arcának olyan gőgös
                        kifejezése.</p>
                    <p>- Oh, effendi, kegyelmezz neki! E fiatal keresztény kutya még nem tud az
                        igazhívők nyelvén beszélni...</p>
                    <p>- Micsoda, hát siketnéma rabszolgát vásároltál nekem! Hanif, te feketetőrű
                        barom, megkorbácsoltatlak!</p>
                    <p>- Kegyelem, fiatal büszke pálmája az én nemes uram kertjének! Ez a fiú csak a
                        madzsarli nyelvet beszéli.</p>
                    <p>- Oh, ezek a buta madzsarlik! Még az igazhívőkkel se tudnak beszélni. Mit
                        csináljak én ezzel a keresztény kutyával, ha nem érti szavaimat! Hanif,
                        érteni kell neki! Hallod, meg kell értenie szavaimat! Akarom,
                        parancsolom!... kiáltá egészen nekiveresedve, mint valami pulykakakas.</p>
                    <p>- Allah szeme ragyogjon rád vakító gyémántfényességgel, csak egy kis türelmet
                        esdek tőled. Gondoskodom róla, hogy hamar megtanulja,</p>
                    <p>- Jó, hát várok, de nem sokáig. Ha rövidesen meg nem tanulja, majd
                        korbácscsal veretem bele az igazhivők nyelvét. Mondd meg ezt neki. Te,
                        Hanif, ha én a padisah lennék, minden hitetlen kutyának az igazhívők nyelvét
                        kellene beszélni a világon. Érted?</p>
                    <p>- Úgy van! Azt kellene nekik beszélni!</p>
                    <p>- Most pedig felkelek. Öltöztess! parancsolá.</p>
                    <p>Azután lerugta magáról a könnyű nyári takarót és formás, nyulánk termetével
                        nagy gyorsan kibujt a könnyű éjjeli ruhákból.</p>
                    <p>Erre Hanif előhozta nappali öltözetét, mely szabásban hasonlított ugyan
                        Edöméréhez, de sokkal finomabb, értékesebb hímzésekkel borított kelmékből
                        való volt.</p>
                    <p>Mikor fel volt öltözve, egy ezüst medencében elvégezte reggeli vallásos
                        mosakodását, azután keresztbevetett lábakkal a kerevetre telepedve,
                        parancsoló intéssel kiáltá:</p>
                    <p>- A reggelit!</p>
                    <p>Erre Hanif forgószélként elrohant, Edömér pedig keresztbevetett karokkal állt
                        a fal mellett és nézte, hogy megtanulja a reggeli szolgálatot, melyet
                        ezentúl neki kell ellátnia.</p>
                    <p>Büszke lelke indulatosan háborgott, mert abból a kevés szóból is, mit
                        megértett, érezte, hogy megalázó, szenvedésekkel teljes jövő vár reá.</p>
                    <p>- Tűrj! Ne tedd nehezebbé daccal, ellenszegüléssel sorsodat! Tűrj, viselj
                        békével mindent, nehogy elzárd magad elől a menekülés útját s meggyalázó
                        korbácsütések érjenek, - bátorította, erősítette magát.</p>
                    <p>E közben észrevette, hogy fiatal ura lopva nézeget és fekete szemeiben mintha
                        a tetszés és rokonszenv néma sugarai villannának meg...</p>
                    <p>Hanif csakhamar visszatért egy fémből kovácsolt széntartóval, melynek izzó
                        parázsán a bokrag, vagyis a hosszúnyakú kávéskanna melegedett, egy másik
                        rabszolga pedig tálcán a tojáshéj nagyságú khinai porcellán csészét, egy más
                        tálcán pedig a friss fatireh-t, a vajjal és mézzel készült kalácsot
                        hozta.</p>
                    <p>A csésze és kávéskanna a kis gyöngyházas zsámolyasztalkára került, Edömérnek
                        pedig a kalácsos tálcát kellett tartani, mialatt Hanif virágos jóétvágy
                        kivánások között, kitöltötte a kávét, mit a török tej és cukor nélkül,
                        ellenben ambrával vagy kardamommal fűszerezve iszik.</p>
                    <p>Reggeli után megmutatták neki, miként kell a lágy matrácot, takarót és
                        hálóruhát összegöngyölve, egy kis benyílóba elhelyezni, mire együtt
                        visszavitték az edényeket, ezzel aztán Edömér új szolgálatára fel volt
                        avatva.</p>
                    <p>Hanif mindjárt az első napon fenyegető szemforgatás között iparkodott
                        megérthetővé tenni, hogy az arab nyelvet mielőbb meg kell tanulnia.</p>
                    <p>Ezt Edömér amugy is érezte és gyors felfogásával már pár nap mulva annyira
                        vitte, hogy meg tudta magát értetni.</p>
                    <p>Eddig a többi szolgának segített a ház körüli aprólékos dolgokban, e naptól
                        kezdve azonban egyedül és kizárólag Kairam szolgálatára rendelték, mit édes
                        örömest felcserélt volna a legsúlyosabb munkával, mert minden nap újabb
                        megalázás és kínszenvedés volt ez büszke lelkére.</p>
                    <p>Ha rögtön meg nem értette a fiatal kényúr odavetett szavait, a szitkok és
                        átkozódások egész zápora zúdult fejére, s azt vágta hozzá zabolátlan
                        haragjában, mi keze ügyébe került, vagy pedig a szeme közé köpött és
                        összerugdosta.</p>
                    <p>- Hitvány méregduda te, minden csomódat apróra törhetném! háborgott Edömér
                        lelke, de ökölbe szorított keze lassan szétvált s büszkén felemelt feje
                        mellére csüggedt, mikor fogadására gondolt...</p>
                    <p>Sóhajtva gondolt otthoni tanulmányaira, mikor a reggeli után Kairamot, egy
                        négerszolga felügyelete alatt, az iskolába kisérte. Minő tanulás volt az övé
                        - minő ez itt!</p>
                    <p>A fiki, vagyis az iskolamester - egy bő lebernyegbe bujt hosszúszakállú török
                        - az oszlopos boltozatú terem egyik szögletében imádkozó szőnyegén guggolt,
                        a fiúk pedig körülötte telepedtek le pálmahéjból font apró gyékényekre.</p>
                    <p>Ekkor a fiki a legöregebb tanuló táblájára felírta az aznapi leckét, mi
                        rendesen Allah kilencvenkilenc tulajdonságából állott, a kisebbek pedig az
                        abc betűit tanulgatták, de nem ám csendben, figyelemmel, hanem mindegyik
                        jobbra-balra ringatódzva gajdolt, ordított, a hogy a torkán kifért, úgy,
                        hogy Edömér minden szomorúsága mellett is, majd hogy el nem nevette magát,
                        mikor e rettenetes zűrzavart először hallotta, de egyúttal majd meg is
                        süketült, mert Kairam háta mögött guggolva, neki kellett az egész órán
                        keresztül az irótáblát a dawajeh-vel vagyis az irókészlettel együtt kéznél
                        tartani, mely néhány lap vastag pálmaháncs-papirból, nádból faragott tollból
                        és egy kis ércbödönkében sűrü, kásás tentából állott.</p>
                    <p>Midőn azonban már a fiki kipróbált füle is zúgni kezdett a szörnyű
                        gajdolástól, vastag bambuszpálcájával a lustábbak közül egy párnak jól a
                        füle mögé húzogatva, kegyes mosolylyal bökött Kairam felé, ki társai között
                        az arif, vagyis a felvigyázó és lecke-felmondó tisztet viselte.</p>
                    <p>Kairam erre éneklő hangon elszámlálva Allah kilencvenkilenc jó tulajdonságát,
                        melybe a többi fiúk is beleénekeltek - a Korán első verseit mondotta fel,
                        azután irni kezdtek és ezzel az órának vége szakadt.</p>
                    <p>Ekkor a szolga megint hazakisérte őket, hol már várta a tulajdonképem
                        reggeli, melyet, valamint az igazi főétkezést - az estebédet (aschaf) a ház
                        egyetlen fia atyjának társaságában költötte el - a közbeeső idő pedig
                        játékkal és mulatsággal telt el.</p>
                    <p>Ez az idő volt a legnagyobb kínszenvedés Edömérre! Mert a ház elkényeztetett
                        csemetéje sokszor unatkozott és minden időt, mit nem anyjánál a ház
                        elkülönzött női osztályában, vagy atyjával közeli mezei jószágukon töltött,
                        a madzsarli fiú kínzásával, ütlegelésével töltött el.</p>
                    <p>Egyik órában felszerszámoztatva csinos, fehér öszvérjét, Edömérnek kellett
                        mellette, a kantárszárat tartva, árkon, bokron keresztül ügetni, ha pedig
                        ezt megunta, ilyenkor a rabszolga kötelessége volt valami mulattató, új
                        játékot kigondolni.</p>
                    <p>Persze ilyenkor drága volt a jó tanács, mert Edömér találékony, ügyes esze
                        már jóformán minden játékot, mit csak kigondolni bírt, kimerített, - és ha a
                        játék nem tetszett, volt mit szenvednie, mert abban, mit Kairam gondolt ki,
                        nem volt köszönet.</p>
                    <p>Így a mekkai utazásnál Edömérnek kellett a tevének lenni és addig
                        sarkantyúzta sarkával az oldalait, míg a lélekzete elállt.</p>
                    <p>Egyszer aztán - türelmét elveszítve - úgy ledobta hátáról, hogy csak úgy
                        nyekkent és mikor Kairám nagy dühvel felugrott és neki rohant, büszke,
                        fenyegető tekintetet vetve rá, csak ennyit mondott:</p>
                    <p>- Nem gondolod, hogy a teve néha meg is bokrosodik, effendi? Örülj, hogy
                        össze nem rugdalt és jól meg nem harapott...</p>
                    <p>Kairam megütközve nézeti rá. Ilyen hangon rabszolga még nem beszélt vele
                        eddig. Volt valami a madzsarli villogó szemében, a mi visszadöbbentette.</p>
                    <p>Egy ideig csak ajkát rágva állt ott, azután gonosz mosolylyal íjját és tompa
                        nyílvesszőit parancsolta elő.</p>
                    <p>- Te lész a bibal, Szelim, (mert ezt a nevet adta már az első napon
                        Edömérnek) jaj neked, ha megmozdulsz. Állj oda, a mellé a gránát almafa
                        mellé. Nini, várj csak, ott egy érett gyümölcsöt látok...</p>
                    <p>Csakugyan a gránát almafa egyik ágán egy setétvöröshéjú gyümölcs piroslott,
                        de akárhogy ágaskodott is, nem tudta elérni.</p>
                    <p>- Majd leszakítom! Én nagyobb vagyok, effendi!</p>
                    <p>Kairam arca elfehéredett a dühtől.</p>
                    <p>- Mit, te nagyobb vagy, nagyobb mersz lenni Mahmud-el-Tebrisz fiánál!...
                        Borulj a földre, hitvány, cudar rabszolga, hogy a nyakadra állva,
                        szakíthassam le!</p>
                    <p>Edömér arca elfehéredett és keze ökölbe szorult. Egy pillanatig úgy állt ott,
                        mintha rá akarna rohanni, hogy összetépje; de ugyan e percben, mintha atyja
                        érces hangját hallotta volna megcsendülni.</p>
                    <p>- Tűrj és ne tedd nehezebbé sorsodat, hogy megszabadulhass!</p>
                    <p>A másik pillanatban aztán engedelmesen letérdelt, és fejét lehajtotta...</p>
                    <p>Kairam nagy elégtétellel hágott a nyakára, leszakította a gyümölcsöt, aztán a
                        levét kiszopva, a szeme közé vágta.</p>
                    <p>- Most állj oda! Ne merj mozdulni!</p>
                    <p>Egyik nyílvessző a másik után repült feléje, hol lábát, hol mellét s karjait
                        érte, sajgó, égető fájdalmat okozva a vékony ruhán keresztül és Edömérnek
                        minden erejét össze kellett szedni, hogy el ne jajduljon és rá ne rohanjon
                        kínzójára.</p>
                    <p>Kairam gonosz örömmel nevetett, látva, hogy szorítja össze ajkát, mekkorákat
                        rándul egész testében. Még erősebben meghúzta tehát íjját, hogy még nagyobb
                        fájdalmat okozzon.</p>
                    <p>- Ez a keresztény kutya még se jajgat! No várj, jajgatni fogsz mindjárt! - s
                        letörte a nyílvesszők hegyén levő tompa gombocskákat...</p>
                    <p>Az első három célt tévesztve repült jobbra-balra, de a negyedik mélyen
                        belefúródott combjába és a hófehér salavárit bugyogva öntötte el a
                        vér...</p>
                    <p>- Úgy-e, kutya, jól tudok célozni! nevetett diadalmas elégtétellel.</p>
                    <p>Égető fájdalom sajdult egész testén keresztül, mert a töröttvégű vas tűzként
                        égett sebében; de azért egy rántással kihúzta és megvető mozdulattal dobta
                        kínzójának lába elé:</p>
                    <p>- Lőjj egyet még a szívemen keresztül, akkor legalább vége lesz mindennek!
                        lihegte magyarul, mit Kairam ugyan nem értett meg, de az indulatosan villogó
                        szemek haragtól fájdalmas tekintete egyszerre olyan hatással voltak vad
                        szívére, hogy íjját és nyilait eldobva, oda rohant a megvetett rabszolgához
                        és megragadta nehéz munkától eldurvult kezét.</p>
                    <p>- Szelim! Szelim! többet nem bántalak! kiáltá megindult hangon.</p>
                    <p>- Jól van, effendi, akkor hát engedd, hogy sebemet beköthessem, felelt
                        csendes hangon és kis kamrájába érve, fájdalmas fohászszal vetette magát
                        kemény derekaljára.</p>
                    <p>- Istenem, istenem! Lesz-e tovább erőm? Meddig tart még e keserves
                        kínszenvedés?</p>
                    <p>Meddig? Még sokáig, igen sokáig! Hisz a szenvedések iskolája még csak most
                        kezdődött!</p>
                </div>
                <div type="chapter">
                    <head>
                        Edömér és Csilla.
                    </head>
                    <p>»Ne epedj, szívem, hagyd a keserveket,</p>
                    <p> Hisz nap ragyog még a felhők megett,</p>
                    <p> Mi téged ért, közös sors, végzet ez:</p>
                    <p> Éltünkre néha zápor ömledez,</p>
                    <p> S néhány napunk rideg és szomoru.«</p>
                    <p>
                         Longfellow: »Az esős nap«
                    </p>
                    <p> </p>
                    <p>Hetek, havak multak el így, lassan, egymásután. Edömér sorsa annyiban javult,
                        hogy Kairam most már nem kínozta oly durván, de azért eleget szenvedett
                        mégis és csak akkor derült némi öröm életére, ha késő esténként pár percre a
                        kerti szökőkútnál Csillával, a kis rableánykával találkozhatott.</p>
                    <p>Persze, sokáig nem igen beszélgethettek! Csak néhány vigasztaló, erősítő szót
                        mondhattak egymásnak addig, míg Edömér a nehéz kőkorsókat a kristálytiszta
                        vízből megtöltötte neki és vállára segítette.</p>
                    <p>Ha csak egy percig tovább lent időzött, már akkor a vén néger felügyelő
                        asszonynak, a női osztály mindenesének ráncos alakja megjelent az erkélyen
                        és szidta Csillát, kit úrnője Fatmának nevezett el.</p>
                    <p>Ilyen egyformaságban teltek a napok, midőn végre elérkezett a kis-ázsiai
                        tavasz ideje, mely december hóban kezdődik és február végéig tart.</p>
                    <p>Edömér sóváron számította a napokat és kimondhatatlan örömére, Csilla egy
                        este azzal az ujsággal lepte meg, hogy a ház mind a négy úrnője, majdnem az
                        egész szolgaszemélyzettel a közeli mezei jószágra rándul a tavasz fakadását
                        ünnepelni - s így a karácsony estéjét együtt tölthetik el.</p>
                    <p>Edömér, Hanif útján már napokkal ezelőtt megtudakoltatta az Aleppóban lakó
                        keresztény koptoktól, melyik estére esik a Megváltó születése és a mondott
                        estén előszedte ládácskájából azt a pár darabka cukros mogyorót, mit egy
                        ízben Kairamtól kapott; Haniftól pedig két gránátalmát és néhány szem
                        datolyát kunyorált ki, mire Csilla is előhozta kincseit, pár darabka szines
                        selyemfonalat és egy pompás virágú, nagy granátalmafaágat, melyet a mult
                        éjjeli vihar letört a csarnok előtt.</p>
                    <p>A szökőkút előtt a földbe dugva a virágos ágat, áhítattal aggatták rá a
                        pirosra, sárgára festett cukrosmogyorókat, a datolyákat és a két fényeshéjú
                        granátalmát, azután egymás kezét fogva, könnyes szemmel ültek le a
                        márvány-medence szélére.</p>
                    <p>Semmi csillogó dísz nem ragyogott, egyetlen lángocska se világolt a szegény
                        rabszolga-gyermekek karácsonyfáján itt a messze-messze távolban, e helyett
                        azonban gazdagon elözönlé ezüst sugaraival a sötétkék égről alámosolygó
                        holdvilág s barátságosan, vigasztalólag ragyogtak le hozzájuk a szikrázó
                        csillagok...</p>
                    <p>Az üde éjjeli szellő lágyan simogatta szomorú halvány homlokukat s a
                        visszaemlékezés keservétől meg-megremegő ajkuk csak szakadozott szavakban
                        beszélt arról a bánatról, mely e percben szívüket eltölté...</p>
                    <p>- Ah, otthon, a drága hazában, e szent estén mindenki boldog, mindenki örül.
                        A család apraja-nagyja a közös szobába gyűlve, ünnepli a megváltás estéjét.
                        A szemekben öröm és szeretet, a szívekben a hála és megelégedés érzetével
                        ölelik meg egymást, még a legszegényebb is örül és boldog ez estén, csak mi,
                        mi ünnepeljük könny és fájdalom között a szeretet ünnepét, zokogá halkan
                        Csilla...</p>
                    <p>- Igen, az boldog és elégedett lehet és mennyei öröm töltheti el szívét, a
                        kinek családja van... Én is éreztem ezt a csendes, boldog örömet. De a kinek
                        nincs!... Ah, Csilla, kis hugom, én, ha drága hazámban lennék is - könnyek
                        közt ünnepelném, mint itt ezt a szent estét, - mert nekem senkim sincs a
                        világon. Árván, egyedül állok... egyedül...</p>
                    <p>- Ott most hó van, nagy hó. Minden fehér, a fák ágain zuzmara csillog.
                        Kastélyunk erdős bérc tövében fekszik, melyet hatalmas várromok koronáznak.
                        Most e komor romok is fehér lepelbe burkoltan néznek alá az erdő zuzmarás,
                        fehér fáira, melyek alatt sokszor szánkáztunk és alá-alá siklottunk a síma
                        hegyoldalról a völgybe...</p>
                    <p>Így kesergett a két fiatal, kiket a közös balsors napról-napra melegebb
                        szeretettel fűzött egy­máshoz, elbeszélve szerencsétlenségük történetét.</p>
                    <p>Midőn Edömér éjjeli megtámadtatásukig ért elbeszélésében, Csilla szeme
                        villogni kezdett s kis keze ökölbe szorult.</p>
                    <p>- Ah, ha én lettem volna hugod, hát karddal kezemben segítettem volna a
                        kastélyt védelmezni! kiáltá hevülten és midőn Edömér el-elakadó hangon atyja
                        hősi halálát s az öreg Bálint legyilkolását elmondta, egyszerre hevesen a
                        nyakába borult és megölelte:</p>
                    <p>- Te, te többet, sokkal többet vesztettél, mint én! rebegte megindultan. De
                        mondjad tovább...</p>
                    <p>- Már jóformán mindent elmondtam, de miután hugomként szeretlek, elmondom
                        első álmomat és fogadásomat is. Tudj meg mindent - s lásd, mennyire bízom
                        benned!</p>
                    <p>Csilla Edömér kezét szorongatva, lélekzetét visszafojtva figyelt és mikor ez
                        az utolsó szóig mindent elmondott, hevesen felugrott:</p>
                    <p>Edömér, bátyám, barátom, igérj meg nekem egyet! Ha a menekülésre alkalmas
                        időt és tervet találtál, vigy magaddal! Óh, kérlek, ments meg engem is! Én
                        bátran osztozom veled minden veszélyben, elviselem a legnehezebb
                        fáradalmakat és nélkülözéseket, csak vigy magaddal! Elviszel?</p>
                    <p>- Ezt amúgy is meg akartam tenni... De még sokat kell tűrnünk, szenvednünk,
                        édes Csillám!</p>
                    <p>- Óh, akkor tudok, tűrni és szenvedni, ha csak egy parányi remény világít
                        felém. Soká lesz még?</p>
                    <p>- Soká! Mert lásd először a környéket kell ismernünk, a tenger felé vezető
                        utakkal kell tisztába lennünk, hogy menekülésünk biztos legyen. De most ne
                        erről beszéljünk. Beszéld el te is, miként estél e szomorú rabságba s
                        élnek-e még szüleid?</p>
                    <p>- Legelőször tudd meg nevemet... Én Korláthkövy Csilla vagyok, gróf
                        Korláthkövy Ágoston főispán leánya, édesanyám gróf Strattman leány,
                        unokahuga a császár kancellárjának. Úgy-e, bámulsz, hogy eshettem mégis
                        fogságba? folytatá a lányka. Szinte magam se tudom elhinni. Az egész egy
                        rossz, rémes álomnak tetszik, melyből minden percben várom a felébredést...
                        Szegény, szegény szüleim! Azt sem tudják, élek-e? Ah, ha valaki hirt vinne
                        nekik felőlem, azt milyen királyilag megjutalmaznák! Éjszakákon át sokat
                        gondolkozom felőle: a véletlen, vagy kiszámított cselszövény áldozata
                        vagyok-e? Te talán majd jobban meg tudod ítélni. Hallgasd meg jól!</p>
                    <p>Anyai nagyanyám, Huerpa di Taragova Vegas grófné óriási vagyonát s
                        drágaköveit én rám hagyta, mert nagyon szeretett... Volt azonban egy
                        unokaöcscse, Vega di Santaflora-Balboa gróf, kinek 5.000 aranyon kívül mit
                        se hagyott, mert pazarló, gonosz ember. De, ha én meghalnék, akkor az egész
                        vagyon reá szállna. Unokabátyám kétszer akart elveszíteni, de az ég mindig
                        őrködött felettem, de őrködtek drága szüleim is, úgy, hogy senki se
                        férhetett hozzám.</p>
                    <p>Egyszer, másfél évvel azután, midőn majd bennégtem felgyujtott kastélyunkban,
                        az a hir jött, hogy Balboa gróf rokonunk végleg Brazíliába költözködött.</p>
                    <p>Atyám tudakozódásaira szintén hasonló válasz érkezett és évek évek után
                        teltek el, de semmi hir se hallatszott felőle, úgy, hogy végre is nyugodtan
                        lélekzettünk fel, hogy a veszély teljesen elmult...</p>
                    <p>A nyarat mindig felvidéki jószágainkon, az utóbbi években azonban, drága édes
                        anyánk gyengélkedése miatt, a mehádiai fürdőkben töltöttük... Ebben az évben
                        nem a rendes időben indultunk, mert édes atyám öcscsének, Korláthkövy Kázmér
                        zászlós úr Margit leányának menyekzőjére készülődtünk. Mint a legközelebbi
                        vérrokonoknál szokás, már a menyekző előtt három héttel megérkeztünk
                        Tarnavárra, atyám azonban országos ügyei miatt Ákos bátyámmal, ki majdnem
                        oly szép és nemes arcú mint te, később volt érkezendő.</p>
                    <p>A második hét végén, Margit néném, a menyasszony, két barátnéja és én,
                        nagyszámú szolgakisérettel, eprészni indultunk a fenyvesek közé.</p>
                    <p>Sok epret szedtünk, mert kosaraink mind telve voltak és az ozsonnát az
                        erdőben, a magas hegyháton költöttük el, - ozsonna után pedig rögtön indulni
                        akartunk, mert nagyon messzire voltunk a vártól és falutól.</p>
                    <p>Lovaink már nyergelve vártak, de Margit még néhány szál virágot akart
                        szakítani, midőn nagyszámú martalóc csapat rohant reánk minden oldalról.</p>
                    <p>A szolgakiséretet menten leaprították s minket, kik sikoltozva, jajgatva
                        akartunk az erdőbe menekülni, elfogdostak. Mi lett Margitból és barátnőiből,
                        nem tudom... De nem is tudok róla gondolkozni, mert szüntelen csak az
                        szorongatja szívemet: mennyire sirat engem az én kedves jó anyám!... Ah, tán
                        a szíve is megszakadt utánam való bánatában, mert annyira, de annyira
                        szeretett!</p>
                    <p>Hát atyám, az én büszke, hős édes atyám, kinek hadverő tekintete csak akkor
                        olvadt szelidre, lágyra, ha rám nézett! Mintha hallanám megrázó mély
                        zokogását... Hogy kereshetett mindenfelé! Hogy kiáltozhatták nevemet az
                        erdőben!... Hát még Ákos bátyám, ki egy napra is alig tudott tőlem
                        elszakadni! Ikrek vagyunk - azért szeretjük egymást olyan
                        kimondha­tatlanul... Ah, Edömér, ez fáj nekem annyira, hogy majd a szívem
                        szakad meg bele. Halottként siratnak, pedig élek, rabságban, szenvedésben,
                        nyomorúságban, mint szolgáló, mint cseléd, olyan messze, olyan távol, hová
                        még a madár se jut el tőlük. Ah, ha ezt szüleim tudnák!... A szívük szakadna
                        meg a bánattól. Ez az én történetem, végezte alig hallható hangon, könnybe
                        borult szemmel.</p>
                    <p>Kimondhatatlan jól esett nekik, hogy végre-valahára feltárhatták egymás előtt
                        szívüket és úgy érezték, hogy csak e naptól fogva értették meg egymást
                        igazán s lettek valódi testvérek örömben, fájdalomban.</p>
                    <p>Tán az egész éjszakát elbeszélgették volna a szökőkút mellett, ha egyszerre
                        csak Hanif hangja aludni nem parancsolja őket.</p>
                    <p>Forró kézszorítással váltak el tehát egymástól, de előbb megfogadták, hogy
                        ezentúl mindennap találkoznak és őszintén közlik egymással minden bajukat,
                        keservüket. Hiszen a fájdalom sohasem oly nehéz, ha egy igaz, résztvevő szív
                        segíti azt elviselni...</p>
                    <p>Ettől az estétől fogva csakugyan nem volt nap, hogy ne találkoztak volna, ha
                        csak pár futó pillanatra is.</p>
                    <p>Csakhogy Csilla napról-napra komorabban, csüggedtebben panaszolta, hogy
                        mennyit kell szenvednie kegyetlen úrnőjétől és a környezettől s egyre
                        emésztőbb türelmetlenséggel sürgette Edömért, hogy találjon ki, eszeljen ki
                        valami tervet a szabadulásra, mert már nem bírja ki tovább.</p>
                    <p>- Istenem a tanum, hogy magam is minden percben szeretnék szabadulni,
                        válaszolt ez, de csak úgy a vak szerencsében bízva, minden előkészület
                        nélkül, nem akarom kockára tenni a menekülést.</p>
                    <p>Csilla hevesen rántotta el kezét és dacosan a földre nézett.</p>
                    <p>- Mert félsz a veszedelmektől, mert nem mersz bátran neki vágni! - kiáltá
                        ingerülten.</p>
                    <p>Edömér arca pirosra gyúlt e méltatlan szemrehányásra.</p>
                    <p>- Igazságtalan vagy, szólt gyengéd, szemrehányással. Óh, Csilla, most e
                        haragos percedben megint csak arra kérlek, a mit mindennap ismétlek neked:
                        Tűrj, hajtsd meg fejedet engedel­mesen úrnőd parancsai előtt! Ne nehezítsd
                        meg sorsodat dacosságoddal, ellenszegüléseddel! Rabszolgák vagyunk, tehát
                        tűrnünk, engedelmeskednünk kell. Tudom, megint nem voltál szófogadó!
                        Dacoskodtál, ellenszegültél - és büntetést kaptál, úgy-e? Azért vagy most
                        annyira elkeseredve!</p>
                    <p>A leányka hevesen hátravetette fejét.</p>
                    <p>- Úgy van, eltaláltad! - Nem voltam szelid. Nem is tudok az lenni, e hitvány
                        pogány néppel szemben. Megbüntettek! Egész mostanig be voltam zárva egy
                        setét lyukba odafenn, - de azért mégse sütöm le előtte szememet; nem
                        térdelek le úrnőm, Fatime előtt s nem csókolom meg a kezét, vagy ruhája
                        szegélyét, mint a többiek teszik, bármennyit büntessenek is! Nem, nem, soha!
                        Mert utálom, megvetem ezt a vad, pogány népet s boldog vagyok, ha
                        megvetésemet csak egy tekintettel is elárulhatom nekik!</p>
                    <p>- Csilla, hugom! gondold meg, mi lesz ennek a vége!</p>
                    <p>- Nem bánom! Öljenek meg! Ah, ha én férfi volnék! Ha férfi lehetnék, mint
                        te!</p>
                    <p>Edömér szomorú, aggodalmas tekintettel nézett rá.</p>
                    <p>- Csilla, Csilla, remegek érted! Te magad hiusítod meg menekülésünket.
                        Dacosságoddal, kevélységeddel ellenségeddé teszed az egész házat és majd
                        minden lépésedet lesni fogják, hogy árthassanak. Lásd, az én helyzetem, a
                        türelem és engedékenység folytán mennyire javult. Zsarnokom egészen jól
                        bánik velem, mert türelmem és szó nélkül való engedelmességem egészen
                        lefegyverezte. Tán azt hiszed, nekem ez nem volt nehéz? Nem lázadt fel
                        ellene minden érzésem? Csak én tudom, mit szenvedtem, mit kellett
                        leküzdenem! De legyőztem fellázadó indulataimat, mert szüntelen esküm és
                        fogadásom lebeg előttem.</p>
                    <p>Csilla azonban nem fogadta meg e jóakaró tanácsot, hanem sértett
                        büszkeséggel, szó nélkül ott hagyta Edömért, ki szomorúan és aggódva nézett
                        utána...</p>
                    <p>Csakugyan Edömér sorsa - mint maga is mondá - napról-napra javult.</p>
                    <p>Midőn már egészen folyékonyan beszélte az itteni nyelvet, a fiatal zsarnoknak
                        egy napon eszébe jutott, hogy a madzsarli rabszolga bizonyára meséket is tud
                        mondani.</p>
                    <p>És ebben nem is csalatkozott, mert Edömér gazdag képzelete és költői kedélye
                        a legegy­szerűbb tárgyakat is olyan érdekfeszítően tudta előadni, hogy a
                        keleti fiú, kinek a Nyugat mesevilágáról fogalma sem volt, lenyűgözött
                        figyelemmel kisért minden szót.</p>
                    <p>E naptól fogva aztán nem volt kedvesebb embere neki madzsarli
                        rabszolgájánál.</p>
                    <p>Abban a szobában kellett neki is aludni. Megosztotta vele gyümölcseit és
                        süteményeit, szóval oly melegen ragaszkodott hozzá, hogy Edömér nemes szíve
                        is szeretettel kezdett feléje hajolni.</p>
                    <p>- Nem Kairam hibája, hogy kegyetlenül bánt velem, hanem azoké, kik e hibákban
                        felnevelték, mentegeté magában. A rabszolgák megvetésében, a keresztények
                        gyűlöletében nőtt fel, nem csuda hát, ha fiatal szíve megkeményedett. De sok
                        nemes tulajdonsága is van, a mikért hibáit meg kell bocsátani, gondolkozék
                        egy reggelen, mikor a lépcsős és csarnokos kutab (iskola) udvarán
                        várakozott, míg Kairam lejött a torony felső emeletén lakó öreg dervistől,
                        ki a Korán mondatait magyarázta neki minden héten egy külön órán.</p>
                    <p>Természetesen, a jó bánásmód és szeretet, mivel a ház fiatal ura a madzsarlit
                        elhalmozta, valamennyi szolgát irigyévé tette. Edömér sokszor rajtakapta hol
                        az egyiket, hol a másikat, midőn utána leskelődtek, hallgatództak, sőt több
                        ízben Hanifot is észrevette, a mint setét, gyűlölködő pillantással
                        ólálkodott sarkában, midőn szokott foglalatosságait végezte.</p>
                    <p>De mindez nem tántorította el kötelmeitől. Kiszabott dolgát pontosan,
                        rendesen elvégezte, úgy, hogy nem tudtak semmikép sem beléje kötni, sem
                        pedig a ház szigorú urának beárulni, ki rabszolgáinak legcsekélyebb
                        mulasztását is példátlan kegyetlenséggel büntette.</p>
                    <p> </p>
                </div>
                <div type="chapter">
                    <head>
                       Nemes boszu.
                    </head>
                    <p>»Eh, vége mikor lesz? kifogytok-e már</p>
                    <p> Dicséretiből az otromba gyaúrnak?</p>
                    <p> Eb a hite kölykei, vesszeje vár</p>
                    <p> És börtöne kész Ali urnak«...</p>
                    <p>
                         Arany: »Szondy két apródja.«
                    </p>
                  
                    <p>- Csilla, ha ma nem is, de holnap bizonyosan meg fogja bánni, hogy gyávának,
                        félénknek nevezett, reménykedett Edömér nap-nap után, midőn az alkony
                        nyugalmas óráiban a szökőkútnál a lánykára várakozott, ki a szokott időben
                        rendesen meg is jelent, de csak durcás, elfordított arccal csorgatá tele
                        korsóit, azután szó nélkül elsietett.</p>
                    <p>Edömér, noha sértette a hideg, visszautasító viselet, még se tudott haragudni
                        rá, hanem mindig új meg új mentséget keresett számára:</p>
                    <p>- Majd lecsillapul! Büszke, érzékeny lelke nagyon el van keseredve. Az ilyen
                        érzékeny lelkek elkeseredettségükben az egész világra neheztelnek, - gondolá
                        és egyik nap, barátságos, engesztelő hangon megszólította:</p>
                    <p>- Csilla hugom, ne epezd magadat annyira. Nem akarom hinni, hogy reám
                        haragszol.</p>
                    <p>A leányka, ki már menőfélben volt, erre visszafordult és hangjában,
                        tekintetében szokatlan kemény hidegséggel kérdé:</p>
                    <p>- Van már valami terved a szabadulásra?</p>
                    <p>- Még nincsen, de szüntelen azon gondolkozom!</p>
                    <p>- Akkor nincs mit beszélnünk egymással! - kiáltá haragos türelmetlenséggel és
                        tovább ment...</p>
                    <p>- Csilla! kiáltá Edömér fájdalmas hangon, miközben egy ugrással elébe került
                        a mirtusbokrok között. Nincs egy gyengéd szavad se hozzám, multkori
                        sértéseidért? Nem hittem, hogy ily önző és fejes légy!...</p>
                    <p>- Én meg nem hittem, hogy te ily kislelkű vagy! Ha férfi lennél, cselekedni
                        tudnál, nem pedig üres igéretekkel áltatnál. Addig én hozzám ne szólj, ne
                        beszélj, míg azt nem mondod: meneküljünk! Akkor megint a régi vonzalommal
                        leszek hozzád! Addig semmibe se veszlek! és egy mellékösvényre fordulva,
                        eltűnt a bokrok között.</p>
                    <p>Edömér haraggal vegyes fájdalommal nézett utána, míg csak fehérlő ruháját
                        látta a bokrok között. Csakugyan e naptól fogva alig beszéltek egymással,
                        pedig e közben megint hónapok és hónapok multak el és a második karácsony is
                        elkövetkezett. Ezt azonban nem töltötték együtt, mint tavaly, noha Edömér az
                        idén is megjelent a szökőkút mellett. De csak maga szomorkodott egyedül,
                        mert Csilla haragos duzzogásában ott fenn maradt a női osztályban és a
                        gyengéd, vigasztaló szavak helyett inkább hallgatta a vén néger asszony
                        örökös korholásait.</p>
                    <p>- Úgy látom a rabszolgaság kenyere kedvesebb a szabadságnál! mondotta másnap
                        sebző gúnynyal, mialatt korsóját a magasba szökő vízsugár alá tartotta.</p>
                    <p>E méltatlan kifakadásra Edömért is elhagyta a türelem.</p>
                    <p>- Csilla, ne sértegess tovább! Ha nem tudsz várni, kisértsd meg magad! kiáltá
                        indulatosan.</p>
                    <p>- Szavadat adtad! Tartsd meg hát e szót, ha férfi vagy!</p>
                    <p>- Megtartom, de te meg tanulj meg várni, tűrni. A sorsot és alkalmat nem
                        lehet egy önfejű, akaratos lány szeszélye szerint intézni.</p>
                    <p>Csilla gőgje nem bírta ezt viszonzatlanul elnyögni.</p>
                    <p>- Gyűlölni foglak, ha így beszélsz!</p>
                    <p>- Még ez se gátol, hogy meg ne mondjam neked az igazat, szólt Edömér
                        higgadtan.</p>
                    <p>- No hát akkor gyűlöllek! Hallod, gyűlöllek, te... te, ügyefogyott és nem
                        kell a te segítséged! kiáltotta haragtól reszketve.</p>
                    <p>Edömér azonban, egy szót se válaszolva, elsietett, mert e percben fiatal
                        urának hangját hallotta, ki az ő nevét kiabálta.</p>
                    <p>- Jer, jer, Szelim! Atyám a Dsámi ed-Adlijeh-be ment, hol a sherif el lári
                        fog estére prédikálni... Szolgáld fel hamarosan az ashát, azután majd én
                        fogok neked ma mesélni Agib királyfiról és Paribanu tündérről, - kiáltott
                        elébe örvendezve, midőn belépett hozzá.</p>
                    <p>A mese végeztével, a két fiú még igen sokáig oly kedélyesen elcsevegett
                        egymással, mintha nem is úr és szolga, hanem jó barátok volnának, - de ezen
                        az estén Edömér nem mert Aleppóról és környékéről kérdezősködni, nehogy
                        Hanif, ki mindenféle ürügyek alatt lépten-nyomon bedugta fejét, - gyanút
                        merítsen.</p>
                    <p>Így is szüntelen sötét oldalpillantásokkal méregette a madzsarlit, ki olyan
                        nagy kegybe jutott fiatal gazdájánál és gyűlölségének nem egyszer, egy-egy
                        elejtett fenyegető szóval kifejezést is adott.</p>
                    <p>- Szelim te, holnaptól kezdve a kutab a Kurbán-bajrám ünnepek miatt pár napig
                        zárva marad. Ez okból hatalmas atyám reggel magával visz fostati jószágunkra
                        az áldozati ürüket kiválo­gatni... Megkérem, hogy te is velünk jöhess. -
                        Ezekkel a szavakkal búcsúzott el tőle Kairam, mikor levetkőztette és erre ő
                        is nyájasan jó éjt kivánva, összehúzta ágya fölött a szúnyoghálót.</p>
                    <p>- Te hitvány rabszolga, hogy mersz ilyen rövid tiszteletlenséggel köszönni a
                        hatalmas Mahmud-el-Tebrisz fiának, há? riadt rá Hanif, előugorva az
                        ajtófüggöny mögül, midőn Edömér kilépett a szobából.</p>
                    <p>- Mit vétettem, Hanif? kérdezte ez szeliden.</p>
                    <p>- Mit vétettél? Hát nem tudod lesütni büszke szemedet! Nem tudod meghajtani
                        gőgös fejedet és szíved felett tisztátalan kezedet összetéve, nem tudod mély
                        meghajlással kérni a prófétát és őrangyalait, hogy uradat őrizzék meg az
                        éjszaka gonosz szellemei ellen, vicsorgatta rá nagy fehér fogait.</p>
                    <p>- Miért haragszol rám, Hanif? Hiszen nem bántottalak semmivel! szólt az ifjú.
                        Vagy tán uram jó bánásmódját irigyled? Hidd el, odaadnám neked, ha
                        tudnám...</p>
                    <p>Hanif erre a szelid, nyugodt feleletre valami megszégyenülés formát érzett
                        durva, kegyetlen szívébe lopódzni.</p>
                    <p>Nagyot fútt - és ezzel kifújta minden mérgét, azután kedvetlen dörmögéssel
                        tovább ment a sötét folyosókon.</p>
                    <p>A másnapi reggeli után a két fiú megint a meséléshez fogott a hűvös teremben
                        és Edömér gyakran le-leszaladt a konyhába, hogy a szűknyakú ezüst kantát a
                        most készülő finom ibolya-serbettel megtölthesse.</p>
                    <p>A kövérképű aleppói szakács, ki egész sereg kuktával sütött-főzött az
                        ünnepekre, - nyájas mosolylyal fenyegette meg kétágú villájával, melylyel a
                        pisztácz- és gyümölcs-szeleteket forgatta a rózsalevelekkel fűszerezett
                        olvadt cukorban.</p>
                    <p>- Szelim, Szelim! ne torkoskodjatok annyit Kairam effendivel! Minden
                        serbetemet megiszszátok! Mi marad a Kurbán-bajrámra?</p>
                    <p>- Majd csinálsz másikat, jó Bendár! Jól esik ám ez a hideg ital ebben a nagy
                        forróságban, nevetett Edömér is.</p>
                    <p>- De tudod-e, hogy a messze-messze szíriai hegyszakadékok közül hordják
                        teveháton a hűsítő havat és jeget. Akkora hó, mint az öklöm, egy piaszterbe
                        kerül. No, de mindegy. Allahra mondom, nem sajnálom tőletek. Nesze, kapd be
                        frissen ezt a cukros dinnyeszeletet, mondá a derék szakács, ki Edömért
                        kiválóan szerette és sokszor lebeszélte róla Hanifot, mikor valami kegyetlen
                        dologgal akarta terhelni, vagy be akarta árulni, hogy megbüntessék.</p>
                    <p>- Köszönöm, derék Bendár te! mondá és megtöltve a kis kantát a hűtőből, -
                        elsietett.</p>
                    <p>- Ha üres lesz, csak jer, nemsokára kész lesz a rózsa-serbet is! kiáltotta
                        utána.</p>
                    <p>Már jó délután járt az idő és éppen az igért rózsa-serbetért akart sietni,
                        melyre Kairam különösen vágyódott, midőn egyszerre zajos dobogást és
                        indulatos szóváltást hallott az udvaron.</p>
                    <p>E szokatlan lármán megütődve, sietett a csarnok végére, de majd elejtette a
                        kantát megdöbbenésében, midőn Csillát látta ott össze-vissza tépett ruhákban
                        a rabszolgákkal huzalkodni...</p>
                    <p>Arca izzott, könnyes szeme szikrázott és ujjait védekező saskeselyűként
                        karmolásra görbítve, lihegő kebellel állott a kárörvendve vihogó cselédség
                        között.</p>
                    <p>- Csilla! Csilla! Mi történt az Isten szerelméért? kiáltá, közibük
                        rohanva.</p>
                    <p>A lány arca még izzóbb lett, mikor minden tagjában remegve s elcsukló
                        zokogással felelé:</p>
                    <p>- Ellenszegültem a büntetésnek... s most úrnőm Haniffal és a fekete
                        Ibrahimmal meg akar korbácsoltatni.</p>
                    <p>- De hát hogy történt? Miként tudtál annyira elfeledkezni magadról? kiáltá
                        Edömér fájdalmasan.</p>
                    <p>- Óh, ne gyötörj te is kérdéseiddel! A baj már megtörtént. A büntetést
                        kiállom, de a gyalázatba belehalok! Nem, nem élem túl e szégyent! Menj,
                        Edömér menj, hacsak egy kicsit szeretsz, ne légy tanuja gyalázatomnak...
                        Eredj innen, az Istenre kérlek!... Eredj hát, mert előtted halok meg!</p>
                    <p>Edömér egy pillanatig tanácstalanul nézett szét és midőn Hanifot látta a
                        többágú szijkorbácscsal közeledni, hozzá rohant:</p>
                    <p>- Óh, Hanif, te vagy a büntetéssel megbízva?</p>
                    <p>- Én hát, mi bajod vele? Te ártsd magad olyan dologba, mi nem illet!</p>
                    <p>- Hanif, derék Hanif, várj egy keveset! Ne kezd el a büntetést! Tudod, hogy
                        fiatal gazdám nagyon szeret! Várj addig, míg megkérem, hogy járjon közbe
                        édes anyjánál, könyörgött neki olyan hangon, hogy még ennek durva lelke is
                        megindult bele.</p>
                    <p>- Nem lehet, Szelim, nem lehet! Nézd, hogy leskelődnek onnan felülről a
                        szolganők. Várva várják, hogy ez az akaratos, önfejű teremtés végre kikapja
                        a magáét. Csak a félszemű Ibrahimot várom! Egy percet se késhetek tovább,
                        egy percet sem!</p>
                    <p>- Csak öt percig várj, jó Hanif, csak öt percig! Óh, tedd meg kérésemet.
                        Allah meg fog érte áldani!</p>
                    <p>- Talán csak nem húznak érte karóba, ha egy kicsit várok! dörmögé magában,
                        azután félhangon megszólalt: Siess hát, de gyorsan! Ibrahim mindjárt jönni
                        fog.</p>
                    <p>Edömér lélekszakadva rohant vissza a csarnokba, Hanif pedig kétkedő
                        fejcsóválással nézett utána:</p>
                    <p>- Hiába sietsz, - nem használ semmit! Kairam effendi szintén nem tűri az
                        akaratosságot - épp úgy, mint édes anyja, Fatime... De, ha a fiatal effendi
                        meg is bocsátana, Fatime senkinek nem bocsát meg soha!</p>
                    <p>Ez alatt Edömér rohant vissza urához, ki kerevetén ülve várakozott a
                        serbetre.</p>
                    <p>Dúlt arccal vetette magát lába elé és összetett kézzel kiáltá:</p>
                    <p>- Óh, uram, könyörülj rajtam!</p>
                    <p>Kairam meglepődve nézett rá.</p>
                    <p>- Mi bajod van, Szelim! Szemedben könnyeket látok! Mi történt?</p>
                    <p>- Óh, uram, Fatmát, kegyelmes anyádnak fiatal rabszolganőjét, meg akarják
                        korbácsolni az udvaron...</p>
                    <p>- Csak ez! Allahra mondom, majdnem megijesztettél! Azt hittem, neked történt
                        valami bajod! vágott közbe elodázó kézintéssel.</p>
                    <p>- Óh, uram, az a szegény lányka meghal szégyenében! Könyörülj rajta én
                        érettem! Óh, siess! A percek múlnak. Szánd meg ama szerencsétlen gyermeket,
                        kinek úgy is nehéz sorsa van!</p>
                    <p>- Ha segíteni tudnék, éretted segítenék rajta, bármilyen csodálatos is a
                        kérelmed! szólt Kairam elkomolyodva, de anyám parancsának nem szabad
                        ellentszegülni! Annak meg kell történni, Szelim!</p>
                    <p>Edömér szemében könnyek égtek az aggodalom és tehetetlenség facsarta
                        kétségbeeséstől:</p>
                    <p>- Gondolj Allahra, ki téged mindennel dúsan megáldott és ezentúl még jobban
                        meg fog áldani, ha könyörülő leszel! Légy könyörületes a szegény rabszolga
                        leányka iránt, uram, Kairam. Hiszen én nemcsak rabszolgád vagyok, de
                        szívemből szeretlek! - kiáltá és felindultságában mindenről elfeledkezve,
                        gyengéd esdekléssel borult fiatal ura és parancsolója nyakába s mindkét
                        karjával átölelte.</p>
                    <p>Kairamban a gőg és hazájának szertartásos szokásai erősen küzdöttek a
                        vonzalommal, mit Edömér iránt érzett, de aztán valami eddig nem ismert,
                        jóleső melegség rezgett át szívén, úgy, hogy az ölelést melegen viszonozva,
                        meghatottan mondá:</p>
                    <p>- Kelj fel, Szelim! Hogy pedig lássad, mely jó szivvel vagyok hozzád, azonnal
                        anyámhoz sietek. De azért ne örülj, ne remélj, szakítá félbe egész komolyan,
                        midőn Edömér öröm­kiáltással felemelkedett. Az én anyám szigorú,
                        kimondhatatlan szigorú! Nagyon félek, hogy kereken el fog utasítani...</p>
                    <p>Ezzel fürgén felugrott a kerevetről és midőn a két fiú megfordult, a félszemű
                        Ibrahimot látták az ajtó mellett várakozni, kin meglátszott, hogy látója,
                        hallója volt mindennek.</p>
                    <p>Kairam haragtól elveresedett arccal riadt rá:</p>
                    <p>- Mit keressz itt, te félszemű eb? Ki engedte meg, hogy ide belépj!?</p>
                    <p>A félszemű álnok vigyorgású arcán egy vonás se mozdult.</p>
                    <p>- Hanif küldött be, hogy parancsaidat vegyem! Szidi! A büntetést végre kell
                        hajtanunk!</p>
                    <p>- Várj! Míg anyámhoz megyek!</p>
                    <p>A két fiú sietve lépdelt végig a csarnokon és az udvarra érve, látták, hogy
                        Hanif ugyancsak nyujtogatja hosszú nyakát az ajtó felé, Csilla pedig a
                        kétség és remény között ingadozva szorította össze keblén kaftánkáját,
                        melyet két rabszolga már-már le akart tépni róla.</p>
                    <p>- Hanif, ne nyúljatok addig e lányhoz, míg anyámmal nem beszéltem, -
                        parancsolá Kairam komoly, határozott hangon, miközben felsietett a
                        lépcsőkön, melyek a ház szigorúan elkülö­nített felső részébe: a női
                        osztályba vezettek.</p>
                    <p>A folyosókon mindenfelé drága perzsa- és szmirnaszőnyegek függtek a fákból és
                        kövekből faragott oszlopokon, a füstölőkből pedig átható ambra- és
                        benzoë-illat terjengett teremről-teremre, melyeket aranynyal hímzett nehéz
                        bársony függönyök zártak el egymástól.</p>
                    <p>- Szandzsabagli, jelentsd anyámnak, hogy fia szeretne orcája fényében és
                        szeretetében gyönyörködni, parancsolá a kék bársony ajtó-függöny előtt álló
                        rabszolganőnek.</p>
                    <p>Fatime, két éneklő fehér rabnőjétől környezve, egy alacsony kereveten ült,
                        melynek gömbölyű vánkosára és szőnyegén Kelet legszebb himzőművészete
                        ragyogott.</p>
                    <p>Vérvörös selyem turbán folyta körül hosszan alákigyózó holló-fekete fürteit,
                        melyeket hátulról szikrázó drágakövekből álló, koszorúforma aranydiadém
                        tartott össze, s ebből folyt alá az a pókháló finomságú aranyfátyol is, mely
                        majdnem sarkáig leért - és csodája volt Kelet szövőművészetének.</p>
                    <p>Bő, egészen az apró lábfejekig érő fehér khinai selyem salavári,
                        aranyfonással áttört, térdig érő citromsárga felső ruha és drága gyöngyökkel
                        hímzett apró veresbársony, hegyes orrú papucskák egészítették ki
                        öltözetét.</p>
                    <p>- Allah áldása szálljon anyámra! mondá Kairam, miközben kezét mellén
                        keresztbe téve, tiszteletteljes meghajlással megállt az ajtóban.</p>
                    <p>- Allah áldása rád, fiam! felelt mély hangján Fatime is, miközben büszke
                        homlokát, melyen egy nagy csillagforma brilliáns ragyogott, fia felé
                        fordította. Lépj be, fiam, anyád megengedi... és kedveskedő mozdulattal maga
                        mellé húzta a kerevetre.</p>
                    <p>- Na, most mondja el az én halvány arcú Kairamom, mi vezeti ilyen szokatlan
                        időben ide?</p>
                    <p>- Egy kérés, drága anyám! Rabszolganőd, Fatma, engedetlen volt és azért
                        megbüntetendő... Tudom, hogy megérdemli a legszigorúbb büntetést, de mégis,
                        drága anyám, engedd kegyelmednek napját a szerencsétlenre sugározni és
                        engedj meg neki ez egyszer.</p>
                    <p>Fatma nevének említésére Fatime büszke homloka elkomorult, s fekete,
                        parancsoló szeme, mely eddig szerető gyengédséggel pihent fiának arcán,
                        haragos villámokat szórt.</p>
                    <p>- Fiam, micsoda beszéd ez! Hogy kérhetsz anyádtól ilyen esztelen dolgot!</p>
                    <p>- Anyám...</p>
                    <p>- Miért ártja magát, a hatalmas Mahmúd-el-Tebrisz fia egy nyomorult
                        rabszolgalány dolgába, ki akaratosságáért büntetést érdemel?</p>
                    <p>- Ah, anyám, - bocsáss meg fiadnak. Rabszolgám, Szelim, aki igen jó és
                        hűséges szolga, könyörgött érte. Oly szívszakadva könyörgött, hogy nem
                        tudtam neki ellenállni. Érte tevém csak, de óh, anyám, derítsd rá kegyelmed
                        napját és bocsáss meg neki én érettem...</p>
                    <p>- Hogy még makacsabb, még fejesebb legyen az az alávaló rabszolga-lány!...
                        Nem, nem, soha! mondá Fatime szigorúan.</p>
                    <p>- Anyám, parancsod és akaratod szent előttem s mindig az fog maradni. De
                        engedj még egy szót, - csak egy szót még! Oh, teljesítsd kérelmemet, tedd
                        boldoggá fiadat! Szelim oly gyönyörű regéket tud beszélni, oly jó, oly
                        hűséges, hogy nem szeretném megszomorítani. Ha szomorú lesz, akkor nem tud
                        oly szép regéket mondani...</p>
                    <p>- Mit, egy nyomorult rabszolga! Ha szomorú lesz, ha nem akar regélni, a
                        korbács majd engedelmességre készteti. Egy szót se többet, fiam! Untatsz már
                        ezzel az esztelenséggel...</p>
                    <p>- Ah anyám, csak egy szavadba kerül - egyetlen megbocsátó szóba... Mondd ki e
                        szót, tedd boldoggá fiadat! kérte, könyörgött neki leghízelgőbb hangján és
                        legkedveskedőbb öleléseivel.</p>
                    <p>Fatime setét szemöldei összehúzódtak; haragudni próbált, de az anyai szív
                        utoljára mégse tudott ellenállni fia esdekléseinek, bármily kérlelhetlen
                        természetű volt is máskülönben.</p>
                    <p>- Hallgass ide, Kairam! Az a lány nem maradhat büntetés nélkül, de, hogy
                        kérelmed mégis teljesítve legyen, - megengedem, hogy rabszolgád, Szelim
                        állja ki helyette a büntetés felét... Annak a lánynak bizonyára nagyobb
                        büntetés lesz, ha mást lát szenvedni maga helyett - és jövőre óvakodni fog
                        minden hibától. Ezzel meg van oldva a kérdés és ez az én utolsó szavam!</p>
                    <p>- Oh, anyám... ez!... kiáltá Kairam méltatlankodó hangon.</p>
                    <p>Fatime arca jéghideg szigort öltött:</p>
                    <p>- Kairam, mivel tartozik a fiú anyjának? kérdé büszke méltósággal.</p>
                    <p>- Feltétlen engedelmességgel, anyám! felelt ez halkan, miközben fájdalmas
                        arccal csókolá meg anyjának szikrázó gyűrűkkel terhelt kezét...</p>
                    <p>- Úgy van! És most menj, fiam és ne kérj többet. Úgyis sokat engedtem, -
                        tudod, hogy szavamnak ura szoktam lenni.</p>
                    <p>Nehéz szívvel lépegetett alá tehát a lépcsőkön és mellére csüggesztett fővel
                        közeledett a feszülten várakozó csoport felé, mely szomorú tekintetéből
                        mindjárt megtudta, hogy nem hoz semmi jót...</p>
                    <p>- Tudtam, hogy így lesz! biccentett Hanif a félszemű Ibrahim felé, ki erre
                        megint felkapta a falhoz támasztott basztonádot, Edömér pedig eléje
                        rohant:</p>
                    <p>- Megbocsátott? Elengedte büntetését? kérdé aggodalmas várakozással.</p>
                    <p>Kairam csak néma fejrázással felelt.</p>
                    <p>- Oh, uram, csakugyan nem tudtad kegyelmes anyád szívét meglágyítani?
                        kérdezte remegő hangon.</p>
                    <p>- Mindent elkövettem, Szelim, mindent! Anyám bár nagyon fel van a lány
                        fejessége miatt bőszülve, annyit mégis megengedett a kedvemért... Oh, Allah,
                        hogy is mondjam meg neked... Nem, nem, azt nem engedhetem, hogy te...</p>
                    <p>- Oh, beszélj, beszélj hát! Mégis van valami remény? sietteté Edömér
                        leírhatatlan izgatott­sággal.</p>
                    <p>- Van, de rosszabb magánál a büntetésnél... A lánynak nem lesz semmi
                        bántódása, ha te a büntetés felét elszenveded érte... de én ezt nem engedem!
                        Nem! Hadd szenvedjen ő!</p>
                    <p>- Hála Istennek! ujjongott Edömér. Szívesen elszenvedem érte akár az egészet.
                        Ő lány és gyenge; én pedig férfi és erős vagyok!</p>
                    <p>Ezzel sebesen ledobta magáról övét, dolmányát és oda állt a szolgák elé.</p>
                    <p>Csilla csak most értette meg, miről van szó. Dacosan villogó szemét forró
                        könnyár lepte el és felsikoltott.</p>
                    <p>- Nem, soha! Inkább meghalok, semhogy te szenvedd el helyettem a büntetést!
                        Itt vagyok, Hanif, Ibrahim! Üssetek, hogy meghaljak!</p>
                    <p>Kairam álmélkodva nézett az alacsonynak, megvetettnek tartott
                        rabszolgalányra! E nemes versenyből sejteni kezdé, hogy az eddig lenézett és
                        megvetett rabszolgákban is nagylelkű, nemes, önfeláldozó lélek
                        lakozhatik...</p>
                    <p>- Ibrahim! Hanif! Hallottátok úrnőtök parancsát, fordult hozzájuk Edömér
                        nyugodt, határozott hangon. Fatma szabad, ha én kiállom helyette a
                        büntetést. Nos, hát én kiállom. Ő rá nagyobb szégyen volna, mint reám. Én
                        erősebb vagyok, jobban kibírom.</p>
                    <p>- Nem, Szelim! Neked nem szabad ártatlanul szenvedned! Várjatok, még egyszer
                        anyámhoz megyek! kiáltá Kairam megrendülten.</p>
                    <p>- Ne menj, effendi, ne menj, szólt intőleg Hanif, a tovasiető fiú elé állva.
                        Ne menj! Anyád, a nemes Fatime, haragudni fog. Azután a próféta első
                        parancsa is így szól: Tiszteld és hajolj meg atyád és anyád akarata
                        előtt!</p>
                    <p>- Ibrahim és Hanif, mit tétováztok! kiáltott közbe Edömér felcsattanó hangon.
                        Hanif, vezettesd el innen Fatmát. Ez a látvány nem neki való... Azután
                        tegyétek, mit úrnőtök parancsolt!</p>
                    <p>Csengő hangon mondá e szavakat s olyan büszkén állt ott nemes arcával, mintha
                        ő lenne az úr és parancsoló, nem pedig, a büntetésre ítélt rabszolga.</p>
                    <p>Hanif mogorván intett a kérdő pillantással rá meredő szolgáknak, kik erre a
                        sikoltozó, ellenkező Csillát tovahurcolták...</p>
                    <p>Az ajtónál azonban kitépte magát kezükből és Edömér felé terjeszté karját, de
                        Kairam bőszülten elébe ugrott.</p>
                    <p>- El innen, el! Fejeskedj máskor is! Van a ki elszenvedi helyetted a
                        korbácsot! riadt rá indulat­tól fulladozó hangon. Csilla pedig felsikoltott,
                        mintha szíven döfték volna és, ha fel nem fogják, leroskad a küszöbre.</p>
                    <p>Ekkor a kőszívű Ibrahim, ki egyik legnagyobb ellensége volt Edömérnek,
                        letépte hátáról az inget...</p>
                    <p>- Tizenöt korbácsütést és nem többet! mormogá Hanif és hiába igyekezett
                        eltitkolni, még az ő durva hangja is remegett a sajnálattól. Ne üsd erősen,
                        Ibrahim! mormogá, de már akkor fütyölve csattant el az első ütés.</p>
                    <p>Kairam hangosan feljajdult, mintha őt érte volna az ütés és vele sírt,
                        jajgatott Bendár, a jószívű szakács is, s gömbölyű, pufók arcán csak úgy
                        patakzottak végig könnyei.</p>
                    <p>Súlyos csattogással hullott ütés-ütés után lefelé. A rhinocerosbőr korbács
                        ujjnyi vastag ágai fütyölve, sivítva hasították a levegőt, mert a hóhérszívű
                        Ibrahim nem ismerte a részvétet s könyörületet.</p>
                    <p>Edömér azonban a legkisebb jajszó nélkül tűrte a velőkig hasgató fájdalmakat,
                        s gyengéd bőre minden ütés után felrepedezett, úgy, hogy mezítelen hátáról
                        egész vérpatakok ömlöttek alá és a fehér salavári csakhamar egészen piros
                        lett kiomló vérétől. Fogait görcsösen összeharapva, minden erejét
                        megfeszítette, hogy a tizenötödik ütést is állva kibírhassa! Pedig nehéz
                        volt. Mert már káprázó szeme előtt összefolyt minden, agya lüktetett,
                        zúgott, s szédülő fülcsendülés között az ájulás környékezte. De szüntelen
                        csak e gondolattal erősíté magát:</p>
                    <p>- Hogy állta volna ezt ki Csilla! gyönge fehér bőrét halálra szaggatták volna
                        ezek az irtózatos ütések...</p>
                    <p>Végre elcsattant az utolsó ütés is! Ez volt a legsúlyosabb, mert a félszemű,
                        fekete hódér, minden erejét összeszedve, két kézre fogta a korbácsot!</p>
                    <p>- Kutya, hóhér! Dögölj meg apáddal! üvölté Bendár neki keseredett dühvel,
                        midőn Edömér hosszú sóhajjal rogyott le a vértől áztatott földre: A félszemű
                        kaján arcán azonban egy vonás se mozdult, hanem csak egykedvűen törülgette a
                        véres korbácsot.</p>
                    <p>Hanif rögtön mellette termett és felemelve, kimosta, bekötözte a mély
                        sebeket, melyeknek széléről cafrangokban csüggött alá a roncsolt bőr és
                        hús...</p>
                    <p>- Szelim! Szelim! Ne halj meg! Úgy-e, nem halsz meg! Óh, Allah, segíts! Hanif
                        nézd, nem mozdul és milyen halavány! jajgatott Kairam, midőn Hanif
                        szobácskájába vitte és a derékaljra fekteté.</p>
                    <p>E jajgatásra Edömér felnyitotta szemét.</p>
                    <p>- Nem, nem halok meg, uram! szólt erőtlen mosolylyal. Most már jól van
                        minden, hamarosan meg fogok gyógyulni... Ah, ha Fatma kapta volna e
                        büntetést! Gondold el, uram, az egészet, harminc korbácsütést! A gyönge
                        lányka belehalt volna... Óh, nem is hiszed, milyen boldog vagyok! Kairam,
                        kedves, jó uram. Holnap már nem fog fájni semmit és én gyönyörű szép
                        történeteket fogok neked mesélni jó szívedért. Meglásd, milyen hálás leszek
                        mai közbenjárásodért...</p>
                    <p>Kairam most volt legelőször szolgájának szegényes kamrácskájában - és sokáig
                        ült ágya mellett, láztól égő kezét szorongatva, s mikor felállt, hogy
                        távozzék, zokogva borult a nyakába és megcsókolta.</p>
                    <p> </p>
                </div>
                <div type="chapter">
                    <head>
                        A kísértés.                </head>
                    <p>és akkoron ismét vivé őtet a sátán egy nagy </p>
                    <p> magas hegyre, és megmutatá néki e világnak </p>
                    <p> országait és azoknak dicsőségeit. És mondá néki: </p>
                    <p> »Mindezeket neked adandom, ha leborulva imádsz </p>
                    <p> engem.«... És mondá neki Jézus »Távozz tőlem, </p>
                    <p> Sátán!«...</p>
                    <p>
                        Máté. Evang. 3-4. r.
                    </p>
                   
                    <p>Mit érzett ezalatt Csilla?</p>
                    <p>Soha ahhoz fogható fájdalmat és gyötrelmet még nem érzett, midőn hallotta az
                        ütések csattogását, melyek az ő fejessége, akaratossága miatt ártatlan
                        barátja mezitelen hátát szaggatják.</p>
                    <p>És ő gyávának, férfiatlannak nevezte! Szemébe mondta, hogy megveti, gyűlöli.
                        - Lenézte, sértegette még tegnap is, - és ő ma ilyen nemesen fizeti vissza a
                        bántalmakat!</p>
                    <p>Zokogva vetette magát kamrácskájának padlózatára, s úgy érezte, mintha büszke
                        lelkében valami darabokra szakadt volna, szívébe pedig soha ki nem húzható
                        tövis tört bele...</p>
                    <p>- Oh, istenem, istenem! Edömér, Edömér! Ezt a két szót mormolták ajkai és
                        midőn a vén Kadun-Kiet Chuda belépett hozzá, olyan megtört, kétségbeesett
                        pillantással nézett fel rá, hogy még ennek érzéketlenné kövült szíve is
                        megesett rajta egy pillanatra:</p>
                    <p>- Maradj csak, nyugodd ki magadat reggelig, mormogá - és ott hagyta.</p>
                    <p>Ez a magányosság kimondhatatlan vigasztalás volt reá nézve. Kétségbeesés és
                        önvád között eltévedt lelke visszatalált önmagához:</p>
                    <p>Mit kiáltott Edömér fiatal ura neki.</p>
                    <p>»El innen, el! Fejeskedj máskor is! Van, ki elszenvedi helyetted a
                        korbácsot!«</p>
                    <p>Igen, ezt kiáltotta dühös megvetéssel a fülébe... És e szavak késként járták
                        át szívét! Ennek nem szabad megtörténni soha! Vezekelni fog minden eddigi
                        hibáiért, Edömér jó tanácsait pedig szívébe vésve, egész életén át követni
                        fogja, s ő róla vesz példát a kitartásban és türelemben...</p>
                    <p>Napszállat után csendesen kisurrant kamrájából. A folyosókon és a termekben
                        már égtek a selyembojtos, tarka üvegekkel felcifrázott függőlámpák és a
                        gömbölyű előcsarnokban csak Szanzsabaglit és a vén felügyelőnét találta, kik
                        lopva holmi nyalánkságokon torkoskodtak, a többi nő pedig a körülkerített
                        lapos háztetőn élvezte az alkonyat üdítő levegőjét.</p>
                    <p>- Engedd meg, minilla, hogy Szelimet kissé ápolhassam! kérte olyan szelid,
                        könyörgő hangon, hogy majd leesett az álluk csodálkozásukban. Allah! Mégis
                        történnek csodák a nap alatt. Ez a fejes, büszke jószág egyszerre, hogy
                        megjámborult!</p>
                    <p>- Megérdemli - csak eredj! biccentett reszketős fejével a vén asszony.</p>
                    <p>Mikor aztán sok ide-oda tapogatódzás után, ráakadt a kamrácska szűk ajtajára,
                        a félhomály­ban észre sem vette, hogy egy férfialak csendesen félrehúzódik a
                        beteg mellől és megvonul a sarokban...</p>
                    <p>Edömér lázas önkívületben hánykolódott ide-oda nyomoruságos fekvő helyén s
                        összefüggéstelen szavakat mormolt.</p>
                    <p>Reszketve térdepelt le melléje és zokogva csókolá össze a forró
                        kezeket...</p>
                    <p>- Miattam, miattam szenvedsz, barátom, védőm, testvérem! Egy szóval, csak egy
                        szóval mondd, hogy megbocsátasz!</p>
                    <p>És mintha forró könnyei, mind megannyi hűsítő cseppként hullottak volna
                        kezére. Edömér egyszerre csak felébredt és megismerte hangjáról.</p>
                    <p>- Mily jó vagy, hogy eljöttél! mondá száraz, tikkadt hangon és gyengéden
                        megszorította kezét.</p>
                    <p>- Edömér barátom, testvérem, megbocsátasz-e nekem? zokogott Csilla. Bocsáss
                        meg, oh, bocsáss meg!</p>
                    <p>- Mit bocsássak meg, kis hugom?</p>
                    <p>- Oh, ne légy ilyen jó, ne ilyen nemes! Mert még jobban összetörsz, lesujtasz
                        vele. Boldog len­nék, ha kemény, haragos lennél hozzám, hogy szeretetemmel,
                        alázatosságommal kivívhat­nám bocsánatodat. Nagylelkűséged szúró tövisként
                        hasogatja szívemet. Gyávának, férfiatlannak neveztelek téged, a legnemesebb
                        s legbátrabb szívet a világon!</p>
                    <p>- Azt én már régen megbocsátottam neked, mert elkeseredésedben mondtad.</p>
                    <p>- Megbocsátottál? Ah, Edömér bátyám, köszönöm, szívemből köszönöm neked. Ime,
                        szent fogadási teszek, hogy e naptól kezdve minden hibámat levetkezem s
                        megtanulom tőled, hogy kell a balsorsot nemesen, hallgatagon elviselni,
                        hogyan kell várni és remélni.</p>
                    <p>- E fogadásoddal boldoggá tettél! Ne csüggedj! Isten meg fog bennünket
                        segíteni...</p>
                    <p>E pillanatban egy hang szólalt meg mellettük, melyben Bendár hangjára
                        ismertek:</p>
                    <p>- Várjatok, világot hozok, hogy lássátok egymást és te, Szelim, megihasd a
                        hűsítőt...</p>
                    <p>Kevés idő mulva visszatért egy tarkára festett és szines teveszőr-bojtokkal
                        beaggatott szarulámpással, melyben juhfaggyu-gyertyák égtek.</p>
                    <p>Edömér megindulva nyujtá feléje jobbját, mert most látta csak, hogy fekvő
                        helye körül van rakva mindenféle frissítővel és ízes nyalánkságokkal.</p>
                    <p>Másnap ugyan egy kissé jobban érezte magát attól a gyógyító erejű balzsamtól,
                        mivel Hanif a sebeit bekötötte, de ez a javulás csak rövid és látszólagos
                        volt. Sebei, a nagy forróság következtében tüzes genyedésnek indultak,
                        sorvasztó láz gyötörte és emésztette erejét, úgy, hogy gyakran eszméletét
                        vesztette a tűrhetetlen fájdalmaktól. Erős természete azonban
                        győzedelmeskedett. Lázai elmaradtak, sebei szépen hegedni kezdtek és Hanif
                        megjövendölte, hogy két hét mulva egészen meg fog gyógyulni.</p>
                    <p>Erre a jó hirre Csilla örömkönnyeket sírt, Kairam pedig víg ujjongásra
                        fakadt, kivált midőn Edömér azt is megigérte, hogy annyi mesét fog mondani,
                        amennyi csak tetszik. És pedig szebbnél-szebbeket!</p>
                    <p>- Nagy titkot súgok neked, Szelim! Atyám Damaszkusba utazott. Alighanem
                        Sztambulba, a napfény és örömök városába költözködünk, mert atyám vitéz hire
                        egészen a padisah füléig eljutott és a nagyvezér valószinűleg a te hazádban
                        szándékozik egy pasalik kormányzásával megbízni. »Az ozmanoknak legvitézebb
                        hőseit kell a meghódolt tartományok élére állítani, mert a keresztények
                        mozgolódni kezdenek« - így mondotta atyámnak Tevfik pasa bizalmas
                        müteszelimje, - ujságolta nagy titkosan Kairam, a mire Edömér szíve nagyot
                        dobbant.</p>
                    <p>- Óh, ha ez beteljesülne! Ha ő, bár rabszolgaként is, visszajuthatna
                        hazájába! Milyen könnyű lenne ott a menekülés!</p>
                    <p>A reménynek már eme gyenge, halavány csilláma is annyira fellelkesítette
                        Edömért, hogy ihletett hangon hazájáról kezdett beszélni. S annyi szépet,
                        oly csodálatos dolgokat mondott el a távoli Magyarországról, hogy Kairam
                        egész tündérországnak képzelte.</p>
                    <p>A távol Kelet nyomorúságos kis szögletkamrája egymásután hallotta a
                        Csodaszarvas, Isten kardja, Attila fiainak és Csaba vezér égi útjának
                        bűbájosan szép regéit, melyek vetekednek az »Ezeregy éjszaka« legszebb
                        meséivel.</p>
                    <p>A regékbe észrevétlenül beleszövődött a valóság is, mert Kairam
                        kielégíthetlen tudásvágygyal kérdezősködött arról az országról, ahol ilyen
                        regék, olyan hősök születnek, melyek előtt eltörpülnek az ő regéik
                        valamennyi tündérkirályfiai és hercegei, és ifjú szívének egész melegével
                        kezdte azt az ismeretlen országot szeretni, hol olyan lelkek teremnek, mint
                        az ő Szelimje. És vágyódott meglátni ébren, álmában az ifjú szív áloműző,
                        kielégíthetlen sóvárgásával...</p>
                    <p>Ekkép telt el rövid, de szép álomként a két hét és Edömér teljesen felépülve
                        hagyta el ágyát, a harmadik hét végén pedig csak mint rossz álomra
                        emlékezett vissza hosszú betegségére, annyira visszanyerte elébbi erejét,
                        frisseségét.</p>
                    <p>A boldog napoknak ekkor azonban vége szakadt.</p>
                    <p>A ház büszke és hatalmas ura nagyszámú vendég kiséretében érkezett vissza
                        Damaszkusból, a rózsák városából, kiknek tiszteletére, a küszöbön álló
                        ünnepek alkalmából, fényes vendégséget szándékozott rendezni.</p>
                    <p>Edömér még lélekzeni se ért rá, annyira tele volt mind a két keze dologgal. E
                        napra fényes selyem ruházatot kapott, mert neki kellett a főfő-vendégeket
                        kiszolgálni.</p>
                    <p>- Te, Szelim, megint új titkokat mondok! sugdosá neki Kairam, midőn este a
                        szolgálattól szabadulva, a lugossá alakított csarnokból együtt nézték a
                        kerti ünnepséget. A magyarországi pasalik bizonyos. Innen Sztambulba
                        megyünk. Kihallgattam, mikor atyám a damaszkusi pasával és a szeraszkirrel
                        tanácskozott. Látod, az a nagyhasú háromrét tokájú ember a damaszkusi
                        szeraszkier. Roppant kegyetlen a rabszolgáihoz. Halálra korbácsoltatja őket,
                        ha vétenek. Jószágain rabszolgákkal szántat, emberek hajtják malmait ökrök s
                        lovak helyett. Mindenre, de mindenre embert használ, mert az olcsóbb a lónál
                        és ökörnél.</p>
                    <p>Edömér iszonyattal vegyes utálattal fordult el ettől a hiénaszívű
                        hájbálványtól, ki a nappali étkezés alatt őt is olyan feltűnő furcsa
                        tekintettel vizsgálta...</p>
                    <p>- Beszélj másról, ne erről a potrohos hóhérról.</p>
                    <p>- Igazad van! Még nem mondtam el mindent. Sztambulba való költözködésünk
                        tehát bizonyos, de atyám addig nem akar elmenni, míg régi fogadását:
                        Mekkába, a próféta sírjához való zarándoklását be nem váltotta. Bár csak te
                        is velünk jöhetnél a szent városba, - de oda nem szabad hitetlennek
                        belépni... Hanem azért mégis megkérem atyámat, hogy velünk jöhess!</p>
                    <p>Edömér mosolygott.</p>
                    <p>- Hidd el, az úgy van! De mit mosolyogsz, Szelim?</p>
                    <p>- E szón mosolyogtam »hitetlen«! Mert lásd, óh én jó uram, a keresztény
                        vallás, Jézus Krisztus irgalmas vallása nem azt mondja, mint a tietek:
                        »Üldözzétek, pusztítsátok a hitetleneket!« hanem arra tanít, hogy
                        szeressétek embertársaitokat, még ellenségeiteket is és aki téged kővel dob
                        meg, dobd vissza kenyérrel!</p>
                    <p>- És a te vallásod is ilyen? Fatmáé is? kérdé Kairam feszülten.</p>
                    <p>- Mindaketten keresztények vagyunk! felelt Edömér nemes egyszerűséggel.
                        Sokszor kérdezted tőlem, mi adott erőt, hogy azt a sok fájdalmat és keservet
                        el tudtuk viselni? Erre most megfelelek. Vallásom! Ebből merhettem vigaszt,
                        megnyugvást, lelkierősséget.</p>
                    <p>- Szelim, mondd meg igazán, de igazán! Mikor az éles nyílvesszővel
                        megsebeztelek, nem gyűlöltél, nem esküdtél boszut ellenem? És nem átkoztad
                        anyámat, mikor a korbácsütések alatt összerogytál? kérdezte Kairam mohó
                        várakozással.</p>
                    <p>- Nem! Istenhez fohászkodtam, hogy adjon erőt a további megpróbáltatások
                        elviselésére! És Jézus Krisztusra gondoltam, ki bűneinkért szintén kínhalált
                        szenvedett, hogy megválthasson.</p>
                    <p>- Óh, milyen csodás dolgokat beszélsz te! Szelim, beszélj, beszélj sokat
                        erről a te vallásodról! kiáltá elragadtatva, és szorosan melléje ült, hogy
                        egyetlen szót se veszítsen el belőle.</p>
                    <p>Edömér örömmel ragadta meg az alkalmat, hogy Kairam fogékony lelkébe elhintse
                        a nemes magvakat, nem is sejtve, hogy az így elvetett jó magvakból ő rá
                        nézve a romlás és veszedelem méregfája fog kinőni.</p>
                    <p>Az ünnepélyek lezajlásával ugyanis az előkelő vendégek egyenként útrakeltek
                        és midőn az utolsó is távozott, a félszemű Ibrahim kihallgatásra
                        jelentkezett a ház uránál.</p>
                    <p>Földig érő hajlongások között lépett a hűvös elfogadó terembe.</p>
                    <p>- Allah áldása s kegyelme szálljon az én vitéz és hatalmas uramra! A próféta
                        áraszsza reád jóságát, s találjon akaratod nála tetszést és meghallgatást
                        mindenekben...</p>
                    <p>Mahmud-el-Tebrisz, úgy látszék, már várt reá, mert komoran intett:</p>
                    <p>- Beszélj! Tudod, nem szeretem a sok szót. Röviden, de csak az igazat. Hozzá
                        ne tégy, de el se végy belőle.</p>
                    <p>- A próféta kegyelme ne érje fejemet, ha hamisan beszélek, kegyelmes úr. A te
                        füleid megtudják az igazat a hazugságtól különböztetni. Megbíztál, hogy a
                        keresztény rabszolga minden tettére, szavára figyeljek, mert változást
                        vettél észre fiadon - a próféta kertjének eme legszebb fiatal pálmahajtásán,
                        kire Allah kegyelmének tengerét és malasztjának rózsaillatát öntse... E
                        változásra én figyelmeztettelek, mert láttam, hogy gonosz, behálózó
                        szavaival, megvesztegető tekintetével az igazi muzulmán erkölcsöktől
                        elcsábítja...</p>
                    <p>Mahmud-el-Tebrisz fagyos nyugalommal hallgatott, s rideg, büszke arcán egy
                        vonás se mozdult.</p>
                    <p>- Önön szemeiddel láttad, mint viselte el a korbácsütéseket, mint sírt,
                        jajgatott fiad, a büszke Abu-Tebriszel-Fáhli vére egy nyomorúlt rabszolgán,
                        mint hullatta büszke szemének könnyeit, e gyűrűkbe, ékességekbe való drága
                        gyöngyöket egy hitetlenért. Többször intettelek, uram, hogy fiad
                        tisztátalanná lesz, bemocskolja magát, mert - óh Allah, óh Mohammed, ne
                        büntessetek e szóért! s te se büntess hatalmas úr! - e gyaur kutya, urát és
                        parancsolóját meg merte ölelni és barátjának nevezte...</p>
                    <p>A büszke szemöldökök egy percre, mintha setéten összehúzódtak volna a
                        keményen villogó szemek felett.</p>
                    <p>Ibrahim ravasz oldalpillantással lesett urára:</p>
                    <p>- Mindezek, óh én uram, csak csekély vétségek ahhoz képest, mit a gyaur
                        rabszolga a Leilet-en-Nuktah ünnep éjszakáján elkövetett, folytatá
                        alázatosan, egyszerre azonban égfelé emelve fekete, száraz karjait,
                        kétségbeesett üvöltéssel kiáltá:</p>
                    <p>- Száradjon el szolgád nyelve, apadjon el hallása és sohase lásson napot,
                        csak gyászt és fekete siralmat, mert házad örököse, törzsednek egyetlen
                        férfi hajtása e keresztény kutya csábításaira a hitetlenek vallását kezdi
                        tanulni, s igazhivő voltát feledve, a próféta tanait megtagadni
                        készül...</p>
                    <p>És e kitörés után bámulatraméltó emlékező tehetséggel, szóról-szóra elmondta
                        Edömér szavait s a két fiú beszélgetését.</p>
                    <p>- Jól megjegyezted! Szóról-szóra ezeket beszélték. A beyruthi sherif és a
                        damaszkusi szeraszkier is hallották, szólt közbe a ház ura fagyos
                        nyugalommal.</p>
                    <p>A félszemű Ibrahimnak szeme-szája nyitva maradt meglepetésében. Azt várta,
                        hogy szenvedélyes ura dühében hóhérok után fog kiabálni, hogy halálra
                        korbácsoltassa fia megrontóját. Ez a váratlan nyugalom annyira kivette
                        sodrából, hogy elkövette a legnagyobb sértést, mit egy szolga csak
                        elkövethet: kérdést mert intézni urához.</p>
                    <p>- Hallottad? Sőt a sherif és szeraszkier is hallották? Óh, mondjad hát, uram,
                        mivel akarod büntetni e bűnrecsábitó keresztény kutyát? Halálra
                        korbácsoltatod, vagy... de többi szavai torkán akadtak arra a rettenetes
                        tekintetre, melyet ura rávetett.</p>
                    <p>- Alacsony rabszolga, részeg vagy, hogy kérdezni mered urad és parancsolód
                        szándékát? rivalt rá mennydörgő hangon.</p>
                    <p>- Kegyelem, óh jóságnak napja, megbocsátás csillaga! Tipord el vakmerőségeért
                        alacsony rabszolgádat! hebegé nagy ijedtében arcra vetve magát.</p>
                    <p>- Hord el magadat előlem te félszemű eb! parancsolá érdesen, mire Ibrahim
                        vert kutyaként sompolygott ki a teremből és fel szerette volna pofozni magát
                        ostobaságáért, midőn a setétes folyosón ijedtségét és mérgét kifujta.</p>
                    <p>Mahmud-el-Tebrisz sokáig komoly gondolatokba merülve bámult maga elé, aztán
                        behivatva fiát, ridegen kijelenté, hogy rabszolgája, Szelim, szintén
                        elkiséri őket Mekkába.</p>
                    <p>Az indulás előtti estén a lovakat, tevéket és öszvéreket málházták az udvaron
                        lobogó fáklya­világnál, Edömér pedig Csillától búcsuzott a kertben, ki fejét
                        a szökőkút márványmedencéjére hajtva, keservesen zokogott.</p>
                    <p>- Ne sírj, húgocskám, ment nekem is nehézzé teszed a válást! Hiszen nemsokára
                        visszatérünk.</p>
                    <p>A leányka felemelte fejecskéjét. Mintha nem is a régi Csilla lett volna. A
                        dactól és büszkeségtől villogó szemek parancsoló tekintete, az az akaratos,
                        megvető vonású szájacska eltűnt, s helyette leirhatlan szelid, de mégis
                        öntudatos nyugalom tette még egyszer oly széppé és vonzóvá egész arcát.</p>
                    <p>- Mikor ama szörnyű büntetéstől oly nemesen megváltottál, akkor fogadást
                        tettem, hogy minden hibát levetkőzöm. És elhiheted, e fogadást még életem
                        árán is megtartom. Nyugodtan távozhatsz, mert szeliden, engedelmesen fogok
                        minden parancsnak hódolni. És olyan akarok lenni, mint te, édes bátyám,
                        olyan jó, nemes és kitartó.</p>
                    <p>- Igy már aggodalom nélkül gondolok reád! kiáltá Edömér és már lefelé kezdett
                        hajlani a hold ezüst szarva az égbolton, midőn a két gyermek érzékenyen
                        elbúcsuzott egymástól, azzal a fogadással, hogy szüntelen egymásra fognak
                        gondolni...</p>
                    <p>Hetek, havak és megint hónapok múltak el egymás után s már ez az év is a
                        végéhez közeledett, de Edömér még mindig nem tért vissza...</p>
                    <p>Csilla, miként az elutazás hajnalán, most is nap-nap után háromszor is
                        felszaladt az épület lapos tetejére, hogy alátekintsen a tájra, vajjon nem
                        jönnek-e még - és végre egyik nap, az alkonyat aranyos párájában megismerte
                        a közelgő csapatot!</p>
                    <p>A váratlan öröm annyira elkábította, hogy egy pillanatig szívére szorított
                        kézzel támaszkodott a korláthoz, a másik percben azonban már hangos
                        örömujjongással, messze kihajolva nézett a távolba.</p>
                    <p>- Ők azok! Csakugyan ők azok!</p>
                    <p>A csapat előtt Mahmud-el-Tebrisz lovagolt fiával, még komolyabban, még
                        setétebb arccal, mint az előtt, a középen, a szolgák között pedig Edömér és
                        boldog viszontlátással intett üdvözletet a loppal lekandikáló Csillának.</p>
                    <p>Azt az örömet lehetetlen volna leírni, mikor aztán végre találkoztak rendes
                        helyükön: a szökőkútnál. Sírva, nevetve ölelték meg egymást.</p>
                    <p>- Milyen deli, milyen erős lettél! rebegte Csilla, könnyein át
                        mosolyogva.</p>
                    <p>- Te is egészen nagy leány lettél, drága kis hugom - és mindaketten egyszerre
                        beszéltek, csevegtek, s noha egyik se vigyázott rá, miről, mégis megértették
                        egymást.</p>
                    <p>A megérkezés negyedik napján Kairam azzal a hirrel lepte meg Edömért, hogy
                        atyja a nűzidi vilajetba küldi fontos izenettel egyik rokonukhoz.</p>
                    <p>Nagy és fényes szolga-kisérettel indult el, mint ahogy a hatalmas és gazdag
                        Mahmud-el-Tebrisz fiához illik, - és mikor Edömér még egyszer búcsút intett
                        neki, egyszerre olyan szorongó érzés fogta el szívét, mintha sohse látná
                        többé viszont szeretett urát és barátját...</p>
                    <p>És ez az érzés sehogy se akart tágulni, sőt mindegyre nagyobb súlylyal
                        nehezedett szívére, úgy, hogy Csilla e miatt szelid szemrehányást is tett
                        neki.</p>
                    <p>- Nem tudom, mit érzek, - de mindegy... szólt erőltetett mosolylyal. Hanem
                        most már szaba­dulásunkon kezdek munkálkodni. E hosszú útban megismertem a
                        vidéket, s tudom a tenger felé vezető legközelebbi utat.</p>
                    <p>A leányka e biztatásra örömtől reszketve ugrott fel helyéből és ha Edömér el
                        nem kapja, hát megcsókolja a kezét.</p>
                    <p>Másnap reggel szokott foglalatosságát végezve, éppen Kairam szegfűit akarta
                        megöntözni, midőn Hanifot látta nagy sebbel-lobbal feléje sietni, barna
                        arcán szokatlan megdöbbenéssel.</p>
                    <p>- Siess, Szelim, siess! Végy magadra ünnepi fezt és dolimánt. A hatalmas
                        Mahmud-el-Tebrisz hivat magához! Allah, Allah, mit jelentsen ez? Mit
                        cselekedtél, te fiú?</p>
                    <p>Könnyű megdöbbenés borzongatta végig Edömért is egy pillanatra, de aztán
                        megkeményité szívét:</p>
                    <p>- Nem tudom, miért hivat?</p>
                    <p>- Azt csak Allah és a próféta tudja, ki a szívekbe lát! El-Tebrisz szándékát
                        nem lehet megsejteni! fohászkodott Hanif. Szelim te - én nem tudom, mit
                        akarhat, de az egész mekkai zarándoklás alatt igen sokszor setét, töprengő
                        komolysággal nézett reád...</p>
                    <p>- Azt én is észrevettem, - de még eddig egyetlen szóra, vagy tekintetre se
                        méltatott. Mit jelenthet hát e kihallgatás? szólt Edömér is
                        elgondolkozva.</p>
                    <p>- Jót bizonyára nem! De Allahra mondom, siess, fiú, siess! Mert a hatalmas úr
                        türelme rövid!</p>
                    <p>Pár perc mulva Edömér dobogó szívvel hajtotta félre a nehéz gránátszin
                        szőnyeg-függönyt és kezét mellén keresztbevetve, mély meghajlás közt várta a
                        hatalmas úr megszólítását, ki komoran összevont szemöldei alól nézett rá
                        éles, fürkésző szemével.</p>
                    <p>- Mi voltál távoli hazádban, rabszolga? szólalt meg végre, mélyen dörgő
                        hangján.</p>
                    <p>Edömér vére arcába szökött e rideg, kegyetlen megszólításra és ép ezért
                        merészen emelte villogó szemét a beszélő arcára.</p>
                    <p>- Gazdag, tekintélyes nemes úr fia, kit ármánynyal és árulással hurcoltak
                        rabszolgaságba. Ha megengeded, röviden elmondom, óh uram! felelte
                        tisztacsengésű hangján, mely azonban egy kevéssé rezgett a rejtett
                        megindulástól.</p>
                    <p>A ház ura némán intett és midőn Edömér elvégezte, újra megszólalt:</p>
                    <p>- Magad mondád, hogy senkid sincs hazádban, csupán ellenségeid. Hallgasd meg
                        tehát, a mit mondok. Egy fiam van, ki mindennél drágább szívemnek. E fiam
                        téged nagyon szeret - és én Mahmud-el-Tebrisz a Fáhli mondom néked, gyaur,
                        tetszést találtál szívem előtt. Válaszsz! Légy igazhivővé és én fiammá
                        fogadlak. Azért vittelek magammal a próféta sírjához, hogy hitet és ihletet
                        nyerj az egyedüli igaz hithez. Öröklöd te is nevemet, dús vagyonomat. Fiam
                        testvérévé, hatalmassá és tiszteltté teszlek!</p>
                    <p>Edömér halvány lett, mint a fal és elképedve lépett hátra:</p>
                    <p>- Mint köszönjem meg neked, hatalmas úr, e nagy jóságot - de, mint hallád,
                        egy kis nővérem van, folytatá indulattól reszkető hangon, melynek hevében
                        egészen elfeledkezett arról, hogy ki előtt beszél s mit beszél neki:</p>
                    <p>- E kis hugomat fel kell keresnem, meg kell szabadítanom, mert haldokló
                        apámnak esküvel fogadtam...</p>
                    <p>- Vigyázz szavaidra, rabszolga! kiáltá a hatalmas úr.</p>
                    <p>- Óh, uram, megengedted, hogy beszéljek. Sokkal nagylelkübb, igazságosabb
                        vagy, semhogy be ne látnád a haldokló apának tett eskü szent és
                        megtörhetetlen!</p>
                    <p>- Jól van, esküdet meg fogod tarthatni. Hugodat fel fogom kerestetni s bárhol
                        van, kiváltom. Ha te fiam lész, ő lányom lesz. Mit felelsz erre?</p>
                    <p>Edömér még halványabb lett és csak így remegett a felindulástól. Ez az
                        ajánlat szédítőn fényes és csábító vala... Kis huga megmentve... de hol
                        marad a boszú és a megtorlás?! Egy percig se engedett tehát a kisértésnek,
                        hanem szomorú, megilletődött hangon felelé:</p>
                    <p>- Nagy jóságodat kimondhatatlan hálával köszönöm, óh, uram, de hitemet és
                        hazámat meg nem tagadom soha! Inkább rabszolga maradok!</p>
                    <p>Mahmud-el-Tebrisz egy szempillantásig haragra gyúlt arccal nézett a bátor
                        fiúra, aztán haragját visszafojtva, sértett gőggel fordult el tőle.</p>
                    <p>- Maradj hát hitvány rabszolga, utolsó az utolsók között... El szemeim elől,
                        ne lássalak többé!</p>
                    <p>Hideg megvetéssel mondta e szavakat, de azért kiérzett belőlük a vérig
                        sértett dölyf, a megbántott büszkeség boszú után szomjazó, engesztelhetetlen
                        fenyegetése.</p>
                    <p>És Edömér maga is jól érezte ezt! Milyen sorsa fog ezután lenni itt ebben a
                        házban?</p>
                    <p>Lehorgasztott fejjel, csüggedten hagyta el a csarnokot és elment volna a
                        rávárakozó Hanif mellett, a nélkül, hogy észrevenné, ha ez karon nem
                        ragadja.</p>
                    <p>- Allahra mondom, nyitott szemmel alszol, Szelim, különben meglátnád az
                        embert! Nos, mi történt, beszélj, gyorsan! suttogá mohó kiváncsisággal és
                        magával húzta a folyosó homályába.</p>
                    <p>Edömér őszintén elmondta az egészet.</p>
                    <p>Hanif kővé meredve hallgatta - azután kezét összecsapva, - olyan félelemmel
                        rohant el mellőle, mintha bélpoklos beteg lett volna...</p>
                    <p>
                       
                    </p>
                </div>
                <div type="chapter"> 
                    <head>
                        Ember tervez, Isten végez.
                    </head>
                    <p>»Ah, mért nem szállhatok hozzád szülőföldem,</p>
                    <p> Mikor minden bokrod régi ismerősem!</p>
                    <p> Mért vagy szolgaságban, gyászos rabigában,</p>
                    <p> Oly hosszú időkig!</p>
                    <p> Ha feléd indulok, lelkem visszatartja,</p>
                    <p> Az édes szabadság bűvös-bájos karja,</p>
                    <p> Vissza mind a sírig.«</p>
                    <p>
                         Lévai: »Mikes«
                    </p>
                    
                    <p>Csilla résztvevő szívvel hallgatta, mikor napszállat után Edömér a
                        történteket elbeszélte neki.</p>
                    <p>- Ne aggódj, Isten megsegít bennünket! mondá biztatólag, de szívében remegett
                        barátjaért, mert odafennt a női osztályban sokat hallott a ház urának
                        engesztelhetetlen, boszuálló természetéről.</p>
                    <p>Ezen az estén csak kevés ideig maradhattak együtt, mert Csillának sietni
                        kellett, - Edömér tehát kamrácskájába húzódott és nehéz szívvel dőlt le
                        fekvő helyére.</p>
                    <p>- És mégis jól tettem! Így kellett tennem! Hazámat és hitemet semmiért a
                        világon, még hugocskám jóvoltáért se tagadhattam meg! - Mindazonáltal oly
                        kínzó lelki aggodalmak gyötörték, hogy akaratlanul felkiáltott:</p>
                    <p>- Óh, atyám, édes jó atyám, úgy-e, jól tettem, igy kellett tennem? Sugallj,
                        tanácsolj valamit!</p>
                    <p>Ezzel a gondolattal aludt el, de nagyon rosszat álmodott, úgy, hogy midőn
                        másnap felébredt, még nyomottabb kedélyhangulattal végezte napi teendőit,
                        melyek - miután fiatal ura távol volt - a legközönségesebb házkörüli
                        dolgokból álltak.</p>
                    <p>- Nem tudod, jó Bendár, mikor tér vissza fiatal urunk? kérdé egyik nap, midőn
                        a félszemű Ihrahim sok mindenféle megbizatása tetejébe, kárörvendő vigyorgás
                        között, azzal biztatta, hogy elérkezvén a dinnye- és eperérés ideje, neki
                        kell a házi szükségletet holnaptól kezdve a mezei jószágról hazahordani.</p>
                    <p>Edömér szó nélkül fejet hajtott és ezt a nehéz munkát is szokott buzgalmával
                        végezte a lankasztó forróságban. Egyik este azonban néhány igen szép
                        eperszemet hozott szőlőlevelekbe takargatva Csillának.</p>
                    <p>Mig a leányka a zamatos gyümölcsöt majszolta, lopva-lopva résztvevő
                        pillantásokat vetett barát­jának kimerültségtől megnyúlt arcára, midőn ez
                        egyszerre csak felserkentve gondo­latai­ból, - e kérdéssel fordult
                        hozzája:</p>
                    <p>- Kis húgom, ki tudsz-e a vérszemű csillag feljövetelekor kamrácskádból
                        észrevétlenül lopódzni?</p>
                    <p>A lányka szíve nagyot dobbant.</p>
                    <p>- Ki, bátyám! De miért kérded? szólt izgalomtól elakadó hangon.</p>
                    <p>Edömér óvatosan körültekintett, azután egészen füléhez hajolva, suttogá:</p>
                    <p>- Akkor hát mához negyednapra, pazárgün éjjelén, várj rám eme babérbokor
                        árnyékában. Menekülni fogunk! </p>
                    <p>Csilla szívére szorította mindakét kezét s jó ideig szólni sem tudott nagy
                        boldogságában.</p>
                    <p>Edömér erre röviden elmondta a szükségeseket, Csilla pedig örömtől és
                        reménytől boldogan helyeselte minden szavát, nem is sejtve, hogy minden
                        emberi terv és akarat - csak gondolatnyi pókfonál a végzet kezében, ha ez
                        készül a dolgok rendjébe avatkozni...</p>
                    <p>A menekülést megelőző nap délutánján Edömér a legjobb remények között
                        érkezett haza, midőn azonban a második udvarba lépett, Ibrahimot látta egy
                        sovány, merev képű arabbal beszélgetni, kinek láttára önkénytelen
                        megdöbbenést és borzadályt érezett.</p>
                    <p>Szó nélkül akart mellettük tovahaladni, de a félszemű egy intéssel
                        megállította.</p>
                    <p>- Itt van új rabszolgád Jússzúf! Ez az! mondá és sátáni gúnymosolylyal
                        röhögött a meglepett fiú szemei közé.</p>
                    <p>Ez először azt hitte: álmodik és a félszemű gonosz tréfájának tartotta az
                        egészet.</p>
                    <p>- Micsoda rossz tréfa ez Ibrahim? tagolá akaratlanul megdöbbenve, de szíve
                        félő szorongással húzódott össze, mikor a Jússzúfnak szólított arab hideg,
                        kőmerev arcára nézett.</p>
                    <p>- Hm, tréfa! Hát azt hiszed, tréfa? vigyorgá pokoli kárörömmel. Csak
                        lassabban, fiacskám, lassabban! A te uralkodásodnak immár itt örökre vége
                        van! Jússzúf te, fejtsd meg neki ezt a tréfát! hahaha! és úgy kacagott, hogy
                        félszeme szinte kidülledt bele.</p>
                    <p>- Kövess, rabszolga! parancsoló neki Jússzúf durva gőggel.</p>
                    <p>- Nem, egy lépést sem! kiáltá szilajon Edömér, hogy mindene megrázkódott
                        bele! Egy lépést se, míg nem tudom, mi jogon akarsz parancsolni nekem?
                        Gazdám vagy uram vagy te nékem?</p>
                    <p>- Mindjárt megtudod, babácskám! vihogta a félszemű kielégített boszúvággyal.
                        A mi dicső urunk, Allah áldása és kegyelme reá, eladott téged Abu-Varáki
                        Tavaifnak, a hatalmas damaszkusi szeraszkiernek, reá is Allah áldása és
                        kegyelme szálljon! Ez az érdemes férfiú pedig - hajts előtte fejet és térdet
                        - Jússzúf, rabszolgái és minden javainak a felügyelője.</p>
                    <p>- Lehetetlen! lehetetlen! lihegte Edömér.</p>
                    <p>- Úgy bizony, cukros mandulám, ez egyszer így van! Azért hát ne is
                        berzenkedj, ne is akaratoskodj, mert Jússzúf úgy megkorbácsoltat, hogy arról
                        koldulsz. Azután tekints csak a hátad mögé. Az a két izmos fickó úgy
                        megláncol kezed-lábadnál fogva, hogy lesz mit cipelned az úton.</p>
                    <p>Edömér az eget érzé egy pillanatra magára szakadni! Végtelen fájdalom és
                        keserűség hasogatá keresztül egész valóját. Egy pillanatig arról
                        gondolkodott, hogy rájuk rohan s keresztül töri magát rajtuk, de egy
                        pillantást vetve a háta mögött béklyókat s láncokat csörgető négerekre -
                        feje mellére csüggedt.</p>
                    <p>Mély sóhaj emelé keblét s egy izzó könnycsepp csurrant összekulcsolt
                        kezére:</p>
                    <p>Mi lesz belőle? Hová viszik? Mi lesz kis hugából, mi lesz szegény
                        Csillából?...</p>
                    <p>- Ibrahim te, szólt rekedten, kérlek, igérd meg és tedd meg azt nekem. Mondd
                        el Fatmának, mi sors ért és ha megjön Kairam, az én fiatal uram, mondd meg
                        neki, hová vittek és gazdagon meg fog jutalmazni érte.</p>
                    <p>- Hajahaj! Úgy-e, most milyen szépen tudsz kérni, kunyerálni, mézes diócskám!
                        De abból semmi sem lesz! Dehogy szólok, egy kukkot sem szólok! Jó lesz neked
                        ott, ahol lész! Legalább megtudod, hogy a földön is van ám pokol, nemcsak a
                        másvilágon.</p>
                    <p>Edömér megvető tekintettel fordult el és többé egy szót se vesztegetett a
                        félszemű gaz­emberre, hanem büszkén, felemelt fővel nézett szét az udvaron,
                        nem látja-e valahol Hanifot, vagy a derék Bendárt.</p>
                    <p>- Követlek, Jússzúf! kiáltá ekkor erős hangon és indulni akart.</p>
                    <p>De a félszemű gúnyos hahotával állította meg.</p>
                    <p>- Süsüsü, most nem te parancsolsz, nádmézes mogyorócskám! Várj még egy
                        csöppöcskét! Látod, derék Jússzúf, hogyan szeretne e hitvány gyaur már néked
                        is parancsolni! Emlékezz, mit mondtam! Különben uradnál úgyis nagyon jól be
                        van ajánlva, de ne sajnáld tőle a basztonádot! Úgy-e, nem fogod
                        sajnálni?</p>
                    <p>Jússzúf csak hideg mosolyával felelt, de Edömér még büszkébben, még bátrabban
                        emelte fel nemes tekintetű arcát, hogy ne lássák, mennyire fáj itthagyni
                        ezeket a falakat, melyek között annyi keserű, de sok boldog reményű órát is
                        töltött, melyekre, mint boldog álomra fog majd visszaemlékezni a vigasztalan
                        jövő keserű óráiban...</p>
                    <p>Jússzúf a Dsedaide, vagyis az örmény negyed közelében fekvő hánba vezette
                        csapatját, melynek közepén Edömér haladt.</p>
                    <p>A piszkos, túltömött hánban egy másik csapat rabszolga várakozott reájuk,
                        melyek között mindenféle nemzetiségű fogoly is volt, de Edömér rájuk se
                        nézett. Elég volt neki a maga baja, a maga keserűsége is!</p>
                    <p>Másnap kora hajnalban aztán útnak indultak. Jússzúf és két alfelügyelője
                        tevékre ültek, a rabszolgáknak pedig gyalog kellett követni őket, lábukon
                        könnyű béklyókkal.</p>
                    <p>Sivár, köves, kiégett, homokpusztaságon vezetett át útjuk, midőn Aleppo
                        paradicsomi környé­két elhagyták. A nap izzón sütött, az átfűlt homok
                        sebesre égette lábukat. Sehol semmi árnyék, üdítő forrás, hogy tikkadt
                        ajkukat megnedvesíthették volna. Csak este, midőn a fáradtságtól és
                        forróságtól már majd összeroskadtak, kaptak pár korty szűkre szabott,
                        poshadt vizet, mely megromlott, forróvá hevült a tevék hátára kötözött
                        kátrányos vászoncsövekben és az undokszagú kecskebőr-tömlőkben.</p>
                    <p>Kettő a rabszolgák közül nem bírta tovább a fáradalmakat, hanem hörögve
                        rogyott össze a mély sziklaútban, mely a homokos sivatag után
                        következett.</p>
                    <p>Mindakettőt otthagyták.</p>
                    <p>- Majd a hienák és sakálok eltemetik! mondá egykedvüen Jússzúf és kitartásra
                        buzdította a többieket...</p>
                    <p>Edömér borzadva nézett vissza a szerencsétlenekre, s bár alig bírta vonszolni
                        magát, mégis megkettőzteté lépteit, hogy e borzalmas tájról mielébb
                        kijuthassanak. Szeme előtt izzó karikák táncoltak, nyelve szájpadlásához
                        száradt s azt hitte, vér helyett lángoló tűzfolyam nyargal ereiben, de azért
                        csak tovább, előre, tovább...</p>
                    <p>- Nem, nem, nem szabad összerogynom! Ha elesem, itt hagynak. Nekem nem szabad
                        meg­halnom, mormogá félig az önkívülettel küzdve. Mi lesz akkor Ilonkából,
                        mi lesz Csillából? És félaléltan vonszolta magát tovább, tovább, az izzó
                        sziklák között, az égető, halottnéma homoksivatagokon, melyek elhullott
                        tevék és emberek fehérlő csontjaival voltak beszórva.</p>
                    <p>Ki irja le tehát örömüket és boldogságukat, mikor rettenetes szenvedések
                        árán, végre a hetedik napon megpillantották az Antilibanon hegységet, az
                        alkony aranysugaras ködében pedig feltárult előttük Damaszkusnak paradicsomi
                        szépségű vidéke, buja növényzetével, ezüstösen csillogó forrásaival és
                        tavaival!</p>
                    <p>A közeli oázokon két napi pihenőt tartottak és ettől egészen felfrissülve,
                        indultak újra útnak Damaszkus, a rózsák városa felé...</p>
                    <p>A város rovátkos, tornyos védőfalait mély árkok körítették és kilenc óriási
                        érckapuján szünet nélkül rajzott ki és be a népség.</p>
                    <p>Az utcák át voltak fűlve a rózsák, szegfűk, liliomok és tubarózsák illatától.
                        E kábító illatot még jobban fokozták az illatos fákból faragott és jószagú
                        gyantákkal beeresztett csarnokok és háztetők.</p>
                    <p>Edömér könnyű megindulást érzett a város Napkelet tarka pompáját
                        visszatükröző utcáin.</p>
                    <p>Ezek az utcák látták a keresztes hadakat és Szalaheddin szaracén lovasait
                        egymásra hömpö­lyögni. Látták a regékbe illő hőstetteket, a történelem nagy
                        eseményeit... De e megindulását csakhamar elfojtotta egy másik, még nagyobb,
                        t. i. megérkeztek új ura és parancsolója, a szeraszkier fényes palotája elé,
                        de nem a fényes főkapun, hanem egy hátsó kis ajtón terelték be őket az
                        utolsó udvar pitvarszerű nyitott csarnokába.</p>
                    <p>Kezébe hajtott fejjel ült le a durván font gyékényre, de nem soká
                        pihenhetett, mert Jússzúf parancsoló hangja az istállóba szólította, hogy
                        segítsen a többieknek a lóvakarás- és abrakolásnál.</p>
                    <p>Csodálkozva nézett itt széjjel. A nemesfajú arabsparipák ékesfaragású,
                        aranyozott lábú márványasztalokról ették a szénát és különféle alakú, drága
                        díszedényekben kapták a vizet, a datolyát és pörkölt árpát, melyeket a
                        szeraszkier rabló-hadjárataiban zsákmányolt össze és a keresztények iránt
                        érzett gyűlöletéből, lovai elé állíttatá, s azokat etette, itatta
                        belőlük...</p>
                    <p>E fanatikus gyűlöletből, ha nem is hallott volna a szeraszkier
                        kegyetlenségéről, - szomorú sorsot jövendölt maga és rabszolga társai
                        részére s bár nagyon el volt csigázva a fáradtságtól, sokáig nem birt
                        aludni. Lelke mélyében rabtársai nehéz sóhajai visszhangoztak s a csillagos
                        égen merengett tekintetével:</p>
                    <p>- Melyik csillag ragyoghat édes hazám, drága szülőföldem fölött?!</p>
                    <p>Másnapra kelve, Jússzúf hegyesorrú tatárcsizmákat, bokáig érő kaftánt,
                        csattos bőrövet és prémes sipkákat osztott ki közöttük és így felkészülve, a
                        szeraszkier elé vezette őket.</p>
                    <p>A szeraszkier palotájának rózsákkal befuttatott, szökőkutakkal körülvett
                        fényes márvány-csarnoka alatt ült és a szolganők két oldalról nagy
                        pávatollas legyezőkkel hűsítették.</p>
                    <p>Megcsodálni való elhízott óriás volt.</p>
                    <p>Ragyaszántott, paprikavörös arcában emberevő szemek forogtak s hordónagyságú
                        potrohától nem látta a lábát, kétszer dupla tokájától a mellét, hájjal
                        béllelt keze pedig akkora volt, mint egy ürücomb...</p>
                    <p>Rengeteg kövérsége miatt a járás nehezére esett, s e végből egy csapat izmos
                        rabszolga cepelte egy karszék-forma leptikában mindenfelé.</p>
                    <p>Mialatt Jússzúf virágos szavakkal üdvözölte, vörös karikájú szeme a
                        rabszolgákat mustrálta végig és mindegyiken talált valami kifogásolni
                        valót:</p>
                    <p>- Ez a kutya kövérnek látszik! kiálta olyan hangon, hogy rezgett belé a
                        márvány-csarnok! A ki kövér, az lusta! Eke elé vele! A szántásban majd
                        megapad a hája.</p>
                    <p>Hát ezt a sovány agárkutyát miért vetted meg, Jússzúf? Betegesnek látszik! Ha
                        elpusztul, a talpadra veretek! Míg egy kis húst szed magára, a
                        rózsalevél-szedéshez használjátok, azután a szövőműhelybe vele.</p>
                    <p>Ez a kettő tűrhetőnek látszik, a malomba hát velük, eme hármat a kőbányákba,
                        amazokat pedig az olajütő malomba.</p>
                    <p>Hm, hm! Hát ezek a gornyadozó kutyák! Betegnek tétetik magukat, pedig
                        erősöknek látsza­nak. Az ércbányákba veletek, ebek! Jaj nektek, ha nem
                        zúzzátok serényen az ércet. A korbács alatt fordultok fel... ordította s
                        miután ilyen szépen, egymás után, beosztotta terjedelmes jószágaira,
                        műhelyeibe és bányáiba a rabszolgákat, végre Edömérre került a sor.</p>
                    <p>Jússzúf erre nagy hajlongással oldala mellé került és fülébe súgott valamit,
                        mire a szeraszkier kacagni kezdett, hogy egész potroha megrázkódott
                        bele:</p>
                    <p>- Ez az, ez az! Emlékszem rá, integetett szörnyű nagy fejével. A kitűnő
                        Mahmud-el-Tebrisz különösen a gondjaimra bízta... Meglesz, meglesz!</p>
                    <p>Hát te, farkaskölyök, hogy merészelsz ilyen arcátlanul reám tekinteni, mi?
                        horkantott rá mérgesen, midőn Edömér alázatos szemlesütés helyett, nyugodt,
                        bátor tekintettel állta ki emberevő pillantásait.</p>
                    <p>Óh, Allah, miért tiltja fogadásom e napon a korbácsbüntetést! E dacos, büszke
                        kutya most porban fetrengene. Jússzúf, Ali, Behrám! Még ma az
                        Alsiráth-völgyébe vele! Már van ott két elveszni való kutya-kölyök, hadd
                        legyen ő a harmadik! ordítá s úgy csapta széles talpát a hűsítő lábvizes
                        dézsába, hogy környezetének szeme-szája tele lett a korpás lábvízzel.</p>
                    <p>A három felügyelő erre sietve kotródott kifelé, maguk előtt tuszkolva a
                        rabszolgákat, mert, midőn a szeraszkier megharagudott, nem volt tanácsos
                        körülötte lenni.</p>
                    <p>- Szegény fiú te! suttogá résztvevőn az a rabszolga, kinek, mint valami ekébe
                        fogott ökörnek, szántani kellett a földeken.</p>
                    <p>- Magadra gondolj, ne rám! Te neked se lesz okod örülni! felelt Edömér, de
                        magában megdöbbent:</p>
                    <p>- Minő sors vár rá, minő hely lehet az az Alsiráth völgye, ha még ez a
                        szerencsétlen is sajnálkozik rajta? gondolá nehéz szívvel, aztán a
                        felügyelők parancsára, a tevéket segített málházni, hogy a messze fekvő
                        jószágokra indulhassanak.</p>
                  
                </div>
                <div type="chapter">
                    <head>
                        Az Alsiráth völgye.
                    </head>
                    <p>»Szólt s a Dismal tava felé siet,</p>
                    <p> Ösvénye vad, szúrós helyen vezet,</p>
                    <p> Keresztül, egybeszőtt, font bokrokon,</p>
                    <p> Zsombék között, gazos mocsárokon,</p>
                    <p> Hol vizi kígyók ezre költ,</p>
                    <p> Hol ember nem járt az előtt...</p>
                    <p> És a midőn így fáradtan ledül</p>
                    <p> Pillája, ha talán elszenderül,</p>
                    <p> Ott hajtja le fejét a szunnyadó,</p>
                    <p> A hol mérges könnyet sír a bogyó,</p>
                    <p> Melynek lecsöppent harmata</p>
                    <p> Húsát kirágja éjszaka...«</p>
                    <p>
                     Moore: »Dismal mocsárok tava.«
                    </p>
                    <p> </p>
                    <p>Az öt napig tartó fárasztó útban aztán megtudta, mi az az Alsiráth
                        völgye!...</p>
                    <p>Egy másik rabszolga, ki szintén némi részvétet mutatott irányában, elmondta,
                        hogy az Antilibanon járhatatlan hegyszakadékai közé rejtett dögleletes
                        levegőjű, mocsár-völgy ez, tele ragadozó vadállatokkal, halálos mérgű
                        viperákkal, melyek az év bizonyos szakában oly nagy számban bújnak elő, hogy
                        sziszegésükkel megtelik a levegő, a völgy füve pedig mozogni látszik
                        tőlük...</p>
                    <p>De mindezeknél százszor gyilkosabb maga a levegő!</p>
                    <p>Lappangó nyavalyákat, sorvasztó lázat, lassan ölő mérget szív be az ember
                        minden lehelletével, mert mérget lehell ott minden: maga a föld, a bokrok, a
                        szikláknak öble. Még a fölötte átrepülő madár is beléhull.
                        Menthetetlenül.</p>
                    <p>Azért nevezik Alsiráth-, vagyis a Halál völgyének, mert a kit oda küldenek, -
                        az el van örökre temetve; és a szeraszkier azokat küldi oda, kiket lassú
                        halállal el akar veszteni... Azért sajnállak téged, keresztény ifjú, pedig
                        az én sorsom is sajnálatra méltó, mert engem és társaimat a meg nem messzire
                        fekvő ércbányákba küldenek dolgozni.</p>
                    <p>- Mindenhol Isten kezében vagyunk! szólt Edömér csendesen és a beszélgetésnek
                        ezzel vége szakadt, mert megérkeztek a szeraszkier első mezei jószágára.</p>
                    <p>Az egész tájékon felséges rózsaillat áradott szét. A hires damaszkuszi rózsa
                        erdőszámra, holdszámra díszlett mindenfelé, mert itt főzték a drága
                        rózsavizet, illatszereket, szappanokat és az aranyat érő damaszkuszi
                        rózsaolajat, Keletnek e legkeresettebb illatszerét.</p>
                    <p>Edömér megint tegnapi társához, a Halil nevezetű macedoniaihoz szegődött.</p>
                    <p>- Azt mondád, az Alsiráth-völgyében nem vigyáz senki a foglyokra, - miért nem
                        próbálják meg a menekülést? szólalt meg, újra kezdve a tegnapi
                        beszélgetést.</p>
                    <p>- Mert nem lehet - a hogyan egy sziklakút fenekéről nem lehet menekülni!
                        felelt a macedoniai. Egyetlen egy bejárás vezet bele az ércbányákból. E
                        bányák tele vannak emberrel, a szoros utat pedig éjjel-nappal őrzik. Hogyan
                        akarnál hát megszökni, mikor egyéb kijárása nincsen?...</p>
                    <p>A negyedik napon elérték a sóbányákat, az ötödik estéjén pedig az érczúzókat
                        a hegy lábánál, melyhez a fegyveresek által őrzött egyetlen szoros út
                        vezetett.</p>
                    <p>- Holnap elválunk! súgta a macedoniai Edömérnek; mi a bányákba, te pedig a
                        Halál-völgyébe lész eltemetve. Hiába, így volt rólunk megírva a Kizmet
                        könyvében.</p>
                    <p>Alig csillant meg a közelgő hajnalhasadás első halvány csíkocskája keleten,
                        bömbölő tam-tam dörrenés riasztotta fel az alvókat.</p>
                    <p>A bánya-felügyelő jött átvenni az új rabszolgákat, kikkel Edömért is
                        leeresztették a setéten ásító bányaüregbe, azután órákon át vezették
                        omladozó vájásokon, dohos levegőjű, szűk tárnákon, egyre mélyebben a hegy
                        gyomrába, míg végre megállták egy nyílás előtt, melyet láthatatlan kezektől
                        mozgatott óriási szikladarab zárt el.</p>
                    <p>- Keress magadnak egy pásztor nélkül kóborló kecskenyájat!... Azután élj,
                        halj, a hogyan tudsz! mormogta vezetője, s kitaszította a nyíláson... mely
                        rögtön bezáródott utána tompa zökkenéssel...</p>
                    <p>Egy sziklagerincen állt, az ismeretlen, vad tájék közepén. Lába alatt fojtó
                        szagú mocsár-völgy terült el sárga, fojtó köddel, a meddig pedig a szeme
                        csak ellátott, egymásra hányt izzó sziklatömegek, setéten ásító barlangok,
                        feneketlen szakadékok váltogatták egymást vad magányosságban.</p>
                    <p>Merre és hová induljon hát a halálnak eme néma birodalmában?</p>
                    <p>Bármerre nézett, sehol egy hang, egyetlen élő lény nem mutatkozott, csak nem
                        messze tőle mozdult meg a naphevítette törmelék és egy vörösfejű fekete
                        kígyó csúszott tova lomha gyűrűzéssel, éles sziszegéssel.</p>
                    <p>Lassan ereszkedett alá a tenyérnyi széles párkányon. Mennél alább ért, annál
                        jobban fojtogatta az a mérges sárga köd, a megrekedt forró levegő, melyet
                        reggeltől estig nem enyhít egyetlen szellőcsapás. A lángoló nap izzóvá süti
                        a bércek oldalait, melyek mint az olvasztó-kemence forróságát, lövellik a
                        hőt ki magukból.</p>
                    <p>Nem sokára úgy érezte, mintha ezt az egész óriás sziklabirodalmat ő emelné
                        vállain, mert útja folytonosan hegynek föl, völgynek le vitt, feneketlen
                        mélységek szélén, csalóka, bűzös mocsarak felett, melyek kígyóktól és hurka
                        nagyságú nadályoktól hemzsegnek.</p>
                    <p>- Nem, nem találok élőre! Lehetetlen, hogy rajtam kívül más élő is legyen e
                        rettenetes helyen! - mormogá egyre setétebb vigasztalansággal, midőn
                        lépten-nyomon fehérlő csontokat látott az üregek és szakadékok között
                        porladozni... A szűk, szoros útnak egy fülkeszerű mélyedéséből pedig egy
                        összegörnyedt emberi csontváz vigyorgott rá üres, setét szemgödreivel...</p>
                    <p>Mintha kergetnék, sietett onnan és kezdte megmászni a csavargósan felfelé
                        menő szikla-ösvényt.</p>
                    <p>Egyszerre úgy tetszett neki, mintha elmosódó mekegést hallana a magasból
                        alászállongni.</p>
                    <p>Fülelve egyenesedett fel és szívdobogva hallgatódzott. A mély csendben újra
                        hangzott a mekegés távoli, tompa hangokon.</p>
                    <p>- Mekegés! Kecskemekegés! Egy állat hangja, mégis kimondhatatlan örömre
                        deríté szívét! Legalább talál egy élőt, ha mindjárt állat is az - e rémes
                        magányosságban.</p>
                    <p>Kétszeres sietséggel törtetett lefelé a tenyérnyi széles ösvényen. Néha
                        egy-egy fűcsomóba, vagy törpe bokrocskába kellett kapaszkodnia, nehogy az
                        alatta ásító feneketlen mélységbe leszédüljön...</p>
                    <p>Ez alatt a mekegés egyre tisztábban hallatszott minden oldalról. Apró
                        kopogás, ugráló zaj és az alágördülő törmelék hullása kisérte.</p>
                    <p>- A kecskék mászkálnak sovány fűszálakért a meredek bércoldalakon, mondá
                        magában s egy törpe vadbabér-bokorba kapaszkodva, előre hajolt.</p>
                    <p>Fellegekbe nyúló óriási bércszálat látott maga felett, melynek egyik
                        oldalához, szelid lejtőjű, téres fensík támaszkodott nagy szikladarabokkal
                        beszórva.</p>
                    <p>Keresve nézdelődött minden oldalra, hogyan juthatna el odáig, midőn egyszerre
                        csak azt hitte: álmodik, vagy felizgult érzékei csalogatják...</p>
                    <p>Egy magyar dal végszavait hallotta fiatal, erős hangon énekelni: »Rab vagyok,
                        rab vagyok, szomorú rab vagyok, kezemen, lábamon bilincset hordozok...«</p>
                    <p>Lihegve kapta fel fejét ezekre az édes hazai hangokra. Agya izzott, érzékei
                        lázban, kimondhatatlan izgultságban remegtek az örömtől és boldogságtól.</p>
                    <p>- Istenem! Istenem! Álom-e ez, vagy valóság?</p>
                    <p>E percben újra megcsendült a dal és búbánatos, szelid visszhanggal verték
                        vissza az óriási bércfalak:</p>
                    <p> »Török rabja vagyok</p>
                    <p> Török rabja lettem,</p>
                    <p> Idegen országba</p>
                    <p> Rabságba kerültem...</p>
                    <p> Vándor madár, felhő</p>
                    <p> Szálljatok hazámig,</p>
                    <p> Síró sóhajtásim</p>
                    <p> Vigyétek odáig...«</p>
                    <p>- Nem, nem álom, hanem valaki itt van az édes, drága hazából!</p>
                    <p>Nem nézte, minő széles szakadék választja el a fensíktól. Az öröm szárnyakat
                        és acélizmokat kölcsönzött lábainak.</p>
                    <p>Egy zergének is becsületére váló ugrással szökkent át a szédítő szakadékon és
                        szélvészként rohant a felé a kinyúló sziklaeresz felé, a honnét az
                        énekhangok szállongtak.</p>
                    <p>E zajra az éneklő is előugrott.</p>
                    <p>- Magyar vagy! Honfitárs vagy! kiáltá újjongó hangon Edömér és kitárt
                        karokkal borult a nyakába...</p>
                    <p>Egyikük se kérdezte: Ki vagy, honnét jöttél, hanem csak egymást ölelve,
                        egymás vállára borulva, sírtak, kacagtak örömükben.</p>
                    <p>Mikor aztán az örömnek első, viharos érzése kissé lecsillapult, kezdték csak
                        vizsgálni, kérdezgetni egymást, mire rövid szavakban mindegyik elmondta
                        rabsága és szenvedése történetét, mi barátságukat, szeretetüket még jobban
                        egygyé forrasztotta:</p>
                    <p>- Beszélj, beszélj csak, rég nem látott drága hazám nyelvén! Óh, mily jól
                        esik e kedves hangot, e zengzetes szavakat hallgatni, kiáltá vele egykorunak
                        látszó barátja, ki Vihorláthy Lászlónak nevezte magát.</p>
                    <p>Az ő története is az volt, mint annyi sok más ifjúé, kit a török és egyéb
                        martalóc csapatok házukat feldúlva, szüléiket legyilkolva, rabszolgaként
                        eladtak.</p>
                    <p>Az erzerumi rabszolga-vásáron vette meg a szeraszkier. Szép termete, okos,
                        nyílt arca az első látásra megtetszett neki - és pipahordozójának szánta.
                        Egy darabig csak jól betöltötte e mester­séget, de fogsága második évében a
                        kínos és lealázó bánásmód meggondolatlan szökésre késztette.</p>
                    <p>Persze nem messze mehetett, mert mindjárt elfogták és a szeraszkier ötven
                        korbácsütésre ítélte, melybe majd belehalt.</p>
                    <p>Midőn sebeiből nagysokára felgyógyult, hitének és nemzetének megtagadására
                        akarta kényszeríteni. Mivel azonban sem igéreteire, sem fenyegetéseire nem
                        hajolt, bősz haraggal, a legkínosabb bűnhődésre itélte: Kecskepásztornak
                        küldte ide az Alsiráth-völgyébe, hogy lassú, sorvasztó halállal veszszen el
                        a halál és magányosság eme birodalmában...</p>
                    <p>- Csakhogy mi túljártunk ám a potrohos zsarnok eszén! folytatá László
                        jókedvűen. Mindjárt azt is elmondom. Elébb azonban, mivel keresztül jöttél a
                        mocsár völgyén, igyál pár kortyot e csobolyóból, különben gyógyíthatlan
                        betegség csiráját hordozod magadban... Abból a sárga, ködös levegőből elég
                        egy lehellet, hogy sorvasztó pestis-forma betegségben pusztuljon el, a ki
                        beszívta...</p>
                    <p>Ezzel felkelt és az eresz-formán kirúgó szikla alatti barlangból egy kobakot
                        hozott elő, mely tele volt vöröses szinű, édesesen-fanyar növénynedvvel és
                        míg Edömér ivott, egy hosszúszőrű kecskebőr-bundát terített le a szikla
                        tövébe.</p>
                    <p>- Úgy vagyok, mint a ki álmodik. Nem tudom elhinni azt a nagy boldogságot,
                        hogy még egy testvérem, hazámfia van e rettentő magányban. Újjongni
                        szeretnék örömömben! De mit szól majd a jó Dsámi, ha meglát! kiáltá és még
                        egyszer összeölelgeté örömében Edömért, kinek szemében szintén az öröm
                        könnyei csillogtak.</p>
                    <p>- Dsámi? Ki az a Dsámi, édes Lászlóm!</p>
                    <p>- Most már neked is testvéred, barátod, egy olyan idős arab fiú, mint mi, a
                        dsibbahi oáz hatalmas emirjének a fia, kit cselszövő nagybátyja titkon
                        elraboltatott, hogy ő örökölhesse az Abasszidák emirjének a trónját.</p>
                    <p>A mikor - folytatá László - Dsámi született, apja megesküdteté öcscsét, kinek
                        fondorkodó, álnok természetét ismerte, hogy semmi módon nem fog törni a fiú
                        életére.</p>
                    <p>Malek sejk megesküdött az Alkoránra, de kebelbarátja, a szeraszkier, ki
                        kincsekért magát a prófétát is eladná, kitalálta a módját, hogyan lehet az
                        esküt kijátszani.</p>
                    <p>- A fiú ruháját kenjed be vérrel - és mondd, hogy az oroszlán tépte szét. Én
                        pedig bedugom az Alsiráth-völgyébe. Esküd nem lesz megtörve, mert sem én nem
                        ölöm meg, sem te, hanem a mocsár halálos levegője öli meg, mondotta neki a
                        szeraszkier. És úgy is történt minden...</p>
                    <p>Majdnem egyidőben kerültünk ide Dsámival. Mikor megláttam, azt hivém,
                        hazámfia, olyan nemes vonású, kedves arca van. Anyja fehér nő volt és így az
                        arab jelleg kétszerte nemesebb, finomabb vonásokban tükröződik arcán.</p>
                    <p>Te is meg fogod az első látásra szeretni, mert nemesebb szivet, hűebb,
                        odaadóbb barátot nem lehet találni nálánál. A kit megszeret és barátságába
                        fogad, azért gondolkodás nélkül feláldozná életét s mindenét...
                        Alkonyattájban, mi már nincs messze, - előnkbe jön, mert akkora az öreg Taib
                        apó már otthon lesz...</p>
                    <p>- Az öreg Taib apó? Hát még van egy negyedik barátunk is? kérdé csudálkozva
                        Edömér...</p>
                    <p>- Az örömtől egészen feledém, hogy neked elejétől végig mindent el kell
                        mondani, szólt László. Figyelj hát! Azt már tudod, hogy e völgy a halál
                        völgye. A szeraszkier, a kiket a leg­súlyo­sabban akar büntetni és
                        nyomtalanul el akar veszteni - csak ide küldi. Halálra itélt rabszolgái,
                        zsarnok uralmára veszélyes ellenfelei, irigyei mind ide kerülnek - de mivel
                        ő még a kőből is olajat tud facsarni - a halálból is hasznot húz. Az
                        elitélteknek, addig, míg bírják, a félig vad kecskenyájakat kell őrizni és
                        minden három hónapban temérdek kecskét visznek el innen a bányán keresztül,
                        mert ez az egyedüli bejárás ide. Másfelől nem lehet se be, se ki jutni
                        innen...</p>
                    <p>Az öreg Taib apó a legnemesebb és legigazságosabb szívű embere a világnak.
                        Nagy tudományáról hires volt egész Damaszkuszban. A szeraszkier kegyetlen
                        uralma azonban fellázította minden csepp vérét és nyilvános prédikációiban
                        többször annyira megfeddte és fenyegette, hogy a nép is forrongni
                        kezdett.</p>
                    <p>Rangot, kincseket igért neki a szeraszkier, hogy elhallgattassa; kérte,
                        fenyegette, de semmi sem használt. Taib apó változatlanul azt felelte neki
                        és küldötteinek:</p>
                    <p>- Javítsa meg magát az istentelen, akkor majd hallgatni fogok!</p>
                    <p>A zsarnok erre magában iszonyú boszút esküdött. Nyilvánosan nem merte
                        bántani, hanem egy setét, viharos éjszakán rablóknak öltözött fegyveresek
                        törtek házára és elhurcolták, és hogy minden gyanut idegen rablókra hárítson
                        - a házat kiraboltatta és öreg szolgáját meggyilkoltatta.</p>
                    <p>Mikortájban ide hurcolták, nagy földrengés döntögette össze-vissza a
                        sziklákat és barangolásai közben egy kettészakadt szirttömeg között egy
                        átjárást fedezett fel, egy kellemes, egészséges völgybe, a honnan ki lehet
                        szabadulni. Jó szíve sok szerencsétlent megszabadított és vissza­adott az
                        életnek. Minket szintén magával vitt rejtett völgyecskéjébe, ápolt és
                        kigyógyított a már bennünk lappangó halálos lázakból - s most mi ő vele
                        lakunk és szeretjük, mint atyánkat...</p>
                    <p>Eme kobakot is ő készíté tele ezzel az áldásos növénynedvvel. A bogyókat és
                        gyökereket hozzá a mocsár-völgy halálos kigőzölgése és sziszegő kígyói
                        között szedegeti össze... Ugy-e, milyen csudálatos a természet. Magában a
                        halál völgyében termeli az egészséget visszaadó orvosságot...</p>
                    <p>Edömér mély megindulással ragadta meg új barátja kezeit.</p>
                    <p>- Halálra, kétségbeesésre voltam elkészülve - és íme, két hű barátot
                        találtam...</p>
                    <p>- Azt találtál, Edömér, erősíté ünnepélyes komolysággal László. Valamit ugyan
                        elhallgattam előtted!... de megtudod, mihelyt Dsámi is közöttünk lesz...</p>
                    <p>E közben alkonyodni kezdett, mit a két fiú - élénk beszélgetésük közben -
                        alig vett észre. A kecskék azonban már mind aláereszkedtek a bérctetőkről és
                        köréjük telepedve, nyugodt kérődzés között bámulták meg az új vendéget.</p>
                    <p>Lászlónak csak most jutott eszébe, hogy Edömér egész nap nem evett.
                        Barlangjából friss kecsketejet, turót és barna kenyeret hozott elő...</p>
                    <p>- Csak keveset egyél. Taib apónál jó vacsora vár ránk, s nyugalmas éji
                        tanya.</p>
                    <p>Edömér pár korty tejet ivott a gömbölyű fatálacskából, s pár falat kenyeret
                        tört hozzá, midőn éles füttyentés harsant fel háromszor egymás után a bérc
                        aljáról.</p>
                    <p>- Ez Dsámi! Mindjárt itt lesz, mert a rövidebb úton jő.</p>
                    <p>Csakugyan nemsokára előttük állott Dsámi karcsú alakja, ki tüzes, fekete
                        szemével csodálkozva nézett Edömérre, de László felvilágosító szavai után,
                        meleg öleléssel testvérévé, barátjává fogadta s pár perc mulva a három ifjú
                        már olyan bizalmas, meleg beszélgetés között húzódott egymáshoz, mintha
                        hosszú évek szoros barátsága fűzte volna őket egymáshoz.</p>
                    <p>Közös szenvedés, közös szerencsétlenség leghamarább közös barátságba
                        forrasztja a sziveket.</p>
                    <p>Ezalatt a nap lassan-lassan lebukott a bércek mögé és közeledett az estalkony
                        az éjszaka fekete palástjával. Dsámi Edömér vállaira terítette a hosszuszőrű
                        kecskebőr-bundát.</p>
                    <p>- Mindjárt éles hideg lesz és te még nem szoktad meg ezt a levegőt, mondá
                        gyöngéd gondoskodással, mit Edömér meleg kézszorítással köszönt meg
                        neki.</p>
                    <p>Csakugyan alig tünt le a nap, egyszerre élés hideg szellő fütyölt, suhogott a
                        sziklák között. A nappali forróságot, minden átmenet nélkül, metsző hideg
                        követte.</p>
                    <p>Ekkor aztán a naptól átfűlt, átizzott sziklák elkezdtek beszélni idegen,
                        szivszorító hangokon.</p>
                    <p>Eleintén csak csendes, zengő zizergést hallattak, mintha szellő futna át egy
                        óriási érc-citera húrjain. Azután egyre hangosabb pendülésekbe ment át e
                        zizergés, egészen addig a csattanó mély kondulásig, mintha egy óriás keze
                        markolna bele, szaggatva egy érchárfa húrjaiba.</p>
                    <p>A kecskenyáj eközben aprózó kopogással indult lefelé a csavargós
                        szikla-ösvényen.</p>
                    <p>A bérctömeg közepén az út magas sziklaszálak alkotta szorosba fordult és e
                        részén még vadabb, még borzalmasabb képe volt a völgynek.</p>
                    <p>Az egyre-másra következő setét üregek, barlangok, sziklaszádák borzalmas
                        hangon huhogtak, üvöltöztek az esti szélben, mintha mindegyikben egy-egy
                        kisértetcsapat hahotázna s koronként egy-egy ébredező vadnak a rekedt
                        ordítása harsant meg a visszhang által borzalmasan meg­száz­szorozva.</p>
                    <p>Egyszerre az egész kecskenyáj, mintha a föld nyelte volna el, nyomtalanul
                        eltünt szemük elől és a két fiú nevetve mutatta meg Edömérnek a hasadékot,
                        melyet a földrengés ereje olyan furfangosan alkotott meg, hogy emberi kéz
                        nem tudta volna utánozni.</p>
                    <p>Ők is ezen a nyíláson ereszkedtek alá és csakhamar egy szikláktól körülzárt
                        barátságos kis völgybe jutottak, melyek egyik oldalát erdőforma liget
                        borította, alján pedig kövér fűszőnyeg virított...</p>
                    <p>Négy gömbölyded bőrsátor állt elszórtan a völgyecskében, melyekből a
                        kecskenyáj kettőt rögtön magának foglalt, de elébb örvendő mekegéssel körül
                        ugrálták a nyugalmasan kérődző tevéket és az volt boldogabb, melyik a kezét
                        megnyalhatta annak a hosszú ezüst szakállú öreg embernek, aki a régi
                        patriarkák nemes, jóságot tükröző vonásaival arcán - egy mohos szikladarabon
                        ült a legnagyobb sátor előtt.</p>
                    <p>A két ifjú kézen fogva vezette elébe Edömért, ki önkénytelenül térdre borult
                        előtte és kezét tiszteletteljesen megcsókolá.</p>
                    <p>Az öreg pillanatig, mintegy áldólag nyugtatá mindkét kezét az ifjú fürtös
                        fején, azután megszólalt az öregség tompa hangján:</p>
                    <p>- Isten hozott közénk, fiam, vártalak téged! mondá mindnyájuk leírhatatlan
                        meglepetésére. A csillagokból olvasám jöttödet! - Ennek tehát meg kellett
                        történni!</p>
                    <p>Kora hajnalban kecskemekegés és tevebőgés kelté fel álmából Edömért. Dsámi és
                        László már elvégezték a fejést és friss, meleg tejjel kínálták, midőn
                        kilépett a sátorból, miből aztán mindhárman jóízűen megreggeliztek.</p>
                    <p>- Mielőtt kihajtanók a nyájat, hallgasd meg, mit tegnap elhallgattunk
                        előtted. Ne legyen semmi titok közöttünk, hiszen jóban-rosszban együtt
                        osztakozó testvérek és barátok vagyunk! kezdé komoly, ünnepélyes hangon
                        László...</p>
                    <p>És elmondá, hogy a menekülésre már minden elő van készítve, csak az alkalmas
                        időt várják, mit Taib apó fog kijelölni.</p>
                    <p>- A mi jó apánk nem akarja, hogy itt hervadjunk el fiatalon e zárt, magányos
                        szikla-völgyben, hanem, hogy mindegyikünk térjen vissza hazájába, népéhez és
                        övéihez.</p>
                    <p>Az út hosszú és veszélyes és csak nagy szenvedések árán juthatnak el Dsámi
                        népéhez a dsibbahi oázra, honnan atyja, az emir, majd biztos kisérettel
                        Konstantinápolyig küld bennünket, de inkább száz veszélylyel, halállal, a
                        puszták vadaival és rablóival szembe szállni, mint e völgyben a hosszú
                        életet átsenyvedni!</p>
                    <p>Edömér az eget érezte megnyílni maga fölött.</p>
                    <p>Végre, végre a legnehezebb megpróbáltatás után, újra a szabadulás reménye
                        integet feléje. Egy ideig szólni sem tudott, csak túláradó örömmel borult
                        társai nyakába. Ekkor megszólalt Dsámi is:</p>
                    <p>- Testvéreim! Népemnél az igaz barátságot véresküvel pecsételik meg! Az ilyen
                        barátság hű a sírig, szent és felbonthatatlan... Pecsételjük meg tehát mi is
                        vérrel szövetségünket. Akarjátok?</p>
                    <p>Válasz helyett mindhárman feltűrték ruhájuk ujját és mezítelen balkarjukat
                        övük mellé dugott késükkel felhasítva, a kiömlő vért egy forrásvízzel telt
                        gömbölyű tálacskába csepegtették, azután a törhetetlen barátságot fogadó
                        eskü szent és ünnepélyes szaval között, megitták egymás vérét, melynek
                        cseppjeiben - a Keletiek hite szerint - a lélek rejtőzködik...</p>
                    <p>- Most már egyek vagyunk testben, lélekben! mondá Dsámi ünnepélyes hangon,
                        midőn befejezésül megölelték és megcsókolták egymást...</p>
                    
                </div>
                <div type="chapter">
                    <head>
                        A szabadulás.
                    </head>
                    <p>»S mennek, mennek éjjel, nappal</p>
                    <p> Küzdve széllel, vízzel, vaddal,</p>
                    <p> Járnak bérczen, szikes háton,</p>
                    <p> Ekevastól szűz rónákon...</p>
                    <p> Látnak szilaj ménest, nyájat,</p>
                    <p> S vándor népet, mely a tájat,</p>
                    <p> Hol elhagyja, hol megszállja,</p>
                    <p> Se törvénye, se királya...«</p>
                    <p>
                        Tompa: »Etele hún királyról.«
                    </p>
                  
                    <p>- Nem tudnók rávenni Taib atyánkat, hogy ő is velünk meneküljön a halálnak és
                        némaságnak ebből a szomorú országából? kérdé egy ízben Edömér, midőn
                        Dsámival együtt a kecskéket őrizte a szakadékok között, László pedig otthon
                        túrót és sajtot készített a fölös tejmennyi­ségből.</p>
                    <p>- Kétszer telt meg a hold, mióta köztünk vagy, még sem ismered őt? kérdé
                        Dsámi elkomorodva. Amit ő egyszer kimondott, azt más nem változtatja meg,
                        csak a halál.</p>
                    <p>- És mért késlelteti a menekülésünket?</p>
                    <p>Várja, míg kedvező jeleket mutatnak a csillagok... Taib apó mindent tud!
                        Tudja, hogy a vad sivatag rablótörzsei mely időben kószálnak szerteszét;
                        várja, hogy a szorosokat megtöltő hegyi áradások lefussanak és a megölő
                        forróság elmuljon, nehogy a tibbah és szmúm forró szelei öljenek meg
                        bennünket a sivatagban; továbbá meg kell várnunk, mig Szulejka nevű tevénk
                        megbornyazik; végre pedig meg kell várnunk a lisztet és kölest, hogy legyen
                        mit magunkkal vinni a hosszú útra! Látod, mennyi ok van!</p>
                    <p>Hidd el, testvérem, könnyezve gondolok a boldogság ama nagy napjára, mert
                        Taib apó igazi atyánk volt. </p>
                    <p>Edömér is mély megindulást érzett a válás gondolatára, mert ő is apjaként
                        tisztelte, szerette a szentéletű öreget, de hazája és a szabadulás utáni
                        sóvárgás erősebb volt minden más érzésnél szivében.</p>
                    <p>- Miért szomorodtál el olyan egyszerre? Tán sokallod a várakozást? kérdé
                        résztvevő hangon Dsámi, midőn látta, hogy Edömér bánatosan maga elé meredve,
                        időnként nagyokat sóhajt.</p>
                    <p>- Nem, jó Dsámim, nem a várakozás szomorít. A türelmet sanyarú sorsomban
                        megtanáltam. Hanem Csillának, annak a kis keresztény lánykának a sorsa
                        aggaszt. Mi lesz belőle? Mi, ha Isten segít, megmenekülünk, de ő... ő?...
                        Fáj a lelkem, hogy semmit se hallhatok róla, hogy nem küldhetek neki
                        izenetet...</p>
                    <p>- Ne szomorkodj! Ha Allah szerencsésen enyéimhez vezérel bennünket, igérem
                        neked, hogy izenetet küldök neki rólad. Te pedig, ha hazádba jutsz, -
                        felkeresheted szülőit. Amint mondád, azok gazdag és hatalmas emberek.
                        Követséget küldenek tehát Halebbe és kiváltják a rabszolgaságból.</p>
                    <p>Edömér ujjongva ugrott föl. Hogy neki ez a jó gondolat eleddig nem jutott
                        eszébe. Örömében megölelte, megcsókolta Dsámit.</p>
                    <p>- Óh, Dsámi, minő nagy tehertől szabadítád meg szívemet. Most már nem furdal
                        a lelkiismeret, hogy nem válthatom be neki adott szavamat. Igenis,
                        beválthatom és ő is megszabadul a nehéz szolgaságból.</p>
                    <p>Ezen az estén, mikor haza hajtották a nyájat, Taib apó azzal a hirrel fogadta
                        őket, hogy holnap a nyájat a mocsár-völgybe kell hajtaniuk. A hold már
                        háromszor megtelt, s holnap lesz jehoit napja, mikor a bánya-szádából
                        lisztet, kölest eresztenek le számukra, a kecskéket pedig elviszik.</p>
                    <p>Csakugyan, másnap, még a regg homályos szürkületében megindultak a sokkal
                        rövidebb úton, a bánya felé, melynek száda már nyitva volt - és egy nagy
                        vesszőből font kas volt köteleken a völgybe leeresztve, melyben liszt, köles
                        és árpa várta őket apró zsákocskákban.</p>
                    <p>Midőn hazaértek és Taib apó lába elé rakták a zsákokat, az szeretetteljes
                        komolysággal nézett mindhármukra.</p>
                    <p>- Most már fiaim, készülődjetek az utra. Szabadulásotok ideje közeledik.
                        Holdtölte napján indulni fogtok. </p>
                    <p>Mindhármuknak szíve nagyot dobbant e szavakra és mintha csak összebeszéltek
                        volna, egy hanggal ismételték:</p>
                    <p>- Oh, atyánk, jóltevőnk, jer velünk te is! Hagyd itt e gyásznak és
                        magányosságnak völgyét!</p>
                    <p>Az öreg szelid mosolylyal ingatta nemes, tiszteletreméltó fejét:</p>
                    <p>- Ami meg van irva - nem lesz letörülve! Amint elhatároztatott, úgy fog
                        történni minden! Ne kopogtassatok tehát azon az ajtón, mely be vagyon
                        falazva...</p>
                    <p>Amint a zsákokat kioldozták, az egyik árpás zsákból egy tarka selyemkendő
                        hullott Dsámi elé, melybe valami lapos, zörgős holmi volt belekötve.</p>
                    <p>Alig pillantotta meg Edömér is - nagyot dobbant a szíve, mert megismerte
                        Csilla fejkendőjét, melyet a Halwet-ünnepen kapott úrnőjétől.</p>
                    <p>- Ah, ez nekem szól! Ismerem a kendőcskéjét! ah, Csilla, kis húgom! Adjátok,
                        adjátok hamar ide! kiáltá leírhatatlan felindulással és remegő ujjaival alig
                        tudta a csomókat kioldozni...</p>
                    <p>Egy sűrün teleírt, összehajtogatott pálmalevéldarab hullott ki belőle, melyre
                        a betük tűhegygyel voltak rákarcolva...</p>
                    <p>»Szeretett bátyám, védőm!« olvasá, halk remegő hangon. »Isten áldása kisérjen
                        mindenfelé. Hol vagy, merre vittek a kegyetlen pogányok. Nincs annyi
                        könnyem, nincs annyi fájdalmam, amivel meg tudnálak siratni... A jó Bendár
                        addig futott fűhöz, fához, könyörgött, tudakozódott utánad, míg megtudta,
                        hová vittek. Ekkor megigérte, hogy levelemet kezedbe juttatja. Ah, Edömér,
                        meg van törve a szívem, nincs többé reményem, hogy te nem vagy mellettem...
                        Ki szabadít meg engem? Ha le tudnám irni, amit érzek, a te bátor és hős
                        szemeid is könnyeznének... Kairam effendi, fiatal urad, még nem jött haza.
                        Az egész házban szünet nélkül csomagolnak és nap-nap után egész teve- és
                        öszvércsapatok indulnak a tenger felé, mert Mahmud-el-Tebrisz Sztambulba
                        költözködik. A szultán tekintélyes és főhivatalra emelte - és fiával csak a
                        kikötőben fog találkozni. Most jön az én szomorú sorsom! Engem is Sztambulba
                        visznek, de amint Nekitta megsúgta, ott el fognak adni engem is, mert én is
                        oka vagyok a köztetek levő barátságnak. Imádkozz értem és sirass meg, amint
                        hogy én rád a nap minden órájában isten áldását kérve, siratlak és nem tudok
                        megvigasztalódni... Egy halavány reményszál mégis maradt még szívemben.
                        Sztambulból tán előbb eljut valami hir drága szüleimhez, mint innen a
                        messzeségből... Óh, istenem, micsoda csapás az, hogy te nem vagy mellettem.
                        Ha mellettem volnál, tudom, megszabadítanál minden börtönből, minden
                        fogságból. Isten legyen veled és őrizzen, védjen kegyelmével mindenha! Ez
                        mindennapi imája, téged sirató bánatos húgodnak, Csillának...«</p>
                    <p>Mindhármukat mélyen meghatotta az a vigasztalan fájdalom, mi a levél minden
                        sorában nyilatkozott és Edömér éveket adott volna életéből, ha csak egyetlen
                        egy szóból álló üzenetet küldhetett volna Csillának. László, mintha csak
                        megsejtette volna gondolatát, hozzá lépett:</p>
                    <p>- Ha az Isten Sztambulba segít, addig keressük, míg nyomára nem akadunk. Én
                        nem hagylak el, Edömér, hanem segíteni foglak, hogy fogadásodat
                        betölthessed!</p>
                    <p>- Tudtodon kívül jósigéket mondál! - vágott közbe az agg bölcs ünnepélyesen
                        és mivel eközben, a sötétség beálltával, egymás után kigyúltak az ég
                        csillagai, maga után intve őket, fölvezeté a völgy végén álló magányos
                        sziklacsúcsra, honnan a csillagokat szokta vizsgálni.</p>
                    <p>- Csak éjjel utazzatok, és mindig kelet felé! Az ég csillagai legbiztosabb
                        útmutatói a vándo­roknak. Éjjel az emberek alusznak és csak a sivatag
                        prédaéhes vadai kóborolnak szerteszét a pusztákon, - de ezek korántsem oly
                        veszedelmesek, mint az emberek...</p>
                    <p>- A vadak ellen pedig megvédnek fegyvereink! szólt közbe Dsámi.</p>
                    <p>- Úgy van, fegyvereitek lesznek! Allah kegyelméből e barlangban itt a hátam
                        megett régi fegyverekre akadtam. E barlangocska, mely annyi éven át rejté
                        magában a fegyvereket, fogja magába rejteni az én porhüvelyemet, hogy a
                        vadak szét ne hurczolják csontjaimat, hanem, hogy Izrafiel angyal
                        trombita-szavára én is előállhassak a végítélet napján!...</p>
                    <p>- Óh, atyánk, ne rémíts, ne szomoríts ily beszédekkel! Jer velünk hazánkba, s
                        légy ottan is atyánk! kiálták mindhárman.</p>
                    <p>- Balgatag gyermekek, ti nem értitek a halált! Csak a kába és a gyáva
                        rettegi! A halál a bölcsesség vége, az új élet kezdete. - Meg vagyon irva:
                        »aki születik, az meghal!« Volt időm gondolkozni a mulandóságról és az ég
                        fenséges titkairól. Ép azért választám síromul e helyet... és jól
                        megfigyeljétek szavaimat - mert lehet, másodszor nem mondhatom el.</p>
                    <p>- Úgy beszélsz, atyám, mintha halálodat éreznéd! Honnan e szomorú sejtelem?
                        Tán mivel mi itt hagyunk? kérdé Dsámi fájdalmasan és ajkához szorítá az öreg
                        reszkető jobbját.</p>
                    <p>- Óh, ifjak, az öreg kor csak várakozás már a halál kapuja előtt. Rég idő óta
                        készen vagyok e végső utra. Testem és talárom tiszta - azért bármely percben
                        szólítson magához Allah, úgy, amint vagyok, fektessetek a barlangocskába,
                        arccal napkelet: az élet és világosság forrása felé...</p>
                    <p>Fejem ama gömbölyű fekete kövön nyugodjék, hogy a nyílás feletti hasadékon a
                        Mezarthim-csillag fénye homlokomat érje. Azután taszítsatok egyet a sziklán.
                        Egyetlen gördítésre betemeti a nyílást, mint valaha betemette a földrengés
                        idejében...</p>
                    <p>- És ha itt maradnánk melletted továbbra is, atyánk? kérdezé megint Dsámi
                        nemes felbuzdulással...</p>
                    <p>Az öreg halvány mosolylyal ingatta tisztes fejét:</p>
                    <p>- Bohó fiú, a villámnak és zivatarnak akarsz gátat vetni? A végzetet akarnád
                        megállítani? Amint meg van irva - úgy történik minden - és dicsőség annak,
                        aki sohasem változik!</p>
                    <p>Ugy lesz, mint mondám! Ti indulni fogtok, midőn a hold szarvai egy irányban
                        lesznek a Mezarthim sugaraival és magatokkal viszitek Risát, a hím tevét.
                        Szulejka itt marad... Hiszen még több szerencsétlen is kerülhet ide rajtunk
                        kívül. Legyen nekik is valami! Most pedig vigyázzátok meg az ég ama
                        csillagait, melyek útmutatóitok lesznek a menekülés küzdelmes
                        napjaiban...</p>
                    <p>Néma megilletődéssel követték a reszkető karok irányát és szívükben
                        olyanforma szomorú sejtelemmel hallgatták a bölcs intéseket és szavakat,
                        mintha csakugyan ezek lennének az utolsók, melyek az öreg ajakról
                        elhangzanak...</p>
                    <p>Másnapon a várt napkelte helyett, csak egy haragosan izzó, vérvörös gömb
                        jelent meg, homályos sárga párázatba burkolva. A kecskéket nem lehetett
                        kihajtani, mert a fulladásig izzó szélvész dühöngött és átláthatatlan sárga
                        ködökkel hordta tele az egész völgyet.</p>
                    <p>- Ez a szmum vége! A legközelebbi holdtöltéig nem kell félnetek se ettől, se
                        a tibbahtól, mondá, a homályos sárga-szürke eget vizsgálva az öreg.</p>
                    <p>A leszálló éjszaka azután szuroksetét volt. A szél borzalmasan nyögött,
                        huhogott a hasadékok között, a barlangok öblei pedig kisérteties búgással
                        üvöltöztek, mintha megannyi kisértet-tábor kelne belőlük szárnyaira.</p>
                    <p>Már éjfél felé járhatott az idő, midőn egyszerre mindent túlharsogó fájdalmas
                        bődülés riasztotta fel őket álmaikból.</p>
                    <p>- Ez Szulejka hangja, kiáltá Dsámi és íjját, nyilait összekapkodva,
                        meggyújtott egy szövétneket s kikapcsolva a bejárást elzáró bőrtakarót,
                        kirohant az éjszakába.</p>
                    <p>László és Edömér szintén szövétneket ragadva, siettek utána, de már ekkor
                        Dsámi a völgy végén járt és csakhamar eltűnt a szakadékok között.</p>
                    <p>- Sejtettem, óh, sejtettem! kiáltá csaknem könnyezve László. Szegény jó
                        Szulejka te!... Nézz ide, Edömér... Oh, ezek a cudar bestiák!</p>
                    <p>Edömér borzadva nézett a fáklyafényben megcsillanó nagy vértócsára és nem
                        messze ettől összevissza marcangolva hevert Szulejka, kis borja azonban
                        eltűnt...</p>
                    <p>- Ezt elhurcolták. Egy medvepár tört a sátorba. Nézd, egész oldala szét van
                        szaggatva. Jer, siessünk mi is utána! Futva rohant a széles vérnyomokon a
                        völgy vége felé, Edömér pedig utána.</p>
                    <p>A szélsüvöltözésből kiharsanó dörmögés és süket dühordítások voltak a
                        vezetőik és átkúszva egy boltozatformájú földalatti hasadékon, egy mély
                        sziklaszorosba jutottak, melynek egyik barlangja előtt Dsámi küzdött
                        életre-halálra a feldühödött hímmedvével...</p>
                    <p>Épen jókor jöttek!</p>
                    <p>Már minden nyilát ellődözte és a nőstény medve leterítve hevert a
                        szétszaggatott teve-borjun, a hím azonban számtalan sebből vérezve, egyre
                        vadabb dühvel támadt Dsámira, ki hátát a mohos sziklafalnak vetve, egyik
                        kezében a lobogó fáklyával, másikban pedig, handzsárforma görbe tőrkésével
                        védelmezte magát.</p>
                    <p>A szikrákat és égő szurokcseppeket szóró szövétnekkel csapást csapás után
                        mért a fenevad bozontos fejére, s míg ez talpaival a szemébe hulló szikrákat
                        csapkodta, söpörte le összepörkölődött bundájáról, addig jobbjával döfést
                        döfés után irányzott széles mellébe.</p>
                    <p>De barátainak segítsége nélkül ez egyszer elveszett volna, mert a meredélyen
                        legurult medve, feltápászkodva, olyan dühvel rohant neki, hogy nem védhette
                        volna magát...</p>
                    <p>- Itt vagyunk, Dsámi! kiáltotta László, egy ugrással mellette teremve, de
                        midőn hosszúhandzsárjával szíven akarta döfni a medvét, ez talpának egyetlen
                        csapásával úgy félrelódította, hogy szédülve gurult alá a meredekről és a
                        másik pillanatban már Dsámira vetette volna magát, ha Edömér nyilgyorsan
                        alábukva, a két lábra állott óriási vadnak szívébe nem döfte volna kését,
                        épen ott, hol ezt mellén a sugarasan szétváló szőr mutatta.</p>
                    <p>Dsámi büszke örömmel ölelte meg társait és a bőrök lenyúzását másnapra
                        halasztva, siettek a diadal hirével hazafelé, - de az agg Taib, ki máskor
                        megdicsérte az ilyen hőstettet, most szomorú, lemondó hangon suttogá:</p>
                    <p>- Íme, a végnek a kezdete! Jelek előzik meg a halált és pusztulást... Minden
                        siet, csak az idő marad időnek.</p>
                    <p>- Mit mondasz, jó atyánk?</p>
                    <p>- Semmit, gyermekeim! Jól tartsátok meg emlékezetetek kamráiban, amiket
                        elmondtam. Ezt mondom most!</p>
                    <p>- Szentek lesznek szavaid és intelmeid szívünkben! felelék mindhárman
                        egyszerre.</p>
                    <p>Szulejka nagyon kedves állatja volt az öregnek - és az ifjak megrettenve
                        vették észre, mintha jóltevőjük e naptól kezdve folytonosan gyöngülne. Egyre
                        kevesebbet mozgott, utoljára ki se jött a sátorból, mert lába mintha
                        egyszerre megtagadta volna a szolgálatot - csak este, mikor kigyúltak az ég
                        csillagai, vitték ki ketten a sátor elé, hol késő éjfélig néma
                        elmerültségben üldögélt, szemét változatlanul a sugarasan ragyogó
                        Mezarthimra függesztve...</p>
                    <p>- Drága atyánk, addig nem mozdulunk mellőled, míg egészségedet és a régi
                        életkedvedet újra vissza nem nyered - tolmácsolá egyik este Dsámi mindhármuk
                        érzelmeit.</p>
                    <p>- Ti elfogtok indulni, midőn a Mezarthim sugarai egyenlően állnak a hold
                        szarvaival! Minden elő van készítve. - Mennetek kell és menni fogtok!</p>
                    <p>E jelentőségteljes szavakat követő másik estén aztán feltűnt a hold vékony
                        sarlója az égen és napról-napra jobban közeledett a Mezarthim-csillag
                        felé.</p>
                    <p>- Lássátok, hogy nőnek a Mezarthim sugarai! Dsámi! az El-Serujah szikláig
                        kövessétek az Atairt, a fénylőt, innen az Eufrátig az Aldebaran irányában
                        menjetek... az Eufráton túl pedig a Mezarthim vezessen benneteket a dsibbahi
                        oázig... De csak mindig keletnek - napkeletnek tartsatok!...</p>
                    <p>Végre elérkezett az utolsó nap, a menekülés napja...</p>
                    <p>E napon az öreg Taib apó, mintha visszanyerte volna régi erejét és
                        frisseségét, olyan erőteljesen parancsolt és intézkedett.</p>
                    <p>A három ifjú kimondhatlan érzelmek között hordta elő a vízzel és élelemmel
                        telt kecskebőr-tömlőket és a szívós vesszőkből font kasokat s az öreg szemei
                        előtt, ki mind e készülődést nyájas, buzdító vidámsággal intézte, kellett
                        összecsomózniok, hogy a teher mindkét oldalon egyformán megoszoljék.</p>
                    <p>Így köszöntött be az este és midőn az első csillag kigyúlt az égen, az öreg
                        felállott és ünnepélyes szóval Allah áldását és kegyelmét esdette rájuk,
                        azután mindegyiket reszkető szóval megáldva, megölelte és megcsókolta,
                        azután így szólt:</p>
                    <p>- Isten nagy és hatalmas! Ő parancsol a szélvésznek, villámnak és a puszták
                        vadainak. Utazzatok szerencsével! Éljetek boldogul... Fiatalok vagytok,
                        tiétek az élet... Én most felmegyek a sziklára és midőn a hold szarvai a
                        Mezarthim sugarait ölelik, jertek fel hozzám, - azután Isten és a próféta
                        nevében induljatok!</p>
                    <p>Néma főhajtással fogadták szavait és az útra készen álló teve köré telepedve,
                        néztek utána, míg csak fehér alakja el nem tűnt a sziklák árnyékában, aztán
                        várták, míg a hold ezüstös sarlója a Zenith közelébe ér...</p>
                    <p>Mikor odaért és szarvai épen egy irányban álltak a Mezarthim villódzó
                        sugaraival, dobogó szívvel siettek fel a sziklacsúcsra, de mikor felértek,
                        Dsámi sikoltva tántorodott vissza...</p>
                    <p>Az öreg Taib némán, halottan ült szokott helyén és megtört szeme még a
                        halálban is a bűbájos ragyogású Mezarthim-csillagra volt függesztve...</p>
                    <p>Néma fájdalomba merülve állották körül egy ideig.</p>
                    <p>- Óh, én sejtettem, sejtettem ezt! Azért nem akart velünk jönni! zokogá
                        Dsámi, térdre ereszkedve a halott mellett, azután gyengéden felölelve, mint
                        valami gyermeket, a kis barlangba vitte.</p>
                    <p>- Óh, testvéreim, kiáltá fájdalmas hangon, úgy tiszteljük legjobban jóltevőnk
                        emlékét, ha végakaratát mindenekben teljesítjük... Búcsúzzunk el hát tőle,
                        azután induljunk, míg a két égi jel egymás mellett ragyog! Ő parancsolta
                        így! Jós lelke bizonyára tudta, hogy miért.</p>
                    <p>Úgy, amint kivánta, fektették végső nyugalomra. A barlang alját beterítették
                        pettyes párducbőrökkel, Edömér pedig elővéve kebléből Csilla emlékét, a
                        selyemkendőt, feje alá, a fekete kőre terítette...</p>
                    <p>A rövid ima után, mindegyik megcsókolá a hideg kezeket, azután kilépve a
                        barlangból, meglódították a bejáró melletti szikladarabot.</p>
                    <p>Tompa rázkódással dőlt a nyílás közé a nehéz sziklalap és betemette, mintha
                        vésővel mérték volna ki a rovatékát...</p>
                    <p>- Pihenj békében, atyánk és szeretett jóltevőnk! És lefelé indultak a
                        meredeken...</p>
                    <p>Dsámi azonban, mintha elfeledett volna valamit, vissza szaladt és
                        felkapaszkodva a sziklára, benézett az egyik hasadékon.</p>
                    <p>- Minden úgy van, amint ő kivánta! A Mezarthim villódzó sugarai egyenesen
                        odatűznek és a feltámadás napjáig ragyogni fognak nemes homlokán!</p>
                    <p>A magára hagyott teve örvendő bőgéssel cammogott eléjük, ők pedig még egyszer
                        búcsut intve a magányosan felmeredő sziklacsúcsnak, szapora léptekkel
                        megindultak a szabadság csábosan integető útja felé...</p>
                    <p>Közel ahhoz a szakadékhoz, melyen át a medvét üldözték, egy még nagyobb
                        alagút-száda setétlett a bokrok között.</p>
                    <p>Risán, a teve, vonakodás nélkül lépett a setét üregbe, hol Dsámi kicsiholt és
                        a lobogó fáklyafénynél éjféltájban az alagút végére értek, mely után megint
                        a szakadékos sziklavölgyek egész sora következett, kisebb-nagyobb átjárókkal
                        és meredek szorosokkal.</p>
                    <p>Midőn a hajnal derengeni kezdett, egy mély szakadék fenekén találták magukat,
                        melynek közepén patakocska csörgedezett, partjain zöldelő növényzettel.</p>
                    <p>Risán fáradtan heveredett le és ők is tanyát ütöttek másnap estéig. Alig
                        villant le azonban hozzájuk az első csillagsugár, már újra elnyelte őket egy
                        alagútforma sziklahasadék, melyből midőn kiértek, a végtelen sivatag tárult
                        elébük az éjszaka fenséges némaságában.</p>
                    <p>Mámorosan szívták magukba a lanyha éjjeli szellőt, mint a szabadság első
                        fuvallatát, aztán nekivágtak a végtelen pusztaságnak.</p>
                    <p>Két éjszakán át vándorolva a sivatagon, elérték az El-Serujah-sziklát, mely
                        egy mély sziklavölgyből kimagasló magános gránitcsúcs, lábánál némi
                        növényzettel és egy forráskával.</p>
                    <p>Innen már az Aldebaran-csillag vezérvilága vezette őket Napkeletnek, az
                        Eufrát egyik mellékága felé.</p>
                    <p>Árnyként lépdeltek tova a puha homokon, a néma éjszakában. Néha-néha kullogó
                        árnyékok surrantak el mellettük jobbra-balra és a setétben megvillantak az
                        éhes aranyfarkasok zöldlángolású szemei, a távolból pedig a prédát kereső
                        hiénák éhüvöltése hangzott, mire Risán ijedt horkanással toppant hátra és
                        majd kitépte fékjét Dsámi kezéből.</p>
                    <p>Napkeltekor nem találtak más menedéket a sívó, naptól égett pusztán, mint
                        néhány sumbul-bokrot. Ez a félig bogáncs, félig bürökalakú óriási
                        ernyősvirágú gaz csak gyéren fogta fel az izzó napsugarakat, úgy, hogy
                        kimondhatatlan sokat szenvedtek az izzó forróságtól, de még többet attól,
                        hogy a harmadik napon már ivóvizük az utolsó cseppig elfogyott, mert a
                        rettentő hőség annyira kiszárította a kecskebőr-tömlőket, hogy a víz
                        elpárolgott belőlük.</p>
                    <p>Láztól égő fejjel, cserepes ajakkal lihegték át a napot és mikor a setétség
                        aláereszkedtével a hűvös szellő kissé felüdítette őket tompa bódultságukból,
                        fáradtan vonszolták magukat tovább, tovább, kelet felé, amerre az Aldebaran
                        sugarai villogtak.</p>
                    <p>- Ha reggelig nem találunk vizet, holnap elveszünk! Legjobb volna mindjárt
                        lefeküdni és meghalni! lihegé szaggatottan László, amint tántorgó lépésekkel
                        tovább vonszolta magát.</p>
                    <p>- Bátorság, László, bátorság! Éjszaka bizonyára találunk vizet, biztatá
                        Edömér.</p>
                    <p>Risán is többször le-leheveredett és nem akart tovább menni. A szegény állat
                        alig bírta már a rárakott terhet cipelni, csak Dsámi és Edömér kedveskedő,
                        biztató szavaira tápászkodott föl és hörgő fuvással cammogott tovább...</p>
                    <p>Dsámi minduntalan hátra-hátra tekintett. Mint a szabad sivatag szülötte,
                        legtovább birta tűrni a szomjuságot s bár ő is kimondhatlan kínokat
                        szenvedett, meleg részvéttel nézett barátaira.</p>
                    <p>László hörgő lihegésére egyszerre csak megállott és balkarjáról feltűrve a
                        ruhaujjat, kivonta kését hüvelyéből.</p>
                    <p>- Testvérem, te legjobban szenvedsz közöttünk. A vér is eloltja a
                        szomjúságot... Szívj és üdítsd fel magadat véremből és e szavaknál karját
                        fel akarta hasitani, de Edömér nem engedte.</p>
                    <p>- Nem, Dsámi, nem, ezt nem engedem! kiáltá meghatottan. Ha te tűrsz, mi is
                        tudunk tűrni! Ugy-e, László? </p>
                    <p>László erre egy kissé felserkent kábultságából, de csak fejét rázta hevesen
                        és csak később tudta kinyögni:</p>
                    <p>- Óh, te hű, drága Dsámi! Nemes vérednek minden cseppje drágább, semhogy rám
                        vesztegesd! Inkább meghalok!</p>
                    <p>- Nem esküdtünk vérbarátságot, hogy egymásért mindent, még életünket is
                        feláldozzuk? kérdé nemes egyszerűséggel Dsámi.</p>
                    <p>- Nem addig, míg remélhetünk! Én bízom Istenben! kiáltá szilárdul Edömér.
                        Előre, ne vesztegessük el az időt!</p>
                    <p>És mintha a puszták elvesző csendjéből e szilárd hittel mondott szavak
                        egyenesen felhatottak volna a Mindenható trónjáig, Risán egyszerre csak
                        felkapta fejét, s örvendező bődüléssel akart tova rohanni.</p>
                    <p>- Tevénk vizet érez! Bátorság és kitartás, barátim! Óh, hála néked, Allah!
                        kiáltá ujjongva Dsámi. Utánam, testvéreim, utánam!</p>
                    <p>És majdnem futva kellett az előre igyekvő tevét követnie.</p>
                    <p>E biztatás Lászlónak is új erőt adott - és csakugyan, alig egy rövid óra
                        mulva, egy picinyke oázhoz értek; melynek fái alatt kristálytiszta, hűvös
                        forrásra találtak.</p>
                    <p>Hálát adva térdeltek le a zöld fűbe és Dsámi tanácsára csak lassan ittak a
                        patakból s mikor kipihenték magukat, tömlőiket csordultig megtöltve, újra
                        nekiindultak a sivatagnak, melynek csakhamar végére jutottak, miután
                        hajnaltájban átgázoltak az Eufrát sekélyes mellékágán, ahol már a
                        Mezarthim-csillag sugarai mutatták tovább az utat Napkeletnek a dsibbahi oáz
                        felé...</p>
                    <p>- Barátim, itt már éjjel-nappal résen kell lennünk! A hány oáz, annyiféle
                        néptörzs lakja - mind ellensége egymásnak, ellenségünk nekünk. Vigyáznunk
                        kell tehát, nehogy ismét fogságba essünk, mondá Dsámi, midőn az éjszaka
                        beálltát várták a sűrüben.</p>
                    <p>Kettőzött óvatossággal keltek tehát útra, de csak lassan haladtak, mert vizük
                        újra elfogyván, forrás után keresgéltek, ám mindhiába...</p>
                    <p>- Víz nélkül nem lehetünk. Ti maradjatok itt, én egy tömlővel forrás után
                        nézek, mondá Dsámi, midőn egy többfelé ágazó, erdős szoros út torkolatánál
                        letelepedtek.</p>
                    <p>A bokroktól rejtett üregből jól látták, mint kúszik alá a homokos
                        völgyfenékre, melynek hóhoz hasonló fehér szemecskéi vakító villogással
                        verték vissza a felkelő nap sugarait.</p>
                    <p>Egyszerre azonban minden csepp vér jéggé dermedt ereikben. A fák közül
                        nagyszámú, fegyveres lovascsapat bukkant elő és kettő közülök vad
                        rikoltással vágtatott feléje, mielőtt a menekülésre csak gondolhatott
                        volna.</p>
                    <p>A vad, hegyes kucsmás alakok egy pillanat mulva beérték és leszöktek
                        lovaikról. Míg az egyik, kését fogai közé szorítva, hátra kötötte Dsámi
                        kezét, a másik vad nevetéssel állott előtte...</p>
                    <p>Ebben a pillanatban egy harmadik lovas vágtatott feléjük. Gazdag öltözete és
                        büszke, parancsoló tekintete a csapat vezérére vallottak.</p>
                    <p>Alig pillantotta meg azonban Dsámit és ez őt - villámsebesen pattant le
                        nyergéből:</p>
                    <p>- Allahu Akhbár! Dsámi-el-Behram! Fejedelmem fia, te vagy?...</p>
                    <p>- Muhrák! Apámnak derék alvezére! kiáltott Dsámi magánkívül. A kötelékek egy
                        varázsütésre lehulltak kezéről és mind a hárman porba borultak előtte.</p>
                    <p>- Megismerted szolgádat? Oh, mily drága ajándékai az égnek a szemek! Oh,
                        uramnak és fejedelmemnek sokat siratott, drága fia! Csakhogy élsz! Allah,
                        Allah! Minő örömujjongás és üdvriadal váltja fel Ebiráhban a gyászt! kiáltá
                        Muhrák könnyes szemmel, Dsámi durva köntösének szegélyét csókolgatva.</p>
                    <p>- Egy percet se késsünk! Csak barátaimat hívom elő - azután, amily gyorsan
                        csak lovaid bírják, derék Muhrák, vágtatunk Ebirah felé. Óh, atyám és drága
                        anyám, hogy vágylak ölelni titeket! kiáltá sóvárgó hangon Dsámi.</p>
                    <p>- Tied a parancsolás, miénk a hódolat és engedelmesség! felelte Muhrák és
                        parancsokat osztott az ezalatt köréjük gyűlt csapatnak.</p>
                    <p>Minden bajnak és veszedelemnek vége volt tehát! László és Edömér szinte
                        álomnak hitték e meglepő, váratlan fordulatot, és mikor Dsámival a
                        fegyveresek elé léptek, hangos üdvriadallal fogadták őket s mint a
                        fejedelemfi barátait, nagy tiszteletben részesíték.</p>
                    <p>Rövid, erősítő étkezés után, pompás tűzvérű méneket vezettek elő a számukra
                        és Muhrákkal együtt a csapat élére állva, szélsebesen vágtattak Ebirah, a
                        dsibbahi oáz fővárosa felé, hol Dsámi atyja, az emir székelt.</p>
                    <p>Útközben Muhrák elmondta, hogy csapatával a zumi törzsből való rablókat
                        indult nyomozni, kik az oáz széléről egész csapat marhát és tevét hajtottak
                        el.</p>
                    <p>A teve szóra Dsámi hátratekintett! Igen, Risán, hű társuk az útban, szintén
                        ott ügetett a csapat végén és mintha osztani látszott volna urai örömét,
                        vidám nyargalással futott versenyt a szellőlábú paripákkal.</p>
                    <p>- Risán, jó Risán! Megbecsüllek, úgy tartalak, mint jó barátot! kiáltotta
                        vidáman feléje, azután türelmetlen, sóvárgó sürgetéseire, Muhráknak a várva
                        várt otthonról és drága szüleiről kellett beszélni, ki erre elmondá azt a
                        nagy gyászt és szomoruságot, mely eltűnése óta az egész oázon uralkodik.</p>
                    <p>Mindenki azt hitte, midőn véres ruháit és tört fegyverzetét haza hozták, hogy
                        az oroszlán tépte szét. Atyja egészen meg van törve a bánattól, anyja és
                        hugai pedig sírással kezdik, sírással végzik a napot.</p>
                    <p>Midőn már csak másfélnapi járóföldre voltak Ebirahtól, Dsámi egy gyorslábú
                        hirnököt küldött előre rokonához, a főimámhoz, hogy kíméletesen értesítse
                        szüleit életben létéről és érkezéséről, nehogy a nagy öröm megártson
                        nekik.</p>
                    <p>- Gonoszszívű nagybátyámnak legalább ideje lesz a sivatagba menekülni. Egy
                        Szasszanida nem halhat meg a hóhér bárdja alatt. Ő rá pedig, törvényeink
                        szerint, halál várna! Azután népemnek nem szabad megtudnia, hogy e nemes
                        törzsben orgyilkos, áruló akadt! mondá barátainak fájdalmas büszkeséggel,
                        kik e nemeslelküségét néma kézszorítással helyeselték.</p>
                    <p>Végre másnap elérték a dsibbahi oáz szélét.</p>
                    <p>Már messziről csak úgy feketéllett az izgatottan hullámzó néptömeg és midőn
                        megérkeztek, egetverő örömkiáltás harsogott minden ajkról. Az egész népség a
                        fejedelemfi köré tolongott, virággal hintették be útját, sírva, nevetve
                        csókolták köntöse szélét.</p>
                    <p>Egyszerre csak szétválott a néptömeg és egy ősz, fejedelmi alak közeledett
                        kitárt karokkal feléje. Ez volt Szaud, az emir, a szerető atya, ki
                        leírhatatlan boldogsággal ölelte mellére halottnak hitt fiát, azután egy
                        structollakkal díszített selyemfüggönyös palakinhoz vezette, hol édesanyja
                        és nővérei várták örömrepeső szívvel... És ekkor a nép örömrivallgása között
                        megindultak az ünnepiesen feldíszített Ebirah, az emir székhelye felé.</p>
                    <p>Boldog élet, a vigalmak és ünnepélyek egész sora várt itt Lászlóra és
                        Edömérre, kik a szomszéd oázok ellenségeskedései miatt három hónapnál tovább
                        maradtak Ebiráhban. Az ősz fejedelem alig akarta elereszteni, csak Dsámi nem
                        marasztotta őket, mert tudta, hogy két hatalmas érzés vonja őket a messze út
                        felé: egyik az olthatatlan hazaszeretet, a másik pedig szent eskü és még
                        szentebb fogadás...</p>
                    <p>A negyedik hónap vége felé aztán nagy kisérettel s gazdag ajándékokkal
                        ellátva, útra keltek Stambul felé, hová a bátor és vitéz Muhrák vezetése
                        mellett, hosszú és fáradtságos utazás után - szerencsésen meg is
                        érkeztek...</p>
                    <p> </p>
                </div>
              </div>
                <div type="group">
                    <head>
                        MÁSODIK RÉSZ.</head>
                       <head>     UJRA ITTHON.
                    </head>
                 
                    <p>»S óh én szeretlek néma bánatodban,</p>
                    <p> Hazám, szeretlek könnyeid között... «</p>
                    <p>
                         Eötvös: »Búcsú.«
                    </p>
                 
              
                <div type="chapter">
                    <head>
                        Véletlen találkozás.
                    </head>
                    <p>»S az elhúnytnak gazdag, fényes lakát</p>
                    <p> Soh'sem látott nemzetség lepte meg;</p>
                    <p> Túrkált, zsebelt - s kiszórva lőnek a</p>
                    <p> Családi képek, ősi címerek...</p>
                    <p> Mindezt megérte, látta az öreg,</p>
                    <p> S megtörni nem bírt a vén fás kebel.</p>
                    <p> Tenger szirtje az, mely lát vészt, halált,</p>
                    <p> Hanem ő maga nem sülyedhet el«...</p>
                    <p>
                        Tompa: »Az öreg szolga«
                    </p>
                
                    <p>- Megint egy nap mult el hiába való keresésben! Sóhajtá csüggetegen László,
                        midőn a nap-nap után való sikertelen kutatásban kifáradva, az
                        Achmedie-mecset külső udvarán a ciprus- és platánfák árnyéka alá telepedtek,
                        hogy szerény estelijüket elfogyaszszák.</p>
                    <p>- És még hány fog elmulni! visszhangozá Edömér is akaratlanul, mintha saját
                        gondolataira felelne vele. Tudod‑e, László, hogy már a harmadik hete vagyunk
                        Stambulban.</p>
                    <p>- Igen! Összejártuk a kikötőket, a bazárokat, kérdezősködtünk a hánokban,
                        karaván­szerályokban, de senki se tudott se Mahmud-el-Tebrisz, sem pedig
                        Abu-el-Máni rabszolga-kereskedő hollétéről hirt mondani, amiből Csillának és
                        hugocskádnak nyomához lehetne jutni...</p>
                    <p>Holnap újra átevezünk Csengelkőibe, hol Abu-el-Máni öcscsének a háza van. Tán
                        most szeren­csésebbek leszünk és, ha megtudunk valamit, bárhol bujkáljon is
                        az a gaz rabszolga-kereskedő, utána megyünk... és...</p>
                    <p>- Csitt! Ne beszélj magyarul! Nézd, mindenfelől figyelnek ránk, különösen az
                        a bektasi-dervis a szökőkút mellől már jó ideje gyanakodó tekintettel
                        vizsgál bennünket...</p>
                    <p>- Az Isten pusztítsa el a fanatikus pogányait! Minden idegenben kémet, árulót
                        látnak! mormogá László mérgesen. Már néhányszor nagy bajban és veszedelemben
                        forogtunk, sőt a kadi elé is akartak hurcolni, mint külsőországi
                        kémeket...</p>
                    <p>- Hátha még felfedeznék, hogy hitetlenek s szökevény rabszolgák vagyunk! Ez
                        az, mi oly nehézzé teszi nyomozásunkat, s nem titkolom előtted, minden
                        pillanatban a fejünkkel játszunk. Hanem most együnk, hogy a figyelmet kissé
                        eltereljük magunkról...</p>
                    <p>Alig, hogy enni kezdtek, a mecset aranyos kupoláiról s a csarnokok boltjai
                        alól tömérdek galamb szállongta őket körül, melyek oly szelidek voltak, hogy
                        karjuk- és vállukra szállva, csipdesték ki a kenyeret és ennivalót
                        kezeikből.</p>
                    <p>- Az én Ilonka hugocskámnak szintén ilyen szelidek voltak a galambjai,
                        suttogá elérzékenyülten...</p>
                    <p>László fejével bólintott és úgy tett, mintha a mellette levő kenyér után
                        nyúlna, de eközben gyorsan odasúgta neki:</p>
                    <p>- Megint nyomunkban van az a kancsalszemű, álnok pofájú sánta török, ki már
                        tegnap is oly megátalkodottan követett bennünket... Egészen a szemére húzta
                        a turbánját, de azért ráismertem bicegő járásáról. A kút szélén ül! Ne nézz
                        arra, mert minden mozdulatunkat vigyázza! Szöknünk kell innen hamarosan,
                        hogy megint nyomunkat veszítse... Veszedelmet sejtek...</p>
                    <p>Edömér úgy tett, mintha a galambokkal enyelegne, de e közben gyors pillantást
                        lopott arra felé.</p>
                    <p>- Úgy van, ő az! Valósággal les bennünket. És épen szemben ül a kapuval, hogy
                        ne tudjunk elillanni.</p>
                    <p>László keze ökölbe szorult:</p>
                    <p>- Ha máskép nem szabadulhatunk, leütöm, mint a kutyát! Nézd csak, hogy forog
                        a szeme. Kedvem volna kiütni az egyiket!</p>
                    <p>- Semmi vigyázatlanság! Várjuk meg, míg besötétedik.</p>
                    <p>- Akkor soká kell itt ülnünk...</p>
                    <p>De jóformán még ki se mondotta e szavakat, midőn a kancsalszemű ismeretlen is
                        felállott és kimondhatlan rémületükre, egyenesen feléjük bicegett.</p>
                    <p>- Jah-hú! Allah áldása, kegyelme rátok, ifjú idegenek! köszönté őket
                        egykedvüen, aztán minden további szó nélkül, melléjük telepedett.</p>
                    <p>A hevesvérű Lászlót annyira boszantá e tolakodás, hogy övében nyugvó tőre
                        után kapott, de Edömér villámgyors szempillantással nyugalomra és vigyázatra
                        intette:</p>
                    <p>- Vigyázz! Nehogy kelepcébe kerüljünk! mondotta egy pillantással.</p>
                    <p>Az idegen ez alatt némán, egykedvűen ült helyén, mintha se látna, se hallana,
                        de Edömér mélyen szemére húzott turbánja alatt is észrevette, hogy kancsal
                        szeme szüntelen ő rá irányul és setét arcán mintha mély megindulás
                        tükröződnék.</p>
                    <p>Így ültek ott jó ideig, mialatt loppal egyik a másikat vigyázta, midőn a
                        kancsalszemű egyszerre csak sajátságos tompa hangon megszólalt:</p>
                    <p>- Hová valók vagytok? Melyik országából a földnek jöttetek ide a napfény és
                        az örömök városába?</p>
                    <p>- A dsibbahi oázból, felelt Edömér hideg kimértséggel.</p>
                    <p>A kancsalszemű fejével olyanformán bólintgatott, mint aki hiszi is, nem
                        is.</p>
                    <p>- És micsoda szándékkal jöttetek? Szolgálatot kerestek, vagy tán a dicső
                        padisah vitéz hadseregébe akartok belépni? kérdezősködék tovább.</p>
                    <p>- Nem!</p>
                    <p>- Akkor tán a szerályba akartok bejutni?</p>
                    <p>- Gondolj, amit akarsz!</p>
                    <p>- Idegen ifjú, nagyon fösvény vagy a szavaiddal. Szóval és vízzel egy igaz
                        hívőnek sem szabad fukarkodni, mondja Allah. Vagy talán nem vagytok
                        igazhivők! Szunniták vagytok?</p>
                    <p>Edömért már boszantani kezdé a kancsalszemű tolakodó kérdezősködése, minden
                        áron le akarta tehát rázni a nyakukról.</p>
                    <p>- De mi közöd van neked a mi dolgainkhoz? riadt rá ingerülten.</p>
                    <p>- Több, mint hiszed! felelt olyan komolysággal, hogy mindketten
                        összerezzentek.</p>
                    <p>- Tán zaptieh, vagy dzsanszúsz vagy, hogy így kikérdezed az utasokat? kérdé,
                        erősen a szemébe nézve.</p>
                    <p>- Egyik sem vagyok! felelte különös mosolylyal.</p>
                    <p>- Akkor hát béke veled! Mi megyünk jobbra, te menj balra! kiáltá Edömér és
                        indulást intett Lászlónak.</p>
                    <p>- Nem, ti velem jöttök, legalább te velem fogsz jönni! mondá az ismeretlen
                        határozottan.</p>
                    <p>- Mit? Én!? kiálták fellázadtan és mindketten handzsárjaikhoz kapva, villogó
                        szemmel néztek az ismeretlenre.</p>
                    <p>- Jól teszitek, hogy gyanakodók vagytok! szólt erre egészen megváltozott
                        hangon... De most felelj nekem, őszintén, igazán! Barátod, szövetségesed ez
                        az ifjú? Őt nem ismerem!</p>
                    <p>Edömért annyira meglepte e hang, de még inkább a tekintet, mely kisérte, hogy
                        akaratlanul, habár némi habozással, felelé:</p>
                    <p>- Barátom, testvérem! Testben lélekben egyek vagyunk vele!</p>
                    <p>- Akkor hát Hollókövy Gábor fia kövess engem, mert vár reád nálam valaki,
                        szólt suttogó hangon az ismeretlen.</p>
                    <p>Edömért mennykőcsapásként találták e szavak, szinte hátratántorodott, de
                        azután mindent feledve, hevesen megragadta az ismeretlent.</p>
                    <p>- Ember, te ismerted atyámat? Ki vagy? lihegé az öröm és megrettenés
                        fulladozó hangján, mialatt tekintete feszülten csüngött a kérdezett
                        vonásain.</p>
                    <p>Ez láthatóan küzdött megindulásával.</p>
                    <p>- Itt egy szót se többet! Kövessetek! mondá röviden és maga után intve őket,
                        megindult a Bezesztán felé vezető utcán.</p>
                    <p>Leírhatatlan felindulással követték és szótlanul, de gyors léptekkel mentek
                        át a Bezesztán boltozatos vásárpiacán, azután lekerülve az Atmeidán-térnek,
                        az egymást keresztül-kasul szelő, szűk utcákon át az Ejub-külváros felé
                        tartottak. Már a nap utolsó sugarai ragyogtak a minárék és a szőlővel,
                        fügével befuttatott házacskák fehér falain, midőn az Ejub-külváros
                        ciprusokkal teleültetett temetőjéhez értek.</p>
                    <p>- Helyben vagyunk! szólt az ismeretlen és kinyitotta a temető melletti,
                        fallal körülkerített házacska ajtaját. </p>
                    <p>Szívdobogva léptek be utána, mire az ajtócska újra bezárult utánuk.</p>
                    <p>- Magasztaljátok az Istent, ki ily csodálatosan összevezérelt benneteket!
                        kiáltá megindultan a kancsalszemű... mert a szobában a halottként siratott
                        öreg Bálint tárta megindulástól remegő karjait Edömér felé, ki leírhatatlan
                        érzelmek közt dőlt a hű szolga keblére.</p>
                    <p>- Bálint! Bálint! Te élsz! Óh, Istenem!...</p>
                    <p>Úr és szolga hosszasan tarták egymást átölelve. Nem tudtak szólni s jó ideig
                        csak hangos zokogásuk beszélt arról a túláradó örömről és boldogságról, mely
                        keblüket csordultig megtölté.</p>
                    <p>László és a kancsalszemű egyik szögletbe vonulva, néma megindulással nézték e
                        jelenetet.</p>
                    <p>- Csakhogy te élsz, hűséges, öreg Bálintom! Legalább egy atyai barátom maradt
                        a földön! Ah, hányszor megsirattalak, mennyit megkönnyeztelek!</p>
                    <p>- Élek! Az Úr kegyelme megtartott arra a végtelen boldogságra, hogy téged
                        újra feltaláljalak, szeretett uramnak fia. Élek, mert megtartott az isten,
                        hogy uram halálát megboszulhassam és téged jogaidhoz segíthesselek!... Óh,
                        édes gazdám, nézz alá a megdicsőültek honából! Első fogadásom imé, betelt,
                        mert elrabolt, rabságra hurcolt fiad ujra megtaláltatott! kiáltá a
                        megilletődéstől remegő, ünnepélyes hangon.</p>
                    <p>- Többi fogadásaidat pedig én segítek beteljesíteni! kiáltá közbe lángoló
                        arccal Edömér, de mindenekelőtt mondd, feledhetetlen jó atyám hamvait
                        eltemették-e? kérdé leírhatatlan szorongással.</p>
                    <p>- Szentelt földben nyugszanak! Édes anyád drága hamvai mellett várják az örök
                        feltámadás napját! A plébános temette el, megillető egyházi szertartással, s
                        ő volt az, ki engem is visszaadott az életnek!</p>
                    <p>- Az Isten áldja meg érte! De mondd el hát, miként menekültél meg a gyilkosok
                        körmei közül.</p>
                    <p>- Elmondom. De elébb nézz, uram, erre az emberre. Neki, egyedül csak neki
                        köszönhetjük, hogy Isten egymáshoz vezérelt bennünket. Tisztelője és
                        ismerője volt nemes atyádnak s éles szeme az ő vonásairól ismert rád
                        véletlenül az utcán. Hiasszár ő, a renegát! Tán e névről emlékszel reá?</p>
                    <p>Edömér hálásan nyujtá oda mindakét kezét:</p>
                    <p>- Emlékszem rád és nevedre! Bocsásd meg hát előbbi kemény szavainkat. Nem
                        ismertünk - azért kémnek, árulónak néztünk!</p>
                    <p>Hiasszár lesütötte szemét, mintha e szavak kellemetlen emlékeket idéztek
                        volna fel a multból, de azután Edömér jobbját tiszteletteljesen homlokához
                        értetve, felelé:</p>
                    <p>- Jól cselekedtetek! Óvatosság szülője a biztosságnak. Nektek pedig
                        óvakodnotok kelle mindenkitől.</p>
                    <p>- Úgy van, vigyázni kellett magunkra. De László testvérem, miért húzódsz úgy
                        a szögletbe? Jer, öleld meg te is e jó embereket, hiszen testtel, lélekkel
                        hozzánk tartozol, kiáltá hévvel Edömér és Bálint karjai közé tolva, rövid
                        szavakban elmondta menekülésük és odaadó barátságuk történetét...</p>
                                    </div>
                <div type="chapter">
                    <head>
                        A csudálatos menekülés.
                    </head>
                    <p>»Kardod vértől miért piros?</p>
                    <p> Edwárd! Edwárd!«</p>
                    <p>
                       (Ó-skót ballada.)
                    </p>
                   
                    <p>- Tudom, hogy még sok mondani valótok van egymásnak. Végezzétek hát el, míg
                        én az estebédről gondoskodom, mert azután komoly dolgokról kell beszélnünk,
                        szólt közbe figyelmeztetőleg Hiasszár, azután a falon függő gyékény-szatyrot
                        leakasztva, kisántikált a szobából.</p>
                    <p>- Hiasszárnak igaza van, azért most csak röviden a velejét mondom el a vélem
                        történteknek, szólt Bálint.</p>
                    <p>- Ne hallgass el semmit! vágott közbe mély komolysággal Edömér és feszült
                        várakozással függeszté szemét az agg csatlós bútól, lelkifájdalomtól
                        barázdált arczára.</p>
                    <p>- Mindent meg fogsz tudni, - csak engedd, hadd szedjem elébb rendbe a
                        gondolataimat, mert valahányszor azoknak az orgyilkos árulóknak a neve
                        eszembe jut, boszunál, pokoltűznél nem tudok egyébre gondolni, átoknál nem
                        tudok egyebet mondani.</p>
                    <p>Egy ideig tenyerébe hajtott fejjel, mereven nézett maga elé, azután, mintha
                        valami fojtogatná, olyan szaggatott hangon kezdett beszélni.</p>
                    <p>Csudával határos módon menekültem meg... Isten állt mellettem, vagy tán az én
                        jó uram lelke hárította félre a vállaim közé szánt döfést. A döfés erejétől
                        földre rogytam ugyan, de a tőr hegye a vállamon lévő lapos gombban
                        megcsúszott és csak mellemen és karomon a vastag húst hasította mélyen végig
                        köntösöm alatt.</p>
                    <p>Ugyan e pillanatban feleségem velőtrázó halálsikoltását és Ilonkának
                        elfojtott, nyöszörgő segélykiáltásait hallottam. Fel akartam ugrani, de
                        mintha megbénult volna minden tagom s halott-mozdulatlan maradtam.</p>
                    <p>Hallottam az orgyilkosok beszélgetését, hallottam a lovak siető vágtatását,
                        melyeken Ilonkát és téged ragadtak tova az éjszakában.</p>
                    <p>Ha megmozdulok, végem van! Az orgyilkosok nem irgalmaznak! Aztán micsoda
                        küzdelem lett volna, egy nehéz sebesült, fegyvertelen és nyolc állig
                        fegyverzett orgyilkos között? De mégis rájuk rohantam volna, ha ugyanekkor
                        eszembe nem jut, hogy holtan semmit, élve pedig sokat használhatok...</p>
                    <p>Megmenthetem a gyermekeket, boszut állhatok a gyilkosokon!</p>
                    <p>E gondolatot az égiek sugallták, bár vérem patakként ömlött sebeimből, s
                        éreztem meggyilkolt feleségem utolsó, gyenge vonaglását, csendesen,
                        mozdulatlanul maradtam.</p>
                    <p>Egyszerre egy ismerős hang szólalt meg, mely azt parancsolá, hogy a
                        holttesteket vessék jó mélyen a bokrok közé.</p>
                    <p>Először feleségem testét hajították a bozót közé, azután engem ragadtak meg.
                        Máig se tudom, mi adott erőt, hogy egyetlen hang nélkül ki tudtam állani
                        azokat a leirhatatlan kínokat, mikor tüske és a törött ághegyek felhasgatott
                        sebeimbe és oldalamba furódtak.</p>
                    <p>Az első percekben eszméletemet vesztettem, de a fájdalom csakhamar megint
                        eszméletre térített. A gyilkosok már eltávoztak, csak ketten maradtak ott s
                        a felhők között bujkáló holdvilágnál megismertem a két Kányavári
                        testvért...</p>
                    <p>Ezek a setétben bujkáló hiénák ott örültek, ujjongtak tervük sikerültén... És
                        hogy örültek! Ahogy csak, a sátán örülhet, vigyoroghat az elkárhozottak
                        kínjain!</p>
                    <p>A kastélyban még folyt az öldöklés. A felgyujtott falu világánál, a
                        halálsikoltások és a vész­harang borzalmas kongásai között számítottak,
                        terveztek és törték a fejüket, hogy csalhatnák meg a budai basát, aki
                        szintén főgyilkosa, megrontója volt családodnak!</p>
                    <p>Edömér a megindulástól halványan bólintott, hogy tudja, s e percben egyetlen
                        szót se tudott volna kiejteni...</p>
                    <p>- Most nem mondom el, miket hallottam terveikből, árulásaikból. Sokat
                        beszéltek, mert még egy szerecsen is csatlakozott hozzájuk. Szeretnék
                        mielébb tulesni ezeken a véres emlékeken, folytatá tikkadt, száraz hangon,
                        gyöngyöző verítékét törülgetve az öreg.</p>
                    <p>Edömér intett neki, hogy pihenjen egy keveset, de csak fejét rázta. Egyszerre
                        kell, nem pedig apránként kimetszeni a sebet...</p>
                    <p>- Mikor nagysokára eltávoztak, fel akartam egyenesedni, de nem ment.
                        Köntösömet sebeimre nyomva, hogy a vérfolyást valamennyire csillapítsam,
                        négykézláb próbáltam a bokrok között tova csúszni...</p>
                    <p>Hogy milyen lassan, milyen kínosan ment, hányszor vesztettem el közben az
                        eszméletemet, megtudhatod abból, uram, hogy a rövidke utat a plébániáig
                        piros hajnalhasadásig tettem meg.</p>
                    <p>A martalóczsereg ekkorra már eltávozott. Egy lelket se láttam. Csak a
                        plébánián voltak ébren! Ébren tartotta őket a borzalom és rémület. Az öreg
                        plébános kezét tördelve könyezett falujának pusztulásán s égnek meredő
                        hajjal hallgatta a Hollókövy-ház gyászos pusztulását...</p>
                    <p>Ő temette el minden tisztességgel vitéz atyád hamvait a családi sírboltba,
                        anyád mellé. A törökök, kik a kastélyt elfoglalták, nem akadályozták meg
                        ebben, ámbátor Abdi basa a kastélyt a Hollókövyek minden javaival együtt, a
                        budai pasalik részére lefoglalta és kedvenc szerecsenje, akit a
                        Kányaváriakkal paktálni láttam, székelt benne három hónapon keresztül egy
                        kadival és tizenkét csaússzal.</p>
                    <p>Csakhamar azonban kibujt a szeg a zsákból.</p>
                    <p>Egy napon lovas kikiáltó csaúsz jelent meg a budai bíróval és egy sereg
                        tanácsossal a faluban s kihirdette, hogy a falu új földesurat kap...</p>
                    <p>Nemes Kányavári Áron, Abdi basától nehéz pénzeken megvette az összes
                        Hollókövy birtokokat és a kastélyt minden bennevalóval együtt és rövid időre
                        rá az egész Kányavári család nagy zajjal megérkezett s fényes installációval
                        beleült a birtokokba.</p>
                    <p>Egy hétig tartott a dáridó, öt megyéből ettek, ittak a vendégek, sőt maga a
                        hatalmas Abdi basa is jelen volt egész udvarával cinkostársa installációján,
                        ki különben a gyilkosság éjjelétől kezdve a kastélyban lappangott bátyjával
                        együtt az elrejtett aranyak és családi kincsek után kutatva, melyekre
                        azonban ítélet napjáig sem fog e két hiéna ráakadni, még ha a kastélyt tőből
                        széthányatják is...</p>
                    <p>A rémületes vérontásért ugyan a környék és szomszéd megyék népessége panaszt
                        emelt a basánál, de mit nyertek vele? Semmit! A tatárokból néhányat látszat
                        kedvéért lenyakaztatott és ezzel aztán eleget tett az igazságnak...</p>
                    <p>Én az egész idő alatt ágyhoz szegezve, a plébánia padlásán lappangtam. Az
                        öreg plébános ápolt saját kezével, késő éjszakánként lopódzva ágyamhoz,
                        nehogy megsejtsék ottlétemet. Nem is sejtette senki, még a házi cselédség
                        se, pedig félévnél tovább tartott, míg sebeim begyógyultak.</p>
                    <p>Midőn elég erősnek éreztem magamat a vándorlásra és viszontagságokra, egy
                        setét, zivataros éjfélen csak az általam ismert földalatti úton, a kastély
                        alatti rejtekbe lopództam, hová az aranyak és családi kincseket rejtettük.
                        Több nagyértékű gyöngyöt, drágakövet, és annyi aranyat vettem magamhoz,
                        mennyit kényelmesen el tudtam magamnál rejteni és mikor másnap éjjel tisztes
                        ápolóm megjelent, meggyóntam neki az egészet.</p>
                    <p>- Most pedig, szent atyám, szólék, az ágyam felett függő keresztet
                        leakasztva, nagy esküt és fogadást akarok letenni fölkent kezeidbe, azután
                        add rám áldásodat és ereszsz utamra!</p>
                    <p>Esküszöm, atyám, hogy mindaddig járom szárazon és vizen, jó időben és
                        zivatarban a világot, míg csak uram elrabolt gyermekeit fel nem találom és
                        meg nem szabadítom. E célra vettem el a kincset és aranyakat. Esküszöm és
                        fogadom, atyám, hogy életem és vérem árán is megboszulom szeretett uram
                        halálát, még akkor is, ha lelkem az örök kárhozatra jutna miatta.</p>
                    <p>Midőn a keresztre tett ujjakkal elmondtam ezt az eskümet, az ősz, roskatag
                        alak felegyenesedett, s prófétai ihlettel kiáltá:</p>
                    <p>- Ámbátor az Úr azt mondja: »A boszú és megtorlás az enyém!« mégis azt
                        mondom, miként, az Úr mondja az útjára bocsátott üstökösnek: Eredj és ontsd
                        boszumat, haragomat a gonoszok fejére! Menj, Isten adjon erőt, segítséget
                        esküd végbeviteléhez...</p>
                    <p>Másnap neki indultam a világnak.</p>
                    <p>Merő szópocsékolás volna elmondani, mennyi időt, mennyi földet jártam be
                        hasztalanul és hányszor elfogott a csüggedés és kétségbeesés.</p>
                    <p>Azzal is kár volna a türelmedet fárasztanom, hogy elmondjam, mennyi
                        furfanggal, hányféle álruhában kerestem a rabszolga kalmár nyomait, ki úgy
                        eltűnt hajóival, mintha a föld nyelte volna el.</p>
                    <p>Elég az hozzá, hogy hosszú, sikertelen kutatás és fáradozás után, ide
                        Stambulba jutottam, ebben az álruhában, amelyben most vagyok. Ez a
                        veterán-szarácsik, a török-sereg legvitézebb és legbecsültebb katonáinak a
                        ruhája, mely mindenhová utat nyitott előttem.</p>
                    <p>A halvet-ünnepet követő napon, éppen fáradtan és csüggedten akartam egy utazó
                        hánba betérni, midőn valaki a vállamra ütött...</p>
                    <p>Megfordulva, Hiasszárt láttam magam előtt, de nem ismertem reá és majd
                        ledobbantam az ijedtségtől és örömtől, midőn ezzel szólított meg:</p>
                    <p>- Te, hűséges öreg Bálint, te, a szemedből olvasom, hogy urad elrabolt
                        gyermekeit keresed. Már tegnap megismertelek a szerály kapuja előtt, de
                        sánta lábammal nem tudtalak utólérni. Jer hozzám, nem bánod meg!</p>
                    <p>A világ végére is követtem volna. Mit mondok, a világ végére! A
                        mennyországba, pokolba, kárhozatba, mindenhová! Hiszen az volt a szerencsém
                        napja. Mert mikor elmondtam neki mindent, kimondhatlan örömömre azt mondá,
                        hogy téged Abu-el-Máni Aleppóba vitt és Ilonka tartózkodási helyét is
                        nemsokára meg fogja tudni...</p>
                    <p>- És már megtudta? kiáltá az örömtől magánkívül Edömér. Hiasszár, Hiasszár,
                        hol vagy, beszélni akarok veled!</p>
                    <p>- Még nem tudta meg, de türelem, édes jó uram! Ha Hiasszár valamit igér, azt
                        megtartja. De hallgass tovább.</p>
                    <p>Edömér csalódva ült vissza helyére.</p>
                    <p>- A jövő hét végén akartunk vele együtt Aleppóba indulni, midőn egy este
                        lelkendezve rohant haza. Azt hittem, valaki tán üldözi, de nem, örömét azzal
                        mentegette, hogy nyomodra akadt és hála a véghetetlen jóságú Istennek, ki
                        csudálatos módon újra összehozott bennünket...</p>
                    <p>E percben érkezett vissza gyümölcscsel és sült hallal megtömött szatyrával
                        Hiasszár.</p>
                    <p>- Jó Hiasszár, mondd, nyomára akadtál már kis hugomnak? kiáltá Edömér.</p>
                    <p>- Még nem! De Isten, ki benneteket olyan csudálatosan összevezérlett, utat
                        fog mutatni, hogy hugodat is megtalálhassuk, felelt bátorítólag. Aztán
                        Bálinthoz fordult.</p>
                    <p>- Fontos hirrel jövök. Holnap érkezik a magyar követség Lipót király
                        ajándékaival Sztambulba. Hajójuk a namazát-ima idején vetett horganyt a
                        Bosporusban. Holnap tehát megláthatjátok a kiszállásnál.</p>
                    <p>- Ez csakugyan fontos hir! - kiáltá élénken Bálint. Látnunk kell a
                        követséget... Mintha súgná valami, hogy elhatározó fordulat áll be
                        sorsunkban... Tán boldogult uram barátjai közül is részt vesz valaki a
                        követségben... Óh, ha e sejtésem teljesülne!...</p>
                    <p>- Csak az óvatosságot ne feledjétek! De, ime itt vagyon az esteli. Lássunk
                        hozzá, azután fiatal urad el fogja mondani a véle történteket...</p>
                    <p> </p>
                </div>
                <div type="chapter">
                    <head>
                        A magyar követség Sztambulban.
                    </head>
                    <p>»A két barát eltávozott,</p>
                    <p> És búsan visszajött;</p>
                    <p> Óh, szent atyánk, rossz a világ!</p>
                    <p> A baj nyakunkra nőtt.</p>
                    <p> A jobbik férfi elesett,</p>
                    <p> És győztes a gyalázatos.</p>
                    <p> A hont felosztják tolvajok.</p>
                    <p> S lesz szolganép a szabados.«</p>
                    <p>
                         Heine: »Hastingsi csatatér.«
                    </p>
                    
                    <p>Midőn Edömér bevégezte rabságának hosszú történetét, az öreg Bálint keserű
                        átkokban tört ki, de Hiasszár egy komoly intéssel elhallgattatta:</p>
                    <p>- Szavaidból megértém, hogy először is hugodat a Csilla nevű magyar lánykával
                        együtt meg akarod szabadítani, azután boszut akarsz állni atyád gyilkosain!
                        fordult Edömérhez.</p>
                    <p>- Megesküdtem, hogy e szent célnak szentelem egész életemet s addig nem lesz
                        álmom, pihenésem, míg fogadásomat, eskümet be nem váltom! felelt ünnepélyes
                        hangon.</p>
                    <p>- A Hollókövyek nemes sarjához méltó szavak ezek! És mi is, ha kell,
                        életünket áldozzuk, hogy fogadásod beteltét elősegíthessük. De most hallgasd
                        meg az én szavaimat is, hogy egészen beleláss az árulás szövedékébe.</p>
                    <p>Ezzel elbeszélte, mit jósolt Almahál-Eddin dervis a tulipánok ünnepének
                        estéjén Abdi basának, mint használta ezt fel Kányavári áruló terveihez,
                        azután sorról-sorra elmondá az egész beszélgetést, mit a két Kányavári
                        testvér ugyanezen éjszakán a toronyszobában folytatott.</p>
                    <p>- Én az ajtó mögül kihallgattam az egészet, mert, óh uram, most már tiszta
                        lélekkel tehetem előttetek e vallomást, akkoriban én szintén csak olyan
                        gonosz voltam, mint a kiket szolgáltam, és csak a rosszban, árulásban
                        tellett nekem is gyönyörűségem...</p>
                    <p>Vér és nagyobb gonosztett ugyan nem nyomja a lelkiismeretemet. Minden vétkem
                        az volt, hogy a pénzt és aranyat mindenek felett szerettem, - mindazáltal a
                        látszat és véletlen olyan bűnökkel vádolt, hogy a magyar részekről
                        menekülnöm kellett. Nem volt tehát más menekvé­sem, törökké, renegáttá
                        lettem, mire Abdi basa szolgálatába fogadott és néhány megbízását ügyesen,
                        ravaszul elvégezve, csakhamar titkos megbízottjának és hirvivőjének
                        választott.</p>
                    <p>Ekkor ismerkedtem meg Kányavári Áronnal, ki, hogy testtel-lélekkel hivévé,
                        szolgájává tehessen, kémjei és martalócai által kifürkésztette egész
                        multamat s tudtomra adta, hogy hatalmában vagyok...</p>
                    <p>Én e tromfra szintén tromffal akartam válaszolni. Hogy ő is a hatalmamban
                        legyen, én is kilestem a titkait, de mintha csak az ördöggel állana
                        szövetségben - csakhamar megtudta és valami hazugsággal beárult a basának,
                        ki ötven botot veretett talpamra.</p>
                    <p>Boszut esküdve követtem Abdallah-téri titkos házába és ekkor hallgattam ki
                        beszélgetésüket, miből tudója lettem minden titkaiknak...</p>
                    <p>E két gyanakodó gonosz megint megsejtette, hogy minden titkukat tudom. Csak
                        akkor ijedtem meg, midőn ádáz tekintetéből kiolvastam a halálos fenyegetést,
                        bármint igyekezett ezt mézes-mázos szavak alá rejtegetni. Midőn aztán a basa
                        palotája elé értem, úgy megveretett, hogy örökre sánta nyomorékká
                        lettem.</p>
                    <p>Minden pillanat drága volt. Éreztem, ha nem menekülök, végem van. A basa nem
                        szokott sokat teketóriázni egy ember életével. És jól sejtettem!</p>
                    <p>Alig rejtőztem el egy ismerős gyümölcsös-kofa sátorában, már élet-halálra
                        kerestek a csauszok, kik Kányavárival élükön kutatták át a várost, míg a
                        vidéken ezeknek az ördögöknek méltó társa, a kopaszfejű Libor kutatta egy
                        csapat lovassal nyomaimat.</p>
                    <p>A város tolongó sokadalmában egy gabonás-hombárba rejtőzve sikerült a várból
                        kimene­kül­nöm és a gyümölcsös-kofa házánál rejtőztem, míg talpam
                        begyógyult. A sebek begyógyultak, de nyomorék maradtam. Azokon a hosszú
                        éjszakákon, mikor nyögve hemperegtem fájdal­maimban, százszoros boszut
                        esküdtem az egész Kányavári nemzetségnek és Abdi basának, kit híven
                        szolgáltam, mégis le akart nyakaztatni...</p>
                    <p>Magyarországban nem volt maradásom, tehát Törökországba, Sztambulba
                        menekültem, de elébb figyelmeztettem nemes uradat, öreg Bálintom, ki egy
                        izben jótévőm vala - az ellene készülő árulásra...</p>
                    <p>Mikor aztán a rémítő esetnek hirét meghallottam, lelkem mélyéig megrendültem!
                        Olyan érzés fogott el, mintha nekem is részem lett volna a gyilkosságban.
                        Csudálatos változás állott be lelkemben. Gonosz és könnyelmű múltamat
                        megtagadva, fogadást tettem, hogy ezentúl a becsület útján maradok és
                        mindent megteszek, a mi csak erőmtől telik, az elrabolt árvák
                        meg­szabadítására, hogy aztán apai örökökbe újra visszasegíthessem őket.
                        Mikor téged feltaláltak, Bálint, már akkor nyomon voltam és nem kellett
                        hozzá boszorkányság, hogy kitaláljam, mi vezérelt ide, hiszen ismertem a
                        régi időből törhetetlen hűségedet és ragaszkodásodat uradhoz és családjához.
                        E két ifjut pedig nem volt nehéz megismernem. Aki csak egyszer látta nemes
                        uradat, az ráismer a fiára is, mert szakasztott mása neki a legkisebb
                        vonásig.</p>
                    <p>- Valóban az, erősíté könyes szemmel Bálint. Mintha csak boldogult nemes
                        uramat látnám megfiatalodva magam előtt. A megszólalásig tökéletes képmása
                        vagy neki, én fiatal uram, parancsolóm, nemcsak testben, de lélekben is.
                        Benned él, benned támadott fel újra!</p>
                    <p>- Elmondom tehát, miért vagyok halálig szövetségesetek, folytatá emelkedett
                        hangon a renegát. A régi, áruló Hiasszár meghalt, nincs többé, a megjavult
                        nyomorék, Muszli, a pipaszár-árús igazlelkű szövetségesetek lesz és utolsó
                        csepp vérét is értetek áldozza. Elfogadtok-e tehát társatoknak?</p>
                    <p>- Barátunk és szövetségesünk vagy. Amit a multban tettél, levezekelted és ha
                        Isten megsegít, velünk együtt visszatérsz a hazába és nem válunk el
                        egymástól! kiáltá hévvel Edömér és megölelte a renegátot.</p>
                    <p>Hiasszár egy ideig nem tudott szólni a meghatottságtól, de kancsal szeméből a
                        hála és megindulás könyei peregtek.</p>
                    <p>- Nemeslelkű vagy, mint atyád! szólt meghatottan. A múlttal tehát végeztünk,
                        most tanács­koznunk kell a jelenről és jövőről... A legelső dolog, ha
                        tanácsomat fogadjátok, a Csilla nevű leánykának hollétét kipuhatolni...
                        Nehéz lesz, de nem lehetetlen. Holnap tüstént Aleppoba küldjük Fikait, az én
                        emberemet. Három hét múlva itt lesz és megtudjuk, hova, kinek adták el. Ha
                        lehet, megszabadítjuk, ha pedig nem, hirt adunk szüleinek, hogy
                        kiválthassák.</p>
                    <p>Edömér ragyogó szemmel helyeselte e jó tanácsot.</p>
                    <p>- Szavaidból tudom, hogy a leányka szülei magasállású, tekintélyes emberek,
                        sőt rokonságban állanak a császár hatalmas kancellárjával. Örök hálára
                        lesznek kötelezve, ha elveszett leánykájukról hirt adsz nekik vagy éppen
                        megszabadítod. Néked pedig nagy szükséged lészen hatalmas és befolyásos
                        pártfogókra, kik meg tudjanak az ármány és árulás ellen védelmezni. Mindjárt
                        megmondom, miért!</p>
                    <p>Kányavári Áron szerencse-csillaga ama véres árulás óta egyre magasabbra
                        emelkedik.</p>
                    <p>Óriási kincseivel, nagy vagyonával sok barátot, tömérdek hiveket szerzett
                        magának a császári udvarnál, mert a töröktől - hogyan és mikép - ezt még nem
                        tudom, - elpártolva a császáriakhoz állott, amiért aztán magas hivatallal
                        tüntették ki az udvarnál, vöröshaju fia pedig tiszt a hadseregben.</p>
                    <p>Bécsben, Pozsonyban s a nagyobb királyi városokban fényes palotái vannak és
                        hercegi pompában él. Azt mondják, a legbefolyásosabb és leghatalmasabb urak,
                        kik az ország dolgait intézik, nagy summákkal adósai neki, így aztán mindent
                        megvalósíthat, amit csak akar, legyen az jó vagy rossz, igazság vagy
                        hamisság!</p>
                    <p>Most jól ide figyelj, uram! Te nem tudod, kicsodák a Kányaváriak? De én
                        tudom! Földre szabadult ördög mindakettő. Ha valakit el akarnak veszteni,
                        felkutatják, bárhová meneküljön. Az ő kezük mindenhová elér! Ha orgyilokkal,
                        méreggel nem férnek hozzá, elvesztik árulással.</p>
                    <p>Mert ne hidd ám, hogy elpártolt a töröktől! Lelkem üdvösségére meg mernék
                        esküdni, hogy nagy titokban egy gyékényen árul velük és kémje a budai
                        basának... A divánban már akkor tudtak a magyar követség jöveteléről,
                        mielőtt az még útnak indult volna... Mihelyt tehát neszét veszik, hogy mi
                        élünk, eget-földet megmozdítanak elvesztésünkre. A halál száz alakban fog
                        körülöttünk ólálkodni a nap minden percében és órájában s bárhová lépjünk,
                        háló, cselvetés leselkedik ránk.</p>
                    <p>De azért ne csüggedj! Négyen vagyunk! »Négy hű barát hegyet mozdít, folyót
                        rekeszt«, mondja a példabeszéd... Mennél később tudják meg, hogy élünk,
                        annál jobb reánk nézve. Aki időt nyer, életet nyer!</p>
                    <p>Mihelyt a körülmények engedik, kerülő utakon visszatérünk a hazába. Ti
                        beálltok a császári seregbe és a harcok viharaiban elvesztek szem elől.</p>
                    <p>- Úgy lesz! Utolsó csepp vérünkig harcolunk hazánk felszabadításán! kiáltá
                        Edömér és László, egymás jobbját lelkesülten megszorítva.</p>
                    <p>–– –– –– –– –– –– –– –– –– –– –– –– –– –– –– –– –– –– –– –– –– –– –– ––
                        ––</p>
                    <p>Másnap reggel Hiasszár a két ifju számára legelsőbben is a sztambuli
                        viseletnek megfelelő ruhadarabokat vásárolt egy ismerős szatócsnál, hogy
                        mennél kevésbé vonják magukra a figyelmet.</p>
                    <p>- Így, ni! Most legalább helybeli ifjaknak tartanak benneteket, mondá, midőn
                        megindultak a szerály előtti nagy piac felé, mert a követség a khor-khori
                        szökőkútak előtt volt elvonulandó s egy Todoráki nevű gazdag örmény házában
                        bérelt szállást, amint ezt Hiasszárnak egyik bazárbeli szomszédja
                        elújságolá, ki szintén követte őket a hentesek, mészárosok és halárusok
                        bódéival, sátraival teletömött Atmeidán-térre.</p>
                    <p>- Nézzétek, itt vásárolják a juhhúst a pilávhoz a szultáni konyha és szerály
                        számára, emitt a gödölyéket és szárnyasokat, amodább a halakat és borjúhúst,
                        mondogatá a bőbeszédű szatócs, a cifra öltözetű szerálybeli kukták,
                        bébillérek és szakácsok felé integetve, kik az al- és felső-konyhamesterek
                        vezetése mellett vásárolták be a napi szükségletet.</p>
                    <p>Ugyan e pillanatban a szakácsok egyike megfordult és éppen szembetalálkozott
                        az előlmenő Edömérrel.</p>
                    <p>Egy szempillantásig, kövér arcán kimondhatatlan elmeredéssel nézett reá,
                        azután hangos örömkiáltással borult a nyakába:</p>
                    <p>- Jash Allah! Szelim, Szelim! Mely áldott ajándékai az égnek a szemek! Te
                        vagy? Valóban te vagy! Csak hogy élsz, egészségben és szabadságban, te
                        szívemnek kedves fiú, te. Ismersz-e? Megismered-e barátodat, Bendárt -
                        kiabálta örömében hangosan, miközben gömbölyű arcán az öröm és megindulás
                        könyei peregtek alá.</p>
                    <p>Edömér szintén az első pillantásra megismerte Bendárt, Mahmud-el-Tebrisz
                        szakácsát, de vissza is döbbent tőle és szeme aggódva kereste a félszemű
                        Ibrahimot és Hanif magas alakját.</p>
                    <p>- Lassabban beszélj, jó Bendár, nehogy felismerjen valaki... Úgy szöktem el a
                        szeraszkiertól! suttogá Edömér.</p>
                    <p>- Hála és dicsőség érte Allahnak! Ezért imádkoztam mindig! suttogá Bendár is.
                        Ne félj semmit. Hajdani uram, fiával együtt, a te hazádba költözött, én
                        pedig a szultán szakácsa vagyok! Jer hozzám, Szelim, majd azt mondom,
                        unokaöcsém vagy Aleppóból...</p>
                    <p>- Te jer velünk, jó Bendárom. Nézd, ott vannak barátaim, kik nem győznek
                        csodálkozni e váratlan találkozáson!</p>
                    <p>- Veled megyek, szívemnek kedves fiú te! Óh, Allah, mily öröm, mily örömnap
                        ez nekem! - s pár szót mondva a kuktáknak, követte Edömért.</p>
                    <p>Az ismerkedés hamar megtörtént, mert Edömér elbeszéléséből mindnyájan
                        emlékeztek a jószivű szakácsra.</p>
                    <p>- Menjünk! Menjünk! sürgetőzött Hiasszár, ki kerülni akart minden
                        feltűnést.</p>
                    <p>- Hajde gidelim! (no hát menjünk) mondá vígan Bendár is. Veletek megyek,
                        aztán megvendégellek benneteket!</p>
                    <p>Míg a sok tekervényes utcán és tereken keresztül, a szerály előtti piactérre
                        értek, elmondá Edömérnek, hogy Mahmud-el-Tebrisz pár hónapig fiával együtt
                        Sztambulban időzött, azután Magyarországba ment, hol egy nagy szandzsákság
                        kormányzását kapta. Őt és még pár szolgáját, akik csak Edömérhez jó szívvel
                        voltak, mind elbocsátotta a szolgálatból...</p>
                    <p>- Szegény jó Bendár, miattam kellett szenvedned!</p>
                    <p>- Soh’se bánd te azt, Szelim. Az aleppói szakácsokat mindenhol keresik.
                        Mindjárt az első nap felfogadtak a szerályba. Úri dolgom van ott.</p>
                    <p>- Nem tudnád megmondani, Mahmud-el-Tebrisz, melyik szandzsákságban
                        kormányoz?</p>
                    <p>- A nevét biz én nem tudom, mert hosszú és furcsa neve van, de talán Fatma
                        meg tudná mondani... Hejh, nem tudom, mit csinálna örömében, ha tudná, hogy
                        szabad vagy!</p>
                    <p>Edömér minden idegén villámos ütést érzett s a felindulástól halványan
                        ragadta meg Bendár kövér karjait...</p>
                    <p>- Fatmát? Csillát mondod? Hát tudod, hol van? Oh, Istenem, igazán tudod?
                        Mondjad hát gyorsan, hol van? Mondjad, jó Bendárom!</p>
                    <p>- Igaz, te nem tudhatsz róla! Allah kerim, mily gyönyörűség, hogy kedves hirt
                        mondhatok vele! El-Tebrisz, e kegyetlen ember, őt is nyilvánosan eladatta a
                        bazárban. Ha láttad volna, hogy szégyenkezett ez az erős szívű büszke kis
                        galamb, mikor arcfátyolát fel-felemelték. Ölni tudott volna villogó
                        szemével... Zümzelmája Khor-khori, a padisah nyugalmazott csohodárja
                        vásárolta meg kétezer aranyon, mivelhogy olyan igen szép volt és Kirkilis
                        környékén lévő tengerparti köszkjébe vitte...</p>
                    <p>- Mikor láttad? Beszéltél vele? Nem vezethetnél hozzá? kérdezte egy
                        lélekzetvétel alatt Edömér.</p>
                    <p>- Az nem lehet, Szelim, nem lehet. Az a vén táltos úgy őrzi, hogy még a
                        szellőt se ereszti hozzá. Fatma különben maga az oka e szigornak. Egyszer
                        meg akart szökni, kétszer pedig hirvivőt akart küldeni hazájába szüleihez.
                        De most ne beszéljünk erről. Ilyesmit nem jó ennyi nép között emlegetni, ki
                        tudja, milyen fül lesi szavainkat! Majd nálam beszélhetünk... Mert a
                        szemedből látom, Szelim fiam, miben töröd a fejedet.</p>
                    <p>S jószivüleg, biztatólag nevetett hozzá...</p>
                    <p>- Bendárnak igaza van! mondá Hiasszár is. Ime, itt vagyunk a szökőkútaknál. A
                        nép mind a part felé tódul, hogy a kiszállást lássa, így jó helyre tehetünk
                        szert. Szoruljunk egymáshoz, ide a kút felső lépcsőjére.</p>
                    <p>Csakugyan az óriási téren hullámzó ezernyi néptömeg mind a part felé
                        tolongott, hol a követség kaikjai éppen kikötni készültek.</p>
                    <p>Hiasszár szatócs szomszédjához egy másik bazárbeli ismerős is csatlakozott és
                        mindketten erősen integettek neki, hogy hallgassa a körülállók
                        beszélgetését, kik a magyar követség pompájáról s a padisah és vezérek
                        részére hozott drága ajándékokról beszéltek.</p>
                    <p>- Aranypénzekkel telt remekművű arany edények, gyémántos forgók, muzsikáló
                        órák, remekbe dolgozott kirakott művű ébenfaládák tele ezüst-oroszlán
                        tallérokkal, ezüst tintatartó, kristály- és drágakövekkel ékítve, remek
                        faragású sétapálcák, ezüst tálak, drágaköves fegyverek, aranyszövetek és
                        mindenféle más ritkaságok tették az ajándékokat, melyeket mind látni lehet,
                        mert díszbe öltözött szolgák hozzák és a felséges padisah abban a teremben
                        fogja fogadni őket, a melyikben a nagy Szulejmán fogadta a követségeket,
                        fején a megbecsülhetlen értékű, gyöngyös és gyémántos szurgodzsállal, -
                        beszélték egymásnak a körülállók.</p>
                    <p>- Azért küldött a nagyvezír elibük olyan nagy díszkiséretet, felelé nekik egy
                        örménynek látszó, hosszú szakállú ember. Ha előre be nem sugták volna neki,
                        hogy olyan töméntelen ajándékot hoznak, most a díszkiséret helyett a
                        Jedikulába csukatta volna az egész követséget.</p>
                    <p>- Sok igazság van a szavaiban! szólalt meg erre halkan Hiasszár. Kitanult,
                        ravasz embernek kell lenni a követség között, hogy így ismeri a dörgést.
                        Amint hallottam, a nagyvezír már tegnap busás ajándékokat kapott, a városban
                        pedig kereskedőknek öltözött kikiáltók terjesz­tették az ajándokok fényének,
                        sokaságának a hirét. De nézzétek, a követség már partra szállott. A népség
                        nagyon errefelé tódul, a dobok és réztányérok csengeni kezdenek!</p>
                    <p>Csakugyan lármás, recsegő zene szólalt meg. A tülkök, tárogatók sikoltása, a
                        réztányérok csengése és az üstdobok pufogása között indult meg a menet, a
                        Zulejmája mecset előtt azonban a zene elhallgatott és ettől fogva csak a nép
                        zsivajgása között közeledett a khor-khori szökőkutak felé.</p>
                    <p>Legelől fegyveres azopardok lépkedtek dárdával, paizszsal és lebegő
                        párducbőrrel ében-fekete vállukon, utánuk egy csapat félmeztelen mameluk
                        kivont pallosokkal, ezek után pedig az ajándékvivők fényes csapatja
                        következett.</p>
                    <p>A menet közepén maga a követség ügetett káprázatos pompájában. Az aranyos
                        csótárú, toporzékoló paripákat tarka öltözetű, structollas apródok vezették
                        lassú léptekben, s így Bálint szive szerint gyönyörködhetett a fényes
                        öltözetű daliás alakokban.</p>
                    <p>- Egy-egy fejedelem mindegyik! Hiába csak az én hazámfiai tudnak ilyen
                        fényesen megjelenni! kiáltá elragadtatással. De egyszerre csak
                        megtántorodott és jóságos arcát ember feletti düh és iszony torzítá el.</p>
                    <p>- Kányavári Áron, átkozott legyen a föld, hová lépsz! hördült fel, mindenről
                        elfeledkezve - s dühtől éles hangjával tuldörögte a zsivajgást.</p>
                    <p>Kányavári Áron - mert csakugyan ő ügetett fiával a sor szélén, lovának
                        kantárszárát pedig nélkülözhetetlen Liborja tartotta - e kilátásra, mintha
                        kigyócsipés érné, fordult arra felé és a négy szempár felismerő villanással
                        furódott egymásba...</p>
                    <p>- Mi vagyunk, mi, a halottak! Reszkess, orgyilkos hóhér! Áldozataid vére
                        boszuért kiált! rázta feléje öklét. </p>
                    <p>Kányavári pergamentszerű arca egészen ónszinüvé vált és lankadt szemhéjai
                        remegve ereszkedtek alá.</p>
                    <p>Egy percig zsibbasztó, vértfagylaló rémület állta el egész valóját, midőn
                        holtnak hitt áldozatait maga előtt látta, de már a következő pillanatban a
                        vér megint visszatért szívébe s ördögi tekintetével mind a négyüket
                        egyenként megfenyegetve, tovaügetett.</p>
                    <p>- Mit cselekedtél, szerencsétlen! riadt rá Hiasszár a haragtól elsápadva.
                        Elárultál, elvesztettél mindnyájunkat!</p>
                    <p>Bálint mellére csüggesztett fejjel, megtörten hallgatott. Halványságából és
                        mellének heves rengéséből látszott, mennyire le van sujtva, hogy ilyen
                        meggondolatlan kitörésre ragadtatá el magát...</p>
                    <p>- Ne tégy neki több szemrehányást, Hiasszár! Bálint, hűséges öreg barátom, én
                        megértem és megbocsátom felgerjedésedet! lépett hozzá vigasztalólag
                        Edömér.</p>
                    <p>Bálint felemelé ősz fejét és felelni akart, de Hiasszár nem engedett rá
                        időt.</p>
                    <p>- Most nincs idő a beszédre! Menekülnünk kell innét tüstént, hogy nyomunkat
                        veszítsék! Különben, Allahra mondom, a Jedikulába hurcolnak és levágott
                        fejünket ugyanez a néptömeg fogja bámulni a khor-khori szökőkutak
                        peremén.</p>
                    <p>- Allah kerim! akkor el innen, a hogy csak lábaink bírják, ijedezett Bendár,
                        hogy piros arca egészén elsápadt bele...</p>
                    <p>- Ugyan ne vesztegessétek üres fecsegéssel, tétovázással az időt. Fejetekbe
                        megy a játék! nógatá őket Hiasszár. Egy negyed óra mulva Sztambul valamennyi
                        dzsanszusza és zaptiehja csak minket fog keresni!</p>
                    <p>- Jertek én hozzám! A szerályban senki se mer utánatok kutatni! Pár perc
                        mulva biztosságban leszünk és füttyöt hányhatunk valamennyi csausz kutyának,
                        örvendezett saját jó gondolatának Bendár...</p>
                    <p>- Allahra, csakis ez menthet meg bennünket! Előre, indulj hát, derék
                        barátunk!</p>
                    <p>A merre legnagyobb volt a tolongás, oda furakodtak be és hogy nyomot
                        veszítsenek, pár egymásba torkolló melléksikátoron át, egészen ellenkező
                        irányból, siettek a szerály egyik hátsó mellékajtócskája felé.</p>
                    <p>Midőn odaértek, Hiasszár hátrapillantott.</p>
                    <p>- Mit mondtam, nézzetek oda a fülke mellé! Az a baltadzsinak (favágónak)
                        öltözött magas ember Sztambul legügyesebb rendőrkémje. Most éppen Muszlival,
                        az én fecsegő szomszédommal beszél...</p>
                    <p>- Ugyan mitől féltek, hiszen már itt vagyunk! biztatá őket Bendár.</p>
                    <p>- Csakhogy mi menekülni is akarunk ám, jó Bendár mielébb!</p>
                    <p>- Az is meglesz, a nélkül, hogy egy szál hajatok meggörbülne. De lépjetek be,
                        Allah nevében!</p>
                    <p> </p>
                </div>
                <div type="chapter">
                    <head>
                        Alamúth vára.
                    </head>
                 
                    <p> Ismered-e a nagy oszlopos lakot?</p>
                    <p> Benn csarnok fénylik, díszterem ragyog.</p>
                    <p> És márvány-szobrok állnak, nézve rám:</p>
                    <p> »Mi bántja szivedet, szegény leány?«</p>
                    <p> Ismered-é?</p>
                    <p> Felé, felé!</p>
                    <p> Óh, kedvesem, veled vágyok felé!«</p>
                    <p>
                         Goethe: »Mignon dala.«
                    </p>
                    
                    <p>- Hála Allahnak, ki benneteket hozzám vezérlett. Most már biztosságban
                        vagytok! Egyetek, igyatok hát kedvetek szerint! sürgött-forgott Bendár,
                        kövér arcán jószívű mosolygással, midőn a ciprusfák közé rejtett kis
                        lakásában letelepedve, minden jót elébük rakott, amivel a szultáni konyha
                        csak dicsekedhetett.</p>
                    <p>Evés után Hiasszár volt, aki először megszólalt:</p>
                    <p>- Most már meg van izenve a harc életre-halálra, kezdé komolyan. Mondom
                        néktek, a halál mindenütt fejünk fölött lebeg láthatatlan alakban,
                        pókhálóvékony szálakon.</p>
                    <p>Legjobb lesz tehát, ha mielébb itt hagyjuk Sztambult, hogy egy időre
                        nyomunkat veszítsék, mert itt egy percig sem vagyunk biztosságban.
                        Ellenségünk eget, földet meg fog mozgatni elvesztésünkre, s néhány erszény
                        pénzért megveszi fejünket a nagyvezértől.</p>
                    <p>- E felől ne busuljatok. Akkor hagyhatjátok el a várost és jöhettek vissza
                        Sztambulba, mikor nektek tetszik. Én tudok olyan utat, melyen biztosságban
                        járhattok, a nélkül, hogy felfedez­nének benneteket, - szólt közbe
                        Bendár.</p>
                    <p>- Akkor nevetünk minden veszedelmet. És most beszéljük meg, miként lehetne a
                        kis magyar leánykát a vén Zümzelmája körmei közül kiszabadítani?</p>
                    <p>- Igen, igen! Csillát szabadítsuk meg mindenekelőtt!</p>
                    <p>- Furfanggal, egyedül csak furfanggal! Pénzzel, erőszakkal nem mentek
                        semmire. Ez az érde­mes öreg (itt Bálint hatalmas vállaira ütött) az imént
                        mondá, hogy furfangban, lele­ményes­ségben nincs párod, neked kell hát
                        valamit kigondolnod.</p>
                    <p>Hiasszár egész komolyan vette a dicséretet és helybenhagyólag bólintott.</p>
                    <p>- Jól van. Mondj el hát róla mindent, amit csak tudsz!</p>
                    <p>- Az nem sok lesz, de talán neked mégis elég! Amint mondám, Zümzelmája
                        Khor-khori a padisah csohodárja volt, t. i. a nagyúr egyik öltöztetője, ő
                        adta rá a drága-kövektől nehéz binist (felső öltöny) és erre a hivatalára
                        nagyon büszke volt...</p>
                    <p>Khor-khori fösvény, ravasz, a butaságig dölyfös és nagy vagyont harácsolva
                        össze, megvette a kapudántól annak tengerparti köszkjét és egész erősséget
                        csináltatott belőle falakkal, tornyokkal és kapuval, mert nagyon félti
                        kincseit és életét, és elnevezte Alamuth várának.</p>
                    <p>Valahányszor a rabszolga-bazár megnyílik, ő a legelső, ki összevásárolja a
                        legszebb lányokat. Olyan szépséget keres, ki felülmulja a legszebbet a
                        világon, hogy azután a padisahnak aján­dékozva, valamelyik gazdag pashalik,
                        teszem, Egyiptusnak vagy Damaszkusnak a kormányzó­ságát megkapja érte...</p>
                    <p>Ezt a szépséget Fatmában megtalálta. Kétezer aranyat adott érte, azért úgy
                        őrzi, mint a szemevilágát és vára éjjel nappal csukva van, noha nagyszámú
                        fegyveres őrizetet tart.</p>
                    <p>Mikor Fatmát megvette, ugyanekkor egy ismerős aleppói asszony került házához,
                        ki a női osztály részére a süteményeket és befőtteket készíti.</p>
                    <p>Ennek révén már kétszer váltottunk izenetet és merem igérni, hogy Ninifa
                        segítségünkre lesz bármiben.</p>
                    <p>- Tehát velünk akarsz jönni te is? kérdé mély hálával Edömér.</p>
                    <p>- Hogyne, hiszen ti nem ismeritek a vidéket és Ninifát.</p>
                    <p>- De megengedi-e szolgálatod?</p>
                    <p>- Hiszen Kirkilisben és környékén vásárlom be a tojást, zöldséget és a
                        mandula nagyrészét a konyha számára. Többet ne kérdezzetek, mert nem
                        tudok.</p>
                    <p>- Amit te nem tudsz, azt tudom én, mert én is ismerem Khor-khorit, de most ne
                        zavarjatok, hadd gondolkozzam a dolog felől, mondá elégülten Hiasszár,
                        ritkás szakállát simogatva, mire Bendár kivezette őket kis kertjébe és
                        megmutogatta nekik szegfűit, tulipánjait, galambjaival együtt, melyeknek
                        szelidsége majd könyeket csalt Edömér szemeibe, mert hugocskájára, Ilonkára
                        emlékeztették...</p>
                    <p>Hát őt mikor és hol fogja megtalálni?...</p>
                    <p>Midőn visszatértek, Hiasszár már, úgy látszék készen volt tervével mert azzal
                        a kijelentéssel lepte meg őket, hogy neki most a városba kell távoznia, hogy
                        mindent elintézhessen.</p>
                    <p>- Mi is veled megyünk! mondá Edömér és László egyszerre.</p>
                    <p>- Nem! Egy ember könnyen elcsuszik, de három már szemet szúr. Maradnotok
                        kell! jelenté ki egész határozottan és magához inté Bendárt.</p>
                    <p>- Tudnom kell, melyik úton viszesz ki bennünket a városból! - kérdé, mire
                        Bendár diadalmas mosolygással megsugta neki.</p>
                    <p>Hiasszár elégedetten bólintott.</p>
                    <p>- Nem mondod meg, hová és mi ügyben mégy? kérdezték Bálint és a többiek.</p>
                    <p>- Egyet tartsatok meg! Sohse kérdezősködjetek. Én mindent megmondok
                        kérdezősködés nélkül annak idején, mit tudnotok kell, de azt, hogy jobb
                        lábammal hová lépek, még bal lábamnak se mondom meg előre. Nem
                        bizalmatlanságból teszem, azt jól tudjátok, de a ki az oroszlánra vadász, az
                        még a lába előtt mászkáló hangyát is vegye figyelembe! Most ide
                        hallgassatok! Lehet, hogy napkeltével visszatérek, lehet, hogy nem! Bármi
                        történjék, Bálint néked szorosan meghagyom, innen ki ne mozduljatok. Két nap
                        mulva, az esti csillag feljövetelekor, elindulunk Kirkilisbe. Ha meg nem
                        halok, akkorra bizonyosan itt leszek! Kisérj el az ajtóig, hogy
                        kiereszszenek, Bendár!</p>
                    <p>Ezzel rövid, komoly búcsuzással eltávozott.</p>
                    <p>Napkeltekor azonban hiába várták, nem tért vissza, sőt már a második nap is
                        végefelé járt, de Hiasszár csak nem mutatkozott.</p>
                    <p>Ekkor már mindnyájukon komoly aggodalom vett erőt. Edömér és László néma
                        aggódással számlálták a perceket, az öreg Bálint pedig hangos
                        szemrehányásokat tett magának, hogy az ő vén botor feje okozta a
                        veszedelmet...</p>
                    <p>Bendár, ki eddig még mindig reménykedett és minden előkészületet megtett az
                        utazásra, szintén elvesztette minden reménységét.</p>
                    <p>- Az alkonyat már itt van, s mihelyt a nap lenyugszik a Rumili-Hiasszár
                        mögött, feljön az esti csillag. Bizonyosan valami baj érte Hiasszárt, mert
                        már itt kellene lennie.</p>
                    <p>Némán, tanácstalanul néztek egymásra. Már most hová, merre forduljanak?
                        Hiasszár nélkül el vannak veszve ők is, el van veszve a megszabadítás ügye
                        is.</p>
                    <p>E percben egy kukta kopogtatta meg a rácsos ablakot, hogy egy dervis kiván
                        Bendárral beszélni a kapunál.</p>
                    <p>Bendár kisietett - és kevés idő mulva a dervis ruhába öltözött Hiasszárral
                        tért vissza mindnyájuknak nagy megkönnyebbülésére és örömére.</p>
                    <p>- Csak akkor leszünk biztosságban, ha Sztambul falai hátunk mögött lesznek!
                        Induljunk! Induljunk azonnal!</p>
                    <p>E szavakkal köszönté őket, mire aztán Bendár kalauzolása mellett leszálltak a
                        szerály alatt lévő roppant vízpincékbe...</p>
                    <p>Az általa igért menekvési út, a város alatt, mértföldekre terjedő vizvezetéki
                        medence volt... Ezt az óriási alkotást, melyből a város kutjainak jó része
                        táplálékát nyerte, ezer-egyszáz óriási kőoszlop emelte, melyek felett tompa
                        mennydörgésként, a város zűrzavaros moraja, robogása hallatszott.</p>
                    <p>Csónakon siklottak tova a roppant víztükrön, mely mozdulatlan földalatti
                        tóként setétlett előttük - és végre egy hosszú, alagutforma vezetéken át
                        szerencsésen kijutottak a városból, melynek falai már összeolvadtak az
                        aláereszkedő éjhomálylyal...</p>
                    <p>A jó félórányira fekvő ciprusfa-gesztben rátaláltak a rájuk várakozó lovakra
                        és öszvércsapatra, melyeket Bendár és Hiasszár két hű embere őrzött - és a
                        málhákból jól felfegyverkezve, sebes ügetésben indultak Kirkilis felé.</p>
                    <p>- Uram és te, Bálint, ti is, miként én, vissza fogtok borzadni ennek az
                        embernek az erejétől és hatalmától, ha elmondom, miket művelt e rövid idő
                        alatt! kezdett beszélni Hiasszár.</p>
                    <p>Ha itt az idegenben, fel tudja az egész várost forgatni érettünk, minő
                        hatalma lehet neki otthon, ahol cinkostársaitól az egész ország be van
                        hálózva s nálánál még ördögibb eszű bátyja áll a háta mögött...</p>
                    <p>- De beszélj hát, kérlek, mi történt?</p>
                    <p>- Az történt, hogy lakásunkat, boltomat kikutatta és egész sereg kém és
                        fegyveres őrzi napok óta mind a kettőt. Titeket, mint a damaszkuszi
                        szeraszkier megszökött rabszolgáit keresnek, engem, mint pénzhamisítót
                        vádoltak be és a főkadinál egész csomó hamis piasztert tettek le
                        bizonyítékul, téged pedig, öreg Bálint, egy galatabeli örmény asszony vádolt
                        be nagy jajveszékelés között, hogy Dubán nevű fiacskáját meggyilkolva, a
                        csatornába dobtad.</p>
                    <p>- Engem, mint gyilkost! riadt fel dühvel az öreg.</p>
                    <p>- Téged bizony, de csillapulj! Ez volt a háló, amelyben meg akartak bennünket
                        fogni, hogy elveszíthessenek. Látjátok, hová elér az ő keze - s minő
                        eszközökkel iparkodik célhoz jutni! Az ember a föld kerekségén mindenütt
                        egyforma! Aranynyal és összejátszással minden sikerül.</p>
                    <p>- De hiszen ez az ember valóságos sátán! kiáltá László és Edömér.</p>
                    <p>- Valósággal az! Épp ezért többé nem térhetünk vissza Sztambulba, hanem
                        Kirkilisből egyenesen megindulunk Magyarország felé.</p>
                    <p>- Meg szeretnélek ölelni e gondolatodért! tört ki erre, minden aggodalma
                        mellett is, az öröm Bálintból.</p>
                    <p>- Ne örülj neki, mert bizony mondom, otthon is a veszedelem lesz állandó
                        útitársunk, csóválta fejét aggodalmasan.</p>
                    <p>- De még nem mondtad el, hol késtél annyira?</p>
                    <p>- Ime, hallgassátok! Kevésbe mult, hogy a kezük közé nem kerültem. A kelepce
                        jól volt felállítva, csakhogy én még ravaszabb voltam. Mikor tőletek
                        távoztam, a csatornán átvitettem magamat a túlsó szélre s onnan küldtem egy
                        hamált a bazárba szolgámért, Fikaiért. Fikai csakugyan alkonyatkor eljött és
                        remegve mondá el, hogy üldöznek. Én erre megadtam neki a szükséges
                        utasításokat és éjjelre a Zulejmája mecset kucsuk-mezári tekkijében vettem
                        szállást, ahonnan másnap hajnalban, dervisnek öltözve, tértem vissza a
                        felsővárosba.</p>
                    <p>»Akit a kígyó megcsíp, az a gyíktól is fél«, mondja a példabeszéd. Turbánomat
                        mélyen a szememre húzva, még a saját árnyékomat is kétszer megnéztem, ha
                        elibém vetődött - és minden járókelőben kémet gyanítva, jártam el
                        dolgaimban.</p>
                    <p>Már délutánra járt az idő, s eddigi szerencsémtől kissé felbátorítva,
                        bemerészkedtem a bazárba, de alig távoztam el onnan, egy csapat fegyveres
                        kavasz feltünő módon hol előttem, hol a hátam megett ténfergett folytonosan.
                        Meg akartam próbálni, vajjon rám lesnek-e, és a Bezesztán boltozatos
                        vásárpiaca felé tartottam, hol ismerőseim boltjain keresztül nyomot akartam
                        veszíteni.</p>
                    <p>Csakugyan utánam jöttek, midőn az ég váratlan segítőt küldött számomra.
                        Trombitaharsogás és a tábori tülkök recsegése között, a kapudán vonult a
                        szerályba nagy kisérettel, kinek az az előjoga van, hogy az utcákon minden
                        császári zsoldban álló fegyveresnek kiséretéhez kell csatlakozni
                        díszőrségképen.</p>
                    <p>Turbánom alól láttam, hogy a kavaszok vezetője egy alacsony öreges
                        börekcsivel titkos jeleket váltogat, mire ez felkapta kosarát és utánam
                        jött, én pedig, hogy lerázzam a nyakamról, kevés gondolkozás utána
                        Mehlevi-dervisek tekkéje felé indultam.</p>
                    <p>Nem csalódtam, a külső udvar és a kapukat szegő csarnokok tele voltak fecsegő
                        és vitatkozó dervisekkel. Odaszólítottam tehát a börekcsit, hogy vásárolni
                        akarok a réteseiből.</p>
                    <p>Egy percig erősen tétovázott, de aztán még jobban szemére húzva turbánját,
                        odajött és a szokás ellenére nem tette le a kosarát, hanem megfordult, hogy
                        úgy válaszszak belőle.</p>
                    <p>- Mi okon rejtegeti előlem az orcáját? ezt akartam megtudni, - de ki irja le
                        meglepetésemet, midőn hosszú álszakálla, bozontos szemöldei és barnára
                        festett pofája ellenére is, a vén gazember Libort ismertem fel a
                        börekcsiben!</p>
                    <p>Pár pillanatig a düh fojtogatott, de azután egyet gondoltam és egy jó csomó
                        rétest kiválasztva, rendre kináltam az éhes, rongyos dervishadat, kik mohón
                        neki estek a mézes csemegének.</p>
                    <p>Én azonban az első harapás után undorodva dobtam el a rétest és tajtékzó
                        dühvel felordítottam.</p>
                    <p>- Egy harapást se egyetek, testvérek! Köpjétek ki, okádjátok ki, mit
                        lenyeltetek és hétszerte-hétszer mossátok ki szájatokat, mert ez a hitetlen
                        kutya tisztátalan disznózsirral sütötte, hogy megrontsa az igaz müzülman
                        erkölcsöket és a gyehenna fenekére juttasson bennünket! Üssétek le, tépjétek
                        szét. Nem börekcsi ez, hanem moszkó. Festett pofája, álszakálla van
                        neki!</p>
                    <p>Hej! láttátok volna azt a ribilliót, ami erre következett. Egy perc müve volt
                        az egész! A dervisek üvöltve, átkozódva rohantak rá és diadalordítással
                        tépték le álszakállát.</p>
                    <p>- Moszkó! Áruló! Kém, kutya, hitetlen eb! Üssétek le, tépjétek széjjel! Ez az
                        ordítás harsogott szájról-szájra, én pedig a nagy dulakodásban szépen
                        megugrottam és visszatekintve, Libort láttam kétségbeeséstől sápadt pofával
                        védekezni, de azután egy botütéstől földre rogyott. Bár csak ott gebedt
                        volna, - de így is, úgy is egy időre megszabadultunk tőle.</p>
                    <p>László és Edömér gondolkozva hallgattak, Bálint ellenben nem tudott hová
                        lenni, még a szeme is szikrázott örömében.</p>
                    <p>- Te, te, csak te tudsz ilyent kitalálni, a te nagy eszed lesz a mi
                        megmentőnk. Most már a leányka is bizonyosan megszabadul, úgy-e, Hiasszár
                        cimborám?</p>
                    <p>Hiasszár ezuttal nem felelt Bálint vérmes reményű szavaira, hanem csak
                        titokteljes mosolylyal rázta fejét...</p>
                    <p>Az ötödik nap hajnalán hosszú, kerülő utakon végre elérték Kirkilist. A
                        Fekete-tenger távoli moraja üdvözölte őket és a magas sziklatetőn épült
                        oszlopos várkastély aranyozott félholdjai, ragyogó kupolái fenségesen
                        emelkedtek a napkelte pirjától ragyogó égboltozat felé.</p>
                    <p>- Az ott Alamuth vára! szólt Bendár, karjaival a magas várfalaktól környezett
                        tündéri szép kastély felé mutatva, melyet valóságos ciprus rengeteg
                        körített.</p>
                    <p>- Ott van hát Csilla! Az oszlopos, faragott falak között eped a szabadság
                        után! susogta Edömér. Nem is sejti, hogy barátjai közel vannak hozzá...</p>
                    <p>- Mondom neked, délre sejteni fogja, igérte Bendár.</p>
                    <p>- Szegényke, mennyit szenvedhetett. Az ő kastélyuk is ilyen gyönyörű
                        oszlopsorokkal, csarnokokkal és tornyos erkélyekkel van díszítve. Ez őt
                        örökké a drága otthonra emlékeztette. Hiasszár, barátom, remélled-e, hogy
                        megszabadíthatjuk? kérdezé leplezetlen felindulással.</p>
                    <p>- Megpróbáljuk! A jövő Isten kezében van, ő lát előre mindeneket, felelé ez
                        komolyan, de biztatólag.</p>
                    <p>Rövid idő mulva elérték a népes várost, melynek utcáin azonban most
                        megdöbbentő csend és némaság honolt, csak a halottas menetek követték sűrün
                        egymást az üres utcákon.</p>
                    <p>Hiasszár először megdöbbenve nézett szét, azután mintegy felserkenve,
                        homlokára ütött.</p>
                    <p>- Kirkilisben a kolera dühöng! Nem reméltem, hogy még ez is segítségünkre
                        jöjjön! Óh, óh, most már megnyertük a játékot! mormogá, örömét rejteni nem
                        tudó arccal.</p>
                    <p>A bazár szomszédságában lévő karaván-szerályba szálltak meg. Ez is, az is,
                        egyforma üres volt mind a kettő, aminek csak örülhettek.</p>
                    <p>- Most ülj le, uram és ird, amit mondani fogok, szólt Edömérhez és egy kis
                        tasakból minden, az iráshoz szükséges tárgyat eléje rakott.</p>
                    <p>Midőn a levél készen volt, átadta Bendárnak.</p>
                    <p>- Ennek mihamarébb a leányka kezébe kell jutni. Beszélj Ninifával és tudj meg
                        tőle mindent. Különben egy darabon veled megyek, ti addig ki ne mozduljatok
                        innen.</p>
                    <p>Másfél óra mulva Hiasszár visszatért, - de már akkor fogadott kikiáltók
                        járták be a várost és recsegő trombitaszóval hirdették mindenfelé, hogy
                        Thesszaloniából érkezett és átutazóban van az egész világon ismert és a
                        nagyvezírektől, basáktól sokszorosan kitüntetett Khakamankak­hu­di­baba
                        orvos, csillag jósló és indiai bölcs, ki a kolerától kezdve minden
                        betegséget meggyógyít.</p>
                    <p>A nagy trombitálás zaja felhallatszott a várba, hová a nevezetes orvos hire
                        futótűzként jutott el, úgy, hogy alig öltözött fel Hiasszár és kötötte fel
                        övig érő fekete szakállát, máris kopog­tattak ajtaján és két díszesen
                        öltözött fekete rabszolga a leghizelgőbb meghívással és igéretekkel hivta
                        meg Zümzelmája Khor-khori nevében Alamuth várába.</p>
                    <p>- Mondjátok meg uratoknak, hogy mihelyt elkészítem a nagyvezír kedvenc
                        nejének az orvosságát, melyre sebes hirnök vár Sztambulból, mindjárt megyek!
                        mondá olyan méltósággal, hogy a rabszolgák, kancsal szemétől egészen
                        megzavarodva, földig érő hajlongással távoztak.</p>
                    <p>Hiasszár csak Bendár visszaérkeztére várakozott, ki nemsokára ezekkel a
                        fontos hirekkel tért vissza a várból.</p>
                    <p>A várbeli cselédség és az őrök közül sokan halnak meg kolerában, úgy, hogy a
                        vén Khor-khori egészen kétségbe van esve a félelemtől. De különösen félti a
                        drága odaliszkokat és rabnőket, kiket a padisahnak szánt ajándékul. A rabnők
                        közül egy már szintén meghalt és valamennyi halottat a várkert végében lévő
                        kioszkba visznek le tüstént, mert Khor-khori kimondhatatlanul fél a haláltól
                        s meg nem tűr halottat várában. Egész nap mindenféle fűszerekkel füstölteti
                        magát, hogy a pestis távol maradjon tőle...</p>
                    <p>Hiasszár minden szónál elégedettebben bólintgatott.</p>
                    <p>- De a legfontosabb hirt most mondom el. A vén ravasz, ő tudja, miért,
                        rabnőinek titokban más-más neveket adott, így a magyar leánykát, kinek a
                        levélke már kezébe jutott - Fatma helyett Zoraidának hívják. Ninifa azt
                        mondja, meg is érdemli e nevet, mert csakugyan olyan szép, mint a
                        hajnalcsillag! Khor-khori máris csak szultánának nevezi őt, magát pedig
                        Damaszkusz vagy Egyiptus kormányzójának látja...</p>
                    <p>- A bolondok birodalmának a kormányzója! mondá Hiasszár megvetőleg, de
                        folytasd, mondhatom, hogy ügyes ember vagy, Bendár.</p>
                    <p>Bendár, kinek hízelgett e dicséret, meghajtotta magát:</p>
                    <p>- Nagy öröm tőled megdicsértetni, - de elmondtam már mindent. Bármit tégy,
                        Ninifa segítségére számolhatsz, ő mindent megtesz érettem...</p>
                    <p>- Akkor hát induljunk! Ti elkisértek a várkapuig, hogy a várkert és kioszk
                        fekvését ismerjétek. A többit majd útközben mondom el.</p>
                    <p> </p>
                </div>
                <div type="chapter">
                    <head>
                        A csudaorvos.
                    </head>
                    <p>Cynthia: (iszonyodva) »Nagy istenek! </p>
                    <p> Te mérget, halált kinálsz nekem? «</p>
                    <p> Oplomachus: (csendesen) »Nem; Szabadulást és örök életet, minő maga
                        a végtelenség!«</p>
                    <p>
                       »A bachansnő« III. felv.
                    </p>
                   
                    <p>A várkastély rovátkás falaival, tornyaival, kívülről komor erősség, belülről
                        pedig káprázatos vidám tündértanya volt, illatos rózsaligeteivel, locsogó
                        szökőkutjaival.</p>
                    <p>Ami szépet, csipkeszerű finom faragást a keleti építészet csak
                        kigondolhatott, az mind meg volt a kastélyon fehér és szines márványból és
                        mintha örökös hajnalpir sugárzana fehér oszlopain, csarnokain, a futórózsák
                        ezrei szőtték, fonták át az egészet, az aranyos tornyokig és a kék
                        üvegkupolákig.</p>
                    <p>Hiasszárt, ki fekete talárjában, hosszú süvegében hű mása volt a száz
                        esztendős jövendő­mondónak, óriási szakálla és kancsal szemei miatt borzongó
                        tisztelettel fogadták és vezették a vár ura elé.</p>
                    <p>A fényes oszlopos termekben azonban, az ambra és burnut fölséges illata
                        helyett, boszor­kány­üző fojtó szag fogadta és mennél jobban közeledett az
                        elfogadó terem felé, e förtelmes bűz annál erősebb lett és annál jobban
                        kezdett tőle a gyomra émelyegni.</p>
                    <p>Végre a legutolsó nagy teremben, midőn belépett hömpölygő füstfellegek
                        fogadták, mitől majd leszédült, mert Zümzelmája Khor-khori egy Mekkában járt
                        dervis tanácsára, a kolerától való féltében szünet nélkül kámfor, kénvirág,
                        köménymag és fekete tyuktoll vegyülékkel kevert száraz teveganajjal
                        füstöltetett maga körül.</p>
                    <p>E pokoli keverék maró füstjétől már félig meg volt vakulva, bolondulva jómaga
                        is, s midőn Hiasszár belépett hozzá, épp akkor olyan prüszkölés kínozta,
                        hogy majd beleszakadt az oldala és nyögött, ordított, mert rémítő főfájás is
                        kínozta.</p>
                    <p>- Segíts, drága orvos! cikákolá száját tátogatva. Gyógyíts meg, mert
                        megszakadok a prüszkö­léstől! Allah! Allahu! mindjárt ezer darabra repül a
                        fejem!</p>
                    <p>Hiasszár azonnal kiparancsolá a pokoli illatú füstölőket és ajtót, ablakokat
                        kitáratva, új parazsat hozatott, melyre, bűbájos szavak kiséretében,
                        jóillatú füstölőt hintett és illatos szeszt locsolt szét a teremben.</p>
                    <p>A friss levegőtől Khor-khori főfájása és prüszkölése, mintha elvágták volna,
                        egyszerre elmult és babonás tisztelettel nézett a füsttől vörösre csípett
                        sunyi szemével a csudatévő orvosra.</p>
                    <p>Hát még mikor a nevét megmondá! Még a turbánját is feltolta messzire elálló,
                        nagy füléről, hogy a hires nevet annál jobban hallhassa.</p>
                    <p>- Mondjad még egyszer, kedves orvos! kérte mézédes hangon.</p>
                    <p>- Az én nevem Khakamankakudibaba! válaszolá ünnepélyesen Hiasszár.</p>
                    <p>A felséges név rendkívül ajánlotta a vén bolondnál és alig beszélgettek egy
                        félórát, máris elhatározá, hogy valamennyi rabnőjét a bölcs orvos által
                        megvizsgáltatja és gyógyíttatni fogja.</p>
                    <p>- Khakabalka! Vagy hogy is hinak, kedves orvos? kérdezte már vagy tizedszer.
                        Tudod-e, hogy én ki vagyok?</p>
                    <p>- Látom, gazdag vagy, palotád vagyon, de azt is látom a szemedről, hogy
                        habakukkóniában szenvedsz! felelt Hiasszár egykedvüen.</p>
                    <p>Khor-khori majd hanyatt esett rémületében:</p>
                    <p>- Mimimiben szenvedek? Óh, mondd veszedelmes, fájdalmas betegség az, drága
                        orvos? kérdezé remegve és egyszerre minden porcikájában ébredezni érezte e
                        kimondhatatlan nevű betegséget.</p>
                    <p>- Habakukkóniában, a rettenetes habakukkóniában!</p>
                    <p>Khor-khori a vérét érezte hülni e csalhatatlan kijelentésre, de vízbe
                        fulóként még abba az utolsó halvány reménységbe kapaszkodott:</p>
                    <p>- Nem tévedsz, bölcs orvos? Néha a legbölcsebb orvosok is tévednek. Tévedj,
                        bölcs orvos! Óh tévedj, Allah áldjon meg! könyörgött fogvacogva.</p>
                    <p>Hiasszár fejét rázta és kancsal szemét úgy rámeregette, mintha a veséibe
                        akarna látni.</p>
                    <p>- Nem vagy éhes, ha nem eszel? Nem vagy álmos, ha nem alszol? riadt rá
                        ünnepélyes hangon.</p>
                    <p>Khor-khori sápadozva integetett nagyfülű, kopasz fejével, hogy úgy van...</p>
                    <p>- Nemde, nagyot iszol, ha szomjas vagy és megrepetálod a pilávot, ha jól
                        ízlik? kiáltá egy hanggal magasabban, melynek rémletes csengése csontját,
                        velejét átjárta a vén bűnösnek.</p>
                    <p>Khor-khori nyöszörögve vallotta be, hogy a pilávot rendesen meg is triplázza
                        s hozzá nagy titokban a próféta tiltotta bort is iszogatja.</p>
                    <p>- No hát akkor még a vak is látja, hogy habakukkóniában vagy! - jelentette ki
                        olyan határo­zottan, hogy Kkor-khori csakugyan érezni kezdte minden ízében a
                        rettenetes habakukkónia betegséget.</p>
                    <p>- Orvos, drága Habakukkónia orvos, gyógyíts meg a rettenetes
                        Khakamankakudibabalbelba betegségből, orditá, félelmében össze-vissza
                        zavarva a neveket. Gyógyíts meg, én a felséges padisah csohodárja vagyok!
                        Gazdagon megjutalmazlak!</p>
                    <p>Hiasszár, ki már majd elnevette magát, erre elővette az utolsó, legerősebb
                        töltést...</p>
                    <p>- Jutalom!? Aranyak!? nevetett hideg megvetéssel. Akarod látni Zagakriszt,
                        szerecsen szultán nagy gyémántját? Akarod látni a jeruzsálemi király
                        gyöngyeit, a kolokántuszi, paflagoniai és pampeloniai nagyvezírek
                        smaragdjait, rubinjait, hát a parapléziai komthur aranykockáját? Mindezt
                        gyógyításaimért jutalmul kaptam és nekem kinálsz jutalmat? Csohodár, te meg
                        vagy bolondulva!</p>
                    <p>Khor-khori le volt győzve, el volt kápráztatva. Most már vakon és feltétlenül
                        hitt a nagy orvosnak!</p>
                    <p>- Hiszen ez nem lehet csaló, mert nem kell neki a pénz, arany és más egyéb
                        jutalom.</p>
                    <p>- Gyógyíts hát meg, nagy orvos! rimánkodott szivszakadva.</p>
                    <p>- Meggyógyítalak tüstént nemcsak a habakukkóniából, de még a kolerát se kapod
                        meg és a mindenféle nyavalyák kerülni fogják testedet, míg csak élsz! Nem
                        pénzért, nem jutalomért teszem, hanem, hogy lássad nagy tudományomat!</p>
                    <p>- Neked adom fele vagyonomat! kiáltá újra éledve, de tüstént megbánta
                        igéretét, mert keserves fohászkodások között sóhajtá:</p>
                    <p>- Ne hallgass rám! Roszszul mondtam! Hiszen csak ez a kis váracskám van!
                        Ennek az árával is adós vagyok még a kapudánnak! Azután neked úgy se kell az
                        arany, kedves orvos! De nem is tudnék adni... Óh Allah, miből?</p>
                    <p>Hiasszár válasz helyett, megparancsolá, hogy hajtsa le fejét és megint
                        bűbájos szavakat mormogva, bekente tarkóját és elálló fülét egy kis szagos
                        vízzel, amiből pár cseppet le is nyeletett vele, azután úgy tarkón ütötte,
                        hogy felordított.</p>
                    <p>- Most már meg vagy gyógyulva! Allahra merek esküdni, hogy nem érzed már a
                        habakukkónia betegséget. </p>
                    <p>Khor-khori e biztatásra csakugyan elhitte, hogy meggyógyult.</p>
                    <p>- Nem érzem, kedves orvos! Meg vagyok gyógyulva, egészen újjá vagyok
                        születve! felelé kéjes mosolygással és újra visszanyerve régi, mézes-mázos,
                        kétszinű alakoskodását, nagy hangon rájuk ordított a szemüket-szájukat
                        tátogató eunukhokra és rabszolgákra:</p>
                    <p>- Rohanjatok, fekete barmok, a szakácshoz! Készítsen felséges, szultáni
                        ebédet, a dicső orvos tiszteletére. A legritkább ételeket, legválogatottabb
                        csemegéket hordjátok elő. Vendégem lész, kedves orvos, azután, nemde,
                        meggyógyítod rabnőimet is?</p>
                    <p>Kis vártatra aztán felhordták a drága, szultáni lakomát, mely avas faggyuval
                        készült juhhusos rizskásából, mogyoróból és nádmézes vízből állott, mert a
                        rabszolgáknak jó előre ki volt adva a parancs, hogy mikor uruk azt kiáltja:
                        »készítse a szakács a legdrágább lakomát, ti pedig hordjátok fel a
                        legritkább csemegéket és frissítőket«, - ne hozzanak egyebet juhhusos
                        pilávnál, mogyorónál és nádmézes viznél a vendégeknek, - mert így csakhamar
                        tovább kotródnak...</p>
                    <p>Evés után Khor-khori olyan arcot csinált, mintha legalább is ezeraranyos
                        lakomával vendégelte volna meg az orvost, kit aztán átvezetett a palotának,
                        fegyveres, fekete eunukhok által őrzött női osztályába: a szeraillába.</p>
                    <p>- Itt vagyunk! mondá, kezét dörzsölve.</p>
                    <p>A pompásan feldiszített, oszlopos, szökőkutaktól csobogó, gömbölyű teremben
                        rajtuk kívül azonban egy lélek se volt. Hiasszár meglepetve nézett
                        körül.</p>
                    <p>- Khambaba! vagy hogy is hivnak, kedves orvos? szólalt meg Khor-khori - nézz
                        csak arra a gömbölyű ablakocskára ott a falban! Rabszolganőim majd egyenként
                        kinyujtják rajta göm­bölyű karocskáikat és te megvizsgálhatod, melyiknek az
                        érverése beteg, melyiké egészséges.</p>
                    <p>Hiasszár, bár meg volt lepődve, - egykedvű arcot csinált e csunya
                        meglepetéshez, de aztán mindenképen rá akarta birni az öreget, hogy rabnőit
                        elővezettesse.</p>
                    <p>De beszélhetett, amennyit csak akart, Khor-khori nem tágított, sőt utoljára
                        ravasz gyanako­dással kezdé sunyorgatni szemét, úgy, hogy Hiasszár jobbnak
                        látta a hallgatást.</p>
                    <p>- Jól van, legyen amint akarod, csohodár, de hogyan tudod meg így, melyik
                        beteg, melyik egészséges?</p>
                    <p>- A nevén fogom szólítani, Babakadalba, vagy hogy is hinak, kedves orvos?
                        válaszolt elégült vigyorgással és övéből egy hosszú pergament lapot vett
                        elő, melyre rabnőinek nevei voltak irva. Aztán éneklő hangon egyenként
                        szólongatni kezdé őket. Nurmahál, Szandzsabagli, Shekerbuli, Dsigerlila,
                        Fatime, Fatma, Eminah, Ahidalla! És így tovább, névről-névre, egyiket a
                        másik után.</p>
                    <p>Minden névnél egy-egy kezecske nyult ki a selyemfüggönyös, gömbölyű
                        ablakocskán és Khor-khori kimondhatatlan örömére valamennyi egészségesnek
                        nyilváníttatott.</p>
                    <p>- Gilbahár, Dilbeszte, Nurihábé! olvasá tovább.</p>
                    <p>- Hm! Hm! Gyanus, gyanus! Egy kicsit gyengélkedőnek látszik! csóválta fejét
                        az orvos a harmadik névnél.</p>
                    <p>- Beteg? kérdezé Khor-khori nyögésnek is beillő hangon...</p>
                    <p>- Azt nem mondám! Majd meglátjuk! De van-e még valaki?</p>
                    <p>- Zoraida! olvasá erre az utolsó nevet, olyan félve, olyan akadozva, mintha
                        halszálkát nyelt volna.</p>
                    <p>Hiasszár fellélegzett. Végre! Ez lesz a magyar leányka! És mialatt a habfehér
                        karocska üterét komoly ráncokba szedett ábrázattal tapogatta, egy bűvésznek
                        is becsületére való ügyességgel a következő levélkét csúsztatá a széles
                        aranykösöntyű alá:</p>
                    <p>»Orvosnak öltözött barátunk akar megmenteni. Ha rászánod magadat egy ital
                        bevételére, mely pár óráig tartó mély ájulást okoz, - reggelre
                        megszabadulsz. Szánd el magadat, hugocskám és ne remegj. Én leszek melletted
                        és megszabadítalak még az éjszaka. Edömér.«</p>
                    <p>Khor-khori pedig ezalatt remegve, sápadozva leste az orvos minden mozdulatát,
                        mert a hosszú vizsgálat aggasztani kezdé.</p>
                    <p>- Allahra, beszélj már! A pofádról nem jót olvasok! Beszélj, mondd, beteg-e,
                        te halálnak orvosa! ordítá aggodalmasan.</p>
                    <p>Hiasszár aggodalmas, kétértelmű arcot vágott.</p>
                    <p>- Beteg, bizony beteg a szegényke! De tüstént elkészítem számára az
                        orvosságot és megvárjuk, használ-e neki?</p>
                    <p>Ezzel kiment és orvosságos szekrényéből valami ártatlan gyümölcsszörppel tért
                        vissza.</p>
                    <p>- Nesze! Add be neki kétszerre! Azután jöjj vissza s mondd meg, segített-e az
                        orvosság, mondá a kijövő Ninifának.</p>
                    <p>Khor-khorit ezalatt nehéz aggodalmak kezdék gyötörni. A tudós orvos rejtélyes
                        ümmögéséből rosszat olvasott és midőn Ninifa távozott a gyógyító itallal,
                        szomorú, az aggodalomtól majdnem siránkozó hangon kérdezé:</p>
                    <p>- Kankalibaba, csakugyan beteg a Zoraida?</p>
                    <p>- Beteg bizony, szegényke! Hm, derék csohodár, hm! hm! bizony beteg! - felelt
                        ez mély sóhajtással.</p>
                    <p>- De hát mi baja neki? Csak nem kakkukónia betegsége van neki is? kérdezé
                        elcsukló hangon.</p>
                    <p>- Nem, Zoraidát, nem a habakukkónia betegség bántja, rázta nagy turbános
                        fejét az orvos.</p>
                    <p>- Kabakalababa! Zoraidát meg kell gyógyítanod minden áron! Érted, minden
                        áron! Neki nem szabad betegnek lenni! Szedd össze minden tudományodat,
                        drága, kedves orvos! kérlelte a vén Khor-khori leghizelgőbb hangján.</p>
                    <p>- Az élet és halál Allah kezében van! Ő tud, ő lát, ő tesz, ő rendel el
                        mindeneket, felelé az orvos hátborzongató ünnepélyes hangon.</p>
                    <p>- Allah nagy! Allah hatalmas! De mondd meg őszintén, mit tartasz Zoraida
                        betegségéről, bölcs Mankamelkababa? ordítá a csohodár.</p>
                    <p>Khakamankakudibaba orvos nagyot sóhajtott:</p>
                    <p>- A próféta küldjön neked legszebb angyalaitól vigasztalást! Fáj a lelkemnek
                        kimondani, de Zoraidának lappangó lázai vannak, mely véget vethet
                        életének!</p>
                    <p>Khor-khori ijedtében hármat is fordult maga körül, mint a kergebirka.</p>
                    <p>- Mit mondasz, te átkozott orvos-kutya! Zoraidának meg kell halnia, mint egy
                        tehénnek? Tudod-e, hogy kétezer darab aranyért vettem! Nem szabad neki
                        meghalnia! Esküszöm a prófétára, ha meg nem gyógyítod, te átkozott
                        Belkabalka kutya, hát levágatom a fejedet!</p>
                    <p>Hiasszár észrevette, hogy nagy ostobaságot mondott, azért kenetteljes hangon
                        némi reményt adott Khor-khorinak, mihez a vén bolond, mint a vízbe fuló a
                        szalmaszálhoz, mindkét kezével hozzá kapott.</p>
                    <p>- Úgy, úgy, gyógyítsd meg! Szedd össze minden gyógyító tudományodat, aranyos
                        Khakam­daba­belda, vagy hogy is hinak szívemnek legdrágább orvosa?
                        lelkendezett új reményre gyulva.</p>
                    <p>Mielőtt Hiasszár felelhetett volna, egy fekete eunukh jött ki a szerályból és
                        azt mondá, hogy Ninifa azt üzeni az orvosnak: »a gyógyító
                            ital nem segített!«
                    </p>
                    <p>- Gyógyítsd meg! Szedd össze az eszedet, orvos-kutya, akarom mondani, drága
                        orvos, én annyit fizetek, amennyit csak kérsz! kiáltá Khor-khori ismét,
                        csaknem ordítva az aggodalom miatt, hogy nemcsak annyi tenger pénzt fog
                        veszíteni, hanem még a damaszkuszi kormány­zóság is odalesz.</p>
                    <p>- Egy hathatós nedvecskét adok neki, mely minden bajától megszabadítja!</p>
                    <p>- Igen, adj neki egy nedvecskét! zokogott egészen ellágyulva a vén fukar és
                        hangos szóval ordított fel a prófétához, hogy gyógyítsa meg drága
                        kedvencét.</p>
                    <p>Hiasszár alig tudta örömét elrejteni, hogy a bátor leányka minden tétova és
                        félelem nélkül beleegyezett tervébe. Most már bizonyos volt a sikerről és
                        szabadulásról.</p>
                    <p>Vigan ment ki tehát, hogy az ájulást előidéző italt behozza és megmutatá az
                        eunukhnak, mennyit szabad egyszerre az átható szagú, feketés-zöld szinű
                        szerből beadni! Ennyit és egy cseppel se többet! mire Khor-khori szintén
                        ráordított, hogy fejét véteti valamennyinek, ha csak egy cseppel többet
                        adnak be belőle.</p>
                    <p>- Míg az italt beveszi, addig gyógyító füveket keresek a tóparton. Oda
                        jöjjetek értem! mondá a szolgáknak és lesietett a nagy várkertbe, hol a
                        halottas háznak használt roskadozó kioszk közelében egy mély vizű, tágas
                        halastó hullámzott.</p>
                    <p>A tópart bokrai közé osonva, körülnézett, hogy nem lesi-e valaki? Dehogy
                        leste! Még szultánkenyérrel se lehetett volna a babonás szolgákat a halottas
                        kioszk tájékára csalogatni.</p>
                    <p>Erre sietve kibujt hosszú talárjából és lerántva nagy turbánját, övig érő
                        szakállával együtt a tó közepébe hajította, maga pedig - a bokrok sűrüsége
                        által védve, a kioszkba lopódzott és az egymásra rakott üres koporsók közé
                        rejtőzve, várta a történendőket és a setétség beálltát.</p>
                    <p>Jóformán még egy óra se telt el, midőn a nagy aggodalom közt sóhajtozó
                        Khor-khorit Ninifa jajgatva tudósítá, hogy a tündérszép Zoraida halálán van
                        és rettentő görcsökben vonaglik.</p>
                    <p>Lélekszakadva futtatá szolgáit az orvos után:</p>
                    <p>- Hozzátok elő, siessetek vele! A tónál találjátok!</p>
                    <p>De a kiküldött szolgák, csakhamar azzal a hirrel loholtak vissza, hogy a
                        szegény orvos - gyógyfűszedés közben - valószinüleg a vízbe fulladt, mert
                        csak fekete talárját és kibomlott turbánját látják a tó közepén uszkálni,
                        sőt itt-ott, nagy fekete szakálla is fel-felbukkan a habok közül...</p>
                    <p>Erre Kkor-khori semmi reményt se látva, elátkozá az orvost, önmagát, a
                        világot és jajgató ordítással nyargalászott fel s alá termeiben, szakállát
                        tépve, minden betegséget elátkozva.</p>
                    <p>- Oda van, vége van, mint egy tehénnek! Pedig kétezer aranyat adtam érte! Óh,
                        drága aranyaim, óh damaszkuszi kormányzóság, sülyeszszen el benneteket Allah
                        a gyehenna mély­séges fenekére! üvölté bőszülten és fejével a falnak
                        szaladva, saját magát kezdé öklözni, midőn hirül hozták neki, hogy Zoraida,
                        a hajnal-csillag, e pillanatban adta ki lelkét és habfehér tagjai kékek,
                        mint a kolerásoké.</p>
                    <p>- Vigyétek! Vigyétek tüstént a halottak kioszkjába! Egy percig se tűrök
                        halottat váramban! hörgé magánkívül és nagyfülű fejét, hogy se ne lásson, se
                        ne halljon, strucmadárként fúrta a kerevet párnái közé.</p>
                    <p>Ninifa zokogva takarta a gyengéd tetemet egy fehér gyolcslepelbe, mire az
                        eunukhok hordágyra téve, rohanó léptekkel nyargaltak vele a halál háza
                        felé.</p>
                    <p>Itt sietve fektették egy üres koporsóba, de hordágyat, mindent ott hagyva,
                        eszük nélkül vágtattak vissza a várba, mert a koporsók között félelmes
                        dübörgést és síri hangon hörgő nyögést, sóhajtozást hallottak.</p>
                    <p>Hiasszár erre nevetve bujt elő a koporsók közül.</p>
                    <p>Ő rögtönözte e kis ijesztgetést, hogy a várban a kisérteteknek hire menjen,
                        így aztán bizonyos volt abban, hogy az őrség közül még csak a tájékára se
                        tekint egyik se a félelmes, kisértet járta kioszknak...</p>
                    <p>A megindulástól remegő kézzel emelé fel azután a finom muszlinleplet, de
                        mintegy elbűvölten állt meg a leányka tündéri szépségétől megigézve.</p>
                    <p>- Valóban hajnal-csillag ő, ragyogó hajnal-csillag! Ébredj fel hát
                        mindnyájunk örömére, mormogá, miközben pár csepp erősítő szeszt öntött a
                        halvány ajkak közé és a hideg kezecskéket a magáé között melengetve, leült a
                        koporsó szélére.</p>
                    <p>A lenyugvó nap sugarai sűrü árnyékkal boríták a ciprusok bánatosan bókoló
                        lombjait és lassanként beállott az éjszaka egyre sűrűsbödő homálya.</p>
                    <p>Ekkor lassú csikorgással nyílt meg a halottas kioszk ajtaja és egy fekete
                        árnyék lopódzott ki óvatosan az oszlopos előcsarnok alá. Pár percig minden
                        irányban feszülten hallgatózva, az éjjeli fecske síró füttyét utánozta
                        háromszor egymásután.</p>
                    <p>E jelre hasonlóval feleltek és csakhamar setéten mozgó árnyak tünedeztek fel
                        a kertfalon és sebes suttogás között a kioszkból egy feketébe burkolt,
                        mozdulatlan alakkal menekültek tova az éjszakai setétségben.</p>
                    <p>- Ébredj, ébredj! Szabad vagy, Csillám, drága kis hugom!</p>
                    <p>Ezekre az örömtől reszkető hangokra nyitá fel szemét a leányka és pár percig
                        zavart tétovával tekintett körül a kirkilisi karaván-szerály puszta falai
                        között, de már a másik percben a boldogságtól fél aléltan reszkető örömmel
                        fűzte karját Edömér nyaka köré.</p>
                    <p>- Te vagy, Edömér, te? Óh, mi boldogság szabadnak lenni! Bátyám, megmentőm,
                        mivel háláljam és köszönjem meg neked!</p>
                    <p>- Csak igéretemet teljesítettem, Csilla! felelt Edömér eddig nem érzett
                        örömmel, de ne nekem köszönd megszabadításodat, hanem barátainknak,
                        különösen a bátor és önfeláldozó Hiasszárnak!</p>
                    <p>- Az érdem egészen a tied! mormogá Hiasszár és alig merte megérinteni
                        Csillának hálásan feléje nyujtott kezecskéit, ki a jó Bendár megpillantására
                        hangos örömkiáltásra fakadt és úgy ennek, mint a többieknek hálás szavakkal
                        mondott megmentéséért köszönetet.</p>
                    <p>Hát még mikor megtudta, hogy innen haladéktalanul a szép Magyarország felé
                        veszik utjokat, hogy őt mielőbb sokat siratott szülőinek ölelő karjaiba
                        vezethessék!</p>
                    <p>E nagy boldogság sok volt neki egyszerre! És az erős szivű leányka, kinek a
                        legnagyobb szenvedések se tudtak könyet facsarni szeméből, most karjára
                        hajtott fejjel zokogott szivének túláradó boldogságában.</p>
                    <p>Hiasszár lopva intett, hogy hagyják addig magára, míg az indulásra
                        felkészülnek.</p>
                    <p>- Az idő sürget, napkeltekor már messze kell lennünk! mondá odakünn. Jer,
                        Bálint, vigyed be neki e ruhákat, hogy felöltözhessék, mert e perctől fogva
                        ő a hatalmas Rifát basa fia, ki Magyarországban hadakozó atyjához utazik
                        kiséretével. Minden egyebet majd elmond neki utközben Edömér. Ezzel az egyik
                        málhából egy teljes fiuöltözetet vett elő, minőt a legelőkelőbb vezírek és
                        pasák fiai viselnek.</p>
                    <p>- Hiasszár, te megbecsülhetetlen ember vagy! mondá neki erre hálás
                        kézszorítással Edömér.</p>
                    <p>- Eszemadta, gyönyörűséges kis törökje! Szebb valamennyi mesebeli
                        tündérhercegnél! mosolygott az öreg Bálint, midőn Csilla fiunak öltözve,
                        kócsagtollas turbánnal, oldalán könnyű kis szablyával megjelent közöttük és
                        Edömér nyergébe segítette.</p>
                    <p>- No most Isten nevében előre. A szoros végéig vágtatva, a mint csak lehet!
                        szólt halkan Hiasszár, mire a kis csapat vágtatva robogott végig Kirkilisnek
                        éjhomályba burkolt, halál­csendes utcáin.</p>
                 
                </div>
                <div type="chapter">
                    <head>
                        A haza határán.                   </head>
                    <p>»Midőn megszemlélem sok romlott bástyáját,</p>
                    <p> Szegény országomnak, s megtompult szablyáját,</p>
                    <p> Szélvész közt habozó bujdosó bárkáját:</p>
                    <p> Sóhajtással mondom keserves nótáját«... </p>
                    <p>
                        Gyöngyössy István: »Honfiú bánat.«
                    </p>
                    
                    <p>- Holnap elérjük a határt! mondá utazásuk tizennegyedik napján Hiasszár,
                        midőn egy erdőcske szélén tanyát ütni készültek.</p>
                    <p>És csakugyan, midőn másnap elérték Erdély határszélét, bárhogy akarták is
                        rejtegetni, mindenkinek köny ragyogott a szemében, midőn egy-egy végső meleg
                        öleléssel búcsut vettek Bendártól, a hű baráttól, ki könyes szemével addig
                        nézett utánuk, míg csak láthatta őket, míg csak az utolsó is el nem tűnt, a
                        szorosut fordulójánál.</p>
                    <p>Ki tudja, viszont látjuk-e még egymást valaha? Ez a gondolat tette a
                        búcsuzást oly nehézzé s szivszorítóvá, kivált Edömérnél.</p>
                    <p>Magyar földön vagyunk! szólalt meg egyszerre ünnepélyesen Bálint és mintha
                        templomba lépne, levette ősz fejéről sisakforma csatmáját.</p>
                    <p>Ünnepies, mondhatni szent borzongás rezdült át e szavakra Edömér és László
                        minden ideg­szálán, azután, mintha összebeszéltek volna, mindketten
                        leugrottak lovaikról és leborulva, forrón megcsókolták a haza rég látott,
                        szent földjét.</p>
                    <p>- Magyar földön vagyunk, itthon vagyunk!</p>
                    <p>Csilla kis kezét összekulcsolva, áhitatos merengéssel nézte őket és annak a
                        szent érzésnek visszfénye, mely a kettő szivét oly hévvel dobogtatta, az ő
                        kedves arcán is ott ragyogott.</p>
                    <p>- Megálljatok! mondá Hiasszár, midőn ismét lovaikra ülve, indulni
                        akartak.</p>
                    <p>Hála Istennek, ebbéli utunkban még nem kell Kányavári cselvetéseitől,
                        ármányaitól félnünk, mert nem tudják, merre tartunk hazafelé.</p>
                    <p>Azonban rabló- és haramiacsapatok kóborolják be az országot egyik végétől a
                        másikig, az utakon, a városok körül pedig pribék- és martalócbandák
                        leselkednek az utascsapatokra, hogy csellel vagy erőszakkal foglyul
                        ejthessék és rabszolgákul eladhassák őket.</p>
                    <p>Elgondolhatjátok, mi sors vár mi ránk is, ha ilyen martalócbandának a körmei
                        közé kerülünk! Már pedig e veszélynek lépten-nyomon ki vagyunk téve.</p>
                    <p>Tartsátok hát szem előtt ezt az arabs aranymondást:</p>
                    <p>»Ha hosszú útra indulsz, siess, mintha ellenséged elől menekülnél. Te mindent
                        hallj, mindent láss magad körül, de téged mentől kevesebben vegyenek
                        észre.«</p>
                    <p>Bálint, te ismered minő fárasztó, hosszú út áll előttünk. Az egész országot
                        végig kell járnunk, míg a Bártfa melletti Korláthkő kastélyba érünk.</p>
                    <p>A legegyenesebb út is hosszú volna, nekünk pedig a leggörbébbet, a
                        legjáratlanabbat kell keresnünk, mert kevesen vagyunk.</p>
                    <p>- Egészen rád bizzuk magunkat s minden szavadnak engedelmeskedünk! felelt
                        mindnyájuk nevében Edömér.</p>
                    <p>- Úgy hát Isten nevében Vajda-Hunyad felé indulunk, hanem elébb ruhát és
                        alakot kell változtatnunk...</p>
                    <p>–– –– –– –– –– –– –– –– –– –– –– –– –– –– –– –– –– –– –– –– –– –– –– ––
                        ––</p>
                    <p>Kányavári Áronnak az elmult évek alatt a jó Isten csakugyan magasra felvitte
                        a dolgát.</p>
                    <p>Mesés gazdagságával, hizelkedő, ármányos természetével annyira meg tudta
                        nyerni az intéző körök kegyét és pártfogását, hogy végtére nem csupán, mint
                        a követség egyik előkelő tagja, hanem titkos megbízottként is küldetett a
                        padisah városába, miután jól beszélte a török nyelvet és ismerős volt a
                        befolyásosabb vezírekkel és basákkal.</p>
                    <p>Magas rangot és fényes kitüntetést igértek nemcsak neki, de a kisérethez
                        tartozó fiának is, ha jól végez - bálványozva szeretett fiáért pedig a
                        lehetetlent is megkisérlette volna.</p>
                    <p>A fösvény, kincséhes nagyvezírt alattomban előre küldött drága ajándékaival
                        annyira lekenyerezte, hogy miként láttuk - fényes diszkiséretet és függönyös
                        császári sajkát küldött a követség tiszteletére és előre is biztosítá a
                        padisah kegyelméről.</p>
                    <p>Merész vágyait és reményeit már szinte teljesülve látta, s ezenvaló örömében,
                        görbe termetét kiegyenesítve, büszke, diadalmas pillantásokkal nézegetett
                        szét a bevonulásnál, midőn egyszerre csak névtelen rémülettől érezé
                        zsibbadni minden tagját.</p>
                    <p>- Hát a halottak újra feltámadnak? rebegte hangtalan iszonynyal, mert ott
                        látta a holtnak hitt Bálintot, áldozata daliává serdült fiát és Hiasszárt, a
                        renegátot, minden titkaiknak, ármányaik­nak a tudóját. És ezek a jó barátok
                        összeálltak, hogy boszut, véres megtorlást vegyenek rajta!</p>
                    <p>Egy pillanatig megalvadt vérrel, eltorzult arccal meredt rájuk, még a fogai
                        is vacogtak.</p>
                    <p>Kisérteteket lát világos nappal?!</p>
                    <p>Nem, mert az öreg Bálint dörgő hangja újra csontja velejéig megremegteti, de
                        egyuttal vissza is adja minden erélyét, öntudatát, úgy, hogy a rémület
                        helyett, épp akkora düh forralja minden csepp vérét.</p>
                    <p>- Nézzetek oda! kiáltja rekedten a fiának és Libornak, de már akkorra ezeknek
                        a tekintete is oda volt tapadva kisértetlátó elmeredéssel.</p>
                    <p>- Ők azok... a halottak... és a kancsalszemű renegát! dadogá Libor vacogó
                        fogakkal.</p>
                    <p>- Szedd össze magadat, vén bolond! csikorgá dühös mozdulattal. Egynek se
                        szabad közölök visszatérni Magyarországba! Érted? Egynek se! A bevonulás
                        után tüstént a nagyvezírhez megyünk! Akkor aztán rajtunk a sor! És
                        hátrafordulva, még egyszer megfenyegeté őket álnok, vésztjósló
                        tekintetével.</p>
                    <p>- Jánoskám, te itt maradsz! mondá a bevonulás után és néhány szót váltott a
                        követség tagjaival, azután aranynyal jól megrakodva, Libor kiséretében a
                        nagyvezír fényes palotája felé ügetett.</p>
                    <p>Félóra mulva Kányavári diadalmas arccal hagyta el a nagyvezír palotáját,
                        melyből lovasküldöncök vágtattak mindenfelé eszeveszett sietséggel.</p>
                    <p>Száraz kezét dörzsölgetve nézett utánuk, azután Liborhoz fordult:</p>
                    <p>- Látod e hajszát! Egy óra mulva Sztambulnak valamennyi rendőre, titkos kémje
                        a nyomukban lesz. Nem menekülhetnek, lakjék bár ezer ördög bennük.</p>
                    <p>Libor álmélkodva hallgatta.</p>
                    <p>- Te magával a rendőr-agával kutatsz utánuk, folytatá. Most mutasd meg, mit
                        tudsz. Az a kancsalszemű áruló egyszer már tuljárt az eszeden. Köszörüld ki
                        e csorbát. Egy telket kapsz, ha rejtekhelyüket kinyomozod!</p>
                    <p>- Egy telket! Ezért még a Bosporus fenekét is felkutatom - és a vén csont
                        örömében oly fürgén szökkent a nyeregbe, mintha az igért telek adománylevele
                        már társolyában lenne.</p>
                    <p>De midőn szállásukra érkeztek, a fiatal Kányavári János haragos képpel
                        fogadta vigan belépő édesapját.</p>
                    <p>- No, no, Jánoskám, fiam, mi lelt? Miért vagy ily haragos? Jó hireket hozok
                        ám!...</p>
                    <p>- Süsd meg a hireidet, mit törődöm én velük. Minek csaltál ide magaddal,
                        morgott rá gorombán.</p>
                    <p>Kányavári fontoskodva huzta fel hegyes szemöldökeit:</p>
                    <p>- Hogy világot láss, diplomáciát tanulj, édes fiacskám. Az előkelő házból
                        való fiatal embereknek művelődni kell, világot kell látni, hogy...</p>
                    <p>- Ne papolj nekem olyan kenetteljes hangon! rivallt rá mérgesen... Bécsben
                        Pozsonyban mulat­ni, élvezni lehet, itt pedig még táborbeli vig cimboráim is
                        hiányzanak, egy pohár bort se lehet vig társaságban kiüríteni.</p>
                    <p>- Hiszen majd költhetsz, mulathatsz megint kedved szerint, ha otthon leszünk.
                        De lásd a diplomáciai pályán követ, miniszter, sőt kancellár is lehet ám
                        belőled...</p>
                    <p>- A hadipálya vigabb! Egy gyönyörűség az ember élete, mindennap mulatság,
                        este pedig kocka- és kártyajátékkal töltjük az időt!</p>
                    <p>- De a háború, fiacskám, a háború! Látod, ha diplomáciát tanulsz...</p>
                    <p>- Eh, kell is azt tanulni! szakítá félbe durva kacajjal. Aki legjobban tud
                        hazudni és csalni, az a legnagyobb diplomata! Az egész diplomácia csalás,
                        hazugság és ravaszság!</p>
                    <p>- Óh, te kis hamis, milyen eszed is van neked, nevetett apai gyönyörűséggel.
                        De lásd, Jánoskám, maga a sors is úgy akarta, hogy Sztambulba jöjjünk. Nagy
                        veszedelem fenyegetett bennünket, de majd csak elejét veszszük, folytatá
                        elkomolyodva. - Hanem ez egyszer nem menekülnek. A fekete nagyvezír mind a
                        négynek fejét véteti, ha jól megfizetik, - és elmondá, milyen pogány pénzébe
                        került, hogy Sztambul egész rendőrségét a nyomukba uszíthatta.</p>
                    <p>Látod, Jánoskám, ez is diplomácia, csak hogy itt nem országokba, hanem
                        emberfejekbe megy a játék!</p>
                    <p>- Bolond vagy, apám! Hát érdemes azért a visszakerült Hollókövy fiuért ilyen
                        teketóriát csinálni? Mit árthat az a szegény ördög nekünk gazdag, rangbéli
                        embereknek? Ha valamit szól, hát egyszerűen vitézi párbajban felnyársalom!
                        Úgyis mindig fentem rá a fogamat! - mondá hősieskedő hencegéssel. Vagy pedig
                        tedd el láb alól, elég embered van hozzá.</p>
                    <p>De Kányavári csak fejét csóválta:</p>
                    <p>- Az én okos fiam, Kányavári János beszél ilyen meggondolatlanul, szólt félig
                        feddő, félig intő hangon...</p>
                    <p>- No, hát mit mondtam megint? riadt rá gorombán.</p>
                    <p>- Mindenekelőtt azt kérdezem, szeretnéd-e, ha elvesztenők a dús Hollókövy
                        vagyont és vele együtt rangunkat, befolyásunkat?</p>
                    <p>- Szeretné az ördög!... Még fogainkkal, körmeinkkel is védelmeznünk kell
                        mindenki ellen!</p>
                    <p>- No, látod, Jánoskám, ezt cselekszem én is, ezt cselekszi Geda bátyád is.
                        Dús vagyonunkkal, aranyainkon szereztük a rangot, befolyást, pártfogóinkat,
                        - de szereztünk megszámlálhatlan irigyet is, kik csak alkalomra várnak, hogy
                        megronthassanak. Az a sok befolyásos udvarbeli úr, kik nehéz summákkal
                        tartoznak nekünk, alkalomadtán mind ellenünk fordulna. Mi csak addig vagyunk
                        erősek, míg nevünk és becsületünk meg nincs támadva. Mihelyest valami nem
                        szeretem dolgunk kitudódna, akkorát bukunk, amilyen magasra
                        felkapaszkodtunk. Azért áldozok én, lásd, annyi tenger sok aranyat és
                        kincseket, hogy olyan magas rangot, hivatalt nyerhessek, ahol nem mernek
                        megtámadni és a törvény keze se mer utánam nyulni...</p>
                    <p>Azután megtörténhetik ám az is, hogy a törököt egyszer csak kiverik az
                        országból. Akkor egészen más szél fog ám fujni. Már most is szóba hozták a
                        mértékadó körök, hogy a fölséges császár-király nem fogja megerősíteni
                        birtokaikban azokat, kik a töröktől nyerték vagy vásárolták domíniumaikat.
                        Ezt is meg kell előzni, még pedig okosan!</p>
                    <p>Gondoskodtunk róla, hogy olyan hiteles okirataink legyenek, melyek amellett
                        bizonyítsanak, hogy én már a boldogult Hollókövyvel megkötöttem a
                        birtokvételre az egyességet és hiteles nyugtáim vannak ötvenezer aranyakról,
                        miket néki a vételárban kezéhez fizettem, Abdi basától csak azért vettem meg
                        szintén, hogy meghagyjon a birtokokban, mivel javarészük az ő területén
                        fekszik. Így aztán jó szóval, pénzáldozattal nem lesz nehéz elérnünk, hogy a
                        király is megerősítsen tulajdonainkban.</p>
                    <p>Az előbb azt mondám, hogy a törököt kiűzhetik az országból. Ehhez, tekintve
                        az időket és jeleket, nem kell nagy prófécia. Összeköttetéseink révén én sok
                        mindent előre megtudok - tudom tehát, hogy ez is elébb-utóbb
                        megtörténik.</p>
                    <p>De most még a török erős és úr az országban. Nekünk tehát nem lehet, nem
                        szabad vele szakítani, hanem nagy titkon kezére járunk és szolgálunk neki,
                        mint azelőtt. Tanuld meg ebből, fiam, az okos ember két tehenet fejhet
                        egyszerre. Mert most még Abdi basa barátságára igen nagy szükségünk vagyon.
                        Az ember soha se tudhatja, hogyan fordul a kocka.</p>
                    <p>Azt tudod, hogy eleddig minden igyekezetünk hiábavaló volt, hogy az udvar és
                        birodalom leghatalmasabb emberének jóindulatát megnyerjük a magunk részére.
                        Az olyan szilárd és igen becsületes emberek, minő Strattmann Tivadar, a
                        császár-király kancellárja, a legrosszabbak. Kincscsel, aranynyal, jószóval
                        nem lehet megvenni, csak az egyenes utat, az igazságot keresi mindenben.</p>
                    <p>Már most gondold meg, micsoda világitélet szakadna a nyakunkba, ha ez a
                        Hollókövy fattyú s az a vén harapós komondor Bálint előállana a vádjaival...
                        és elmondaná, hogy atyja, kit - notabene - igen becsültek az intéző körök,
                        mert ő volt a lelke a török elleni mozgalomnak, - nagy kincset gyűjtött egy
                        általános török háborura... és e kincs megvan, csakhogy mi ülünk rajta.</p>
                    <p>- Hát csakugyan igaz? És mi nem keressük, nem hányatjuk szét tőből az egész
                        kastélyt érte? Minek vagy akkor a világon? rikkantá Jánoska egészen neki
                        veresedve és csak úgy dőlt a szájából a szitok és szemrehányás, mikkel
                        atyját és nagybátyját elhalmozta.</p>
                    <p>Erre már azonban Kányavári is kijött a sodrából. Szörnyű dühös lett.</p>
                    <p>- Azt hiszed, te hálátlan, goromba kamasz, nem kerestük eleget, sőt nem
                        keresi Gedeon bátyád ma is? Maga Abdi basa is öt napon kutattatott utána
                        embereivel, de hiába. Hanem mi azért elébb-utóbb mégis megtaláljuk, fogadom.
                        De most nem erről van a szó és a te neved hallgass! kiáltá olyan szokatlan
                        szigorral, hogy az ölesre nyulott Jánoska jónak látta, elhallgatni.</p>
                    <p>- De ez még nem minden! Hanem ott van Hiasszár, a renegát. Ez az áruló
                        gazember szövetségesük lett.</p>
                    <p>Ez az ember minden titkainkat tudja. Olyan titkokat, melyek kerékre,
                        pallosra, lófarkára juttathatnak engem, téged, valamennyiünket...</p>
                    <p>Csak egy szót kiáltson a világba, ezer ellenünk és irigyünk támad, kik mind
                        »feszítsd meg«-et kiáltanak ránk! Ha a pokollal szövetkezünk is, el kell
                        vesztenünk valamennyit. Ha fele vagyonom rá megy is, fejüket a khor-khori
                        szökőkútak párkányán akarom látni, hogy többé fel ne támadhassanak!</p>
                    <p>Az ifjú Kányavári öles, vasgyúró forma termete s örökké fitogtatott bátorsága
                        mellett gyáva volt, mint minden szájhős, - apja szavai pedig valósággal
                        elrémítették.</p>
                    <p>- Miért nem mondtad ezt mindjárt apám! kiáltá nehezen kiküzdött nyugalommal.
                        Én is segítek neked éjjel-nappal...</p>
                    <p>Itt elhallgatott, mert a magas kapu tolmácsa jött tisztelegni, egy másik
                        küldött pedig a nagyvezír izenetét hozta.</p>
                    <p>Másnap délután a rendőr-aga is üzenetet küldött:</p>
                    <p>»Napszállatkor a négy fejet a khor-khori szökőkútakon látandjátok. Libor
                        szolgád ráakadt a dervisnek öltözött kancsalszemüre, én pedig
                        fegyvereseimmel nyomon kisérem. Készítsd az aranyakat.«</p>
                    <p>Kányavári örömében egy arany dinárt adott a hirhozónak és bátyjához irt
                        levelét e jó hirrel hamarosan befejezve, Csóka nevű meghitt szolgáját
                        azonnal útnak indította Magyarország felé.</p>
                    <p>Nagy öröme azonban bezzeg dühre s gyászra változott, midőn alkonyat tájban a
                        nagyszájú aga bevert fejjel hozta haza Libort, ki olyan jól helyben volt
                        hagyva, majd kiröppent a lélek belőle...</p>
                    <p>Kányavárinak még a haja szálai is égnek meredeztek dühében, midőn az aga
                        lekonyult orral elbeszélte az egészet, átkokat szórva a kancsalszemű
                        pokolravaló, ravasz lelkére.</p>
                    <p>Pár percig szólni se tudott, csak csontos ökleit emelgette, azután néma
                        dühvel ajtót mutatva az agának, szitkokkal, átkokkal könnyített forrongó
                        mérgén.</p>
                    <p>Sejteni kezdte, hogy magához méltó ellenféllel akadt össze, ki versenyez vele
                        az ármányban és ravaszságban.</p>
                    <p>- Magam fogom e sok mihasznát vezetni! dühöngött - és a föld alól is
                        felkutatom őket!</p>
                    <p>Azonban napok, hetek multak, anélkül, hogy a legkisebb nyomra akadt volna. A
                        tehetetlen düh és aggodalom lázként forralta vérét, s még a fogai is
                        vacogtak, mikor esténként számot adott fiának és a gyógyuló Libornak
                        sikertelen kereséséről.</p>
                    <p>- Szelet kergetünk, árnyékot hajszolunk mi, te becsületes keresztény úr!
                        mondotta neki egyik nap a legügyesebb titkos kémek egyike. Elhiheted nekem,
                        már régóta nincsenek Sztambulban. Az a sánta, kancsalszenű ruhákat és nagy
                        útikészletet vásárolt a bazárban, egy örmény lókereskedőnél pedig paripákat
                        és öszvéreket.</p>
                    <p>Kányavárit erre mintha főbe ütötték volna.</p>
                    <p>- Akkor hát megszöktek! Megszöktek! Hiába őriztettük a kapukat, utakat,
                        kikötőket, mégis megszöktek!</p>
                    <p>E szavakkal rohant be fiához és Liborhoz, ki, mint valami vén kígyó, már
                        ekkor össze­kuporodva, egy kereveten üldögélt.</p>
                    <p>- Irnunk kell Gedeonnak tüstént! A nagyvezírnél pedig siettetem az ügyeket,
                        hogy mielőbb haza szabadulhassunk! Küldjétek be Mózest! Azonnal útra kell
                        készülnie!</p>
                    <p>Nagy sietve fogott a levéliráshoz, midőn egy lócsiszárhoz hasonló ember
                        lépett a szobába, kinek láttára Libor meglepetve nyikkant fel, mert
                        Körtövély volt, Kányavári Gedeonnak legfortélyosabb és legmeghittebb
                        embere.</p>
                    <p>- Igenis, én vagyok! mondta szokott félhangján - és anélkül, hogy észrevették
                        volna, honnan veszi elő, egy titkos jegyekkel irt levelet nyujtott át a
                        meglepett Kányavárinak.</p>
                    <p>»Öcsém, veszély fenyeget, irta röviden Gedeon. Siess cito, citissime
                        hazafelé, hogy közös erővel munkálódhassunk. Jóvá kell tennünk, mit
                        Sztambulban elszalasztottatok. Az áruló renegát (a te bölcsességed ültette
                        nyakunkra ezt az ördögöt) haza hozta a fiut, az öreget és még egy idegen
                        ifjut. Minden ellenünk van, mert a hatalmas és befolyásos Korláthkövy gróf
                        holtnak hitt leányát török fogságból kiszabadítva, szülőinek karjai közé
                        vezették. A gróf és családja úgy fogadta őket, mint valami kis isteneket.
                        Nemcsak a kastélyt, de még Bártfa várost is tiszteletükre fellobogózták stb.
                        Ha kiváncsi vagy a továbbiakra, Körtövély majd elmondja - ő tudta meg az
                        egészet. Nyilt erővel, durva erőszakkal többet fel nem léphetünk - ennek
                        vége! Csakis csellel, finoman szőtt hálóval foghatjuk meg a kiszalasztott
                        madarakat. Olyan terveim vannak, melyekből vagy egyiknek, vagy másiknak
                        sikerülni kell, - de a te segítségedre és Liborra szükségem vagyon... Siess
                        - mert veszedelemben forgunk mindannyian...</p>
                    <p>N. B. Most hozták hirül, hogy Korláthkövy neje Strattmann leány, a kancellár
                        unokahuga «...</p>
                    <p>Kányavári az utolsó sort elolvasva, megsemmisülve ejté ki kezéből a
                        levelet...</p>
                   
                </div>
                <div type="chapter">
                    <head>
                        Egy XVII. századbeli főúr és udvara.
                    </head>
                    <p>»Szól s búcsuzik a vadász, rivallva,</p>
                    <p> Inti őt a kürthang, menni kell,</p>
                    <p> Semmi szóra, semmi biztatásra</p>
                    <p> Nem maradhat vendéglőivel.</p>
                    <p> Emlékezzél visszatérni hozzánk,</p>
                    <p> Jó vadász, ha meg nem látogatnánk.«</p>
                    <p>
                         Vörösmarty: »Szép Ilonka.«
                    </p>
                    <p>- Nem fájnak a talpaid? kérdé Edömér a renegátot, midőn ez rájuk támaszkodva,
                        néhányszor körül bicegett a szobában.</p>
                    <p>- Csak kissé bizseregnek. De nem is csoda, hiszen jó két hónapig nyomtam az
                        ágyat, felelt keserűen Hiasszár.</p>
                    <p>- De most ülj le szépen a kerevetre. Hadd lám, nem lazultak-e meg lábadon a
                        kötelékek?</p>
                    <p>A renegát kancsal szeme ellágyultan és hálásan nézett rá.</p>
                    <p>- Hanem azért ne búsulj, uram! Ez az idő nem veszett ám kárba, mondá
                        nyomatékosan.</p>
                    <p>- Akár kárba veszett, akár nem, fődolog az, hogy ne szenvedj, és mi elébb
                        teljesen meggyógyulj. A hosszú nehéz utban törtek fel talpadon a forradások
                        és te eltitkoltad a szenvedéseket, csakhogy mielébb elérjük a Korláthkövy
                        kastélyt.</p>
                    <p>- No, igen! Tudtam, hogy a kastélyban majd pihenőre és ápolásra találok!</p>
                    <p>- De még milyen ápolásra! Egy király sem részesülhetne különbben! kiáltá
                        közbe Bálint.</p>
                    <p>- Úgy van, Bálint! Mikor megérkeztünk, a büszke és hatalmas szülők majd
                        elibénk térdepeltek s majd megfojtottak öleléseikkel, hogy a család sokat
                        siratott kedvencét visszavezettük karjaikba.</p>
                    <p>A legszebb szobákba szállásoltak bennünket, a főispán saját orvosával
                        gyógyíttatott. Az egész ház ápolásomra sietett, mintha valami nagyságos úr
                        lennék - és Zoraida a hajnalcsillag, akarom mondani Csilla grófkisasszonyka
                        minden órában beszalad hozzám, hogy megkérdezze: »Hogy vagy, jó barátunk,
                        Hiasszár? Szünnek-e fájdalmaid? Itt maradjak melletted és ápoljalak?«</p>
                    <p>- Csillának angyali jó szíve van, szólt Edömér.</p>
                    <p>- Igen, igen! A kastélynak és lakóinak nincs párja hetedhétországon,
                        bizonyította lelkesülten Bálint.</p>
                    <p>Úgy megbecsülnek bennünket, mintha a család tagjai lennénk, szeretetük és
                        jóságuk még az én vén szivemet is kibékíti sok mindennel... De nemcsak a
                        házbeliek, hanem még a látogatásra jövő fényes atyafiság és nagynevű
                        vendégek is elárasztanak bennünket barátságukkal és gráciájukkal. Hitted-e
                        valaha, hogy ilyen tisztesség éri a fejedet, Hiasszár bajtárs? Bizony Isten
                        nem tudom, hogyan szabadulunk innen? Még akkor se eresztenek el, ha menni
                        akarunk!</p>
                    <p>- Pedig ennek már a jövő héten meg kell történnie, szólt sebesen
                        Hiasszár.</p>
                    <p>- Nem addig, míg lábad teljesen meg nem erősödik, ha esztendeig várunk is!
                        mondotta Edömér határozottan.</p>
                    <p>Ekkor kinyílott a faragott szárnyasajtók egyike és tudós Pollius udvari
                        orvos-doktor uram lépett be László és Korláthkövy Ákos társaságában.</p>
                    <p>- Itt van az orvos-doktor uram, ő kegyelme majd ápolja a beteget, Csilla
                        hugom pedig szintén eljön a mulattatására. Készülj, Edömér, a vadászmester
                        csak mi ránk vár még csapatjával, mondá Ákos, ki arcban nagyon hasonlított
                        hugához, csakhogy vonásai erősebbek, férfiasabbak voltak.</p>
                    <p>- Akkor hát ne várakoztassuk a társaságot! felelt Edömér és átment a
                        mellékszobába, hogy könnyű vadászzekéjét és fegyvereit magára öltse.</p>
                    <p>Midőn a címerekkel, vadkanfejekkel- és szarvasagancsokkal diszített oszlopos
                        folyosóra lépett, az öreg Bálintot is felkészülve találta.</p>
                    <p>- Ahová te mégy, engedd, hogy én is követhesselek. Esküt tettem, hogy többé
                        nem hagylak el magamtól!</p>
                    <p>A kastélyt körülfutó folyosó előrészén, Korláthkövyné várta Csillával és
                        udvari kisasszo­nyaival a vadászok indulását.</p>
                    <p>Csilla kezében egy kőszáli sas szárnya volt, melynek hatalmas evező tollaiból
                        a három ifjú kalpagja mellé tűzött egyet-egyet.</p>
                    <p>- A hajdani várkisasszonyok ugyan csak a dicsőséges harcok után tüntették ki
                        lovagjaikat, de én előlegezem a győzelmet! Sok vadat hozzatok a
                        mulatságra!</p>
                    <p>- A mulatságra? kérdék Edömér és László egyszerre.</p>
                    <p>- Ah, Istenem, látod drága anyuskám, hogy kifecsegtem a meglepetést! nevetett
                        Csilla.</p>
                    <p>Korláthkövyné szelid, nemes arca gyengéden mosolygott...</p>
                    <p>- Nemes úrasszonyunk, hála Isten, megint mosolyog. Csak azóta került vissza a
                        mosolygás bánatos arcára, mióta kisasszonyunk hazakerült, suttogta örvendező
                        szivvel egymás között a cselédség.</p>
                    <p>Lent a vár udvaron, melyet egyik oldalon hatalmas kert körített, nagyszámú
                        vadásztársaság várta az ifjakat. Maga a házigazda, gróf Korláthkövy Ágoston
                        főispán nem volt ugyan otthon, de minden órán hazavárták, azért tehát a
                        vendégek, a ház fiatalabb ura, Ákos köré gyülekeztek, tüntető
                        kézszorításokat váltva Edömérrel és Lászlóval is.</p>
                    <p>Az urak alatt a legnemesebb vérű török, arabs, magyar és moldvai fajta
                        paripák toporzékoltak, drága, aranyos szerszámmal és nagyszámú pecér vezette
                        a szintén török, persa, oláh és havasalföldi-vérű vadászkutyákat és
                        sinkoránokat, melyekért mesés pénzösszegeket fizettek, mert a vadászkutyák
                        akkoriban Erdélyen át kerültek a keleti országokból főuraink udvarába.</p>
                    <p>Ákos örvendezve füttyentett a csaholó falkának, melyek közül különösen a
                        három török­országi sinkorán: Dervis, Beslia és Taus voltak a kedvencei.</p>
                    <p>A vadászmester harsogó kürtszavára a trombitások is rázendítették az indulót
                        és a menet megindult, nagyszámú hajtótól, lovaktól és társzekerektől követve
                        a várkastély északi részén elterülő erdős hegyoldalak és rengetegek
                        felé.</p>
                    <p>A szeglettorony hatalmas ivezetű ablakából, a vig vadászindulóra, a tudós
                        Pamphilius atya, az udvari pap szelid arca is kitekintett nagy könyvei közül
                        és mosolyogva intett a felköszönő három ifjunak, jó vadászszerencsét
                        kivánva, mit az orvosi növények gyűjtéséből éppen hazatérő, fiatalabb Timót
                        páter is megtoldott néhány kegyes jókivánattal.</p>
                    <p>- Hová is ment atyád? kérdé Ákostól az öreg Vitnyédy István.</p>
                    <p>- Édes atyám az eperjesi rendkívüli Oktávára utazott a nádorispán különös
                        meghívására, felelt Ákos.</p>
                    <p>E közben megérkeztek a hegy lábánál kezdődő szálerdőbe s a vadászmester eléje
                        terjeszté a hajtás rendjét.</p>
                    <p>Hamarosan meghajtották a hegyoldal szálerdejét s néhány kisebb vad esett is
                        zsákmányul, mi jó kilátás volt a másnap hajnalban kezdődő vadászatra.
                        Felérkezve a hegyoldalra, a cselédség leszerelte a társzekereket, tábort
                        ütött, mire a vendégek nagy része unaloműzésből, a saját szakállára kezdett
                        sólymaival és kopóival vadászgatni, míg az estebéd elkészül.</p>
                    <p>A három fiatal, kikhez negyediknek Daczó Feri, a vigkedélyű s szolgálatkész
                        nemes apród csatlakozott, a fenséges kilátásban gyönyörködött, az öreg
                        Bálint pedig, három lépésnél messzebb sohasem távozva fiatal ura közeléből,
                        egy szomszéd bokor mellől hallgatta vidám beszélgetésüket.</p>
                    <p>Mikor az esteli elkészült, a trombitások invitálóst fujtak a vacsorához,
                        melyet, mint akár a kastély termeiben, olyan fénynyel és pompával, ezüst s
                        egyéb drága edényekben szolgáltak fel.</p>
                    <p>Vacsora után a fiatalok énekkel és koboz-veréssel mulatták magukat, miben
                        Daczó Feri szintén nagy mester volt, az öregebb urak pedig leterített
                        medvebőrökön vagy hevenyészett aszta­loknál, kocka-, ostábla-, sakk-, sőt
                        kártyajátékokkal is mulatták magukat a nagy tábor­tüzek és szurokfáklyák
                        világánál.</p>
                    <p>Alig kezdett azonban a hajnal rózsapirja derengeni, százszoros visszhanggal
                        verték vissza a hegyoldalok az ébresztőt, mely egyuttal indulóul is
                        szolgált.</p>
                    <p>A vadászmester harsogó hangon osztotta ki parancsait, miket a pecérek hangos
                        kürtölése követett a szagló kutyák felvidámítására, erre aztán a fényes
                        menet nagy zajjal megindult a kitűzött hajtó hely felé.</p>
                    <p>Itt újra megcsendültek a kürtök és trombiták, mire gyorsan szijjra, vagy
                        selyem pórázra fogták az ebeket. Minden urvadász két-két ebet kapott, ha nem
                        hozta el a magáét, s mindegyik mellé odaállott a szolgálatára rendelt nemes
                        apród.</p>
                    <p>A kopók mellett rendben helyezkedtek az agárvezetők, a sinkorán pecérek és a
                        kopónyakalók, várva a kiválasztott négy-öt legjobb hajtó ebnek kereső és
                        nyomra akadó csahintásait.</p>
                    <p>Erre megindult a hajsza. Temérdek nyúl, szarvas, őz, bölény, róka, farkas,
                        hiuz, vaddisznó, medve, nyest, borz és a vadszárnyasok különféle fajtája
                        esett áldozatul, mely mind arra az országos hirű ünnepélyre volt szánva,
                        melyet Csilla az indulásnál akaratán kivül elárult.</p>
                    <p>E nagy mulatságot, melyre nemcsak a környék, de a távoli megyék urai is nagy
                        számban megvoltak invitálva, a főispán leánykája megszabadulásának örömére
                        rendezte - és e napra maga is haza érkezett, vendégül hozva a nádorispánt és
                        az Oktáva magasrangú méltóságait.</p>
                    <p>A fényes ünnepély istentisztelettel kezdődött a kastély feldiszített
                        kápolnájában, mely után Leveleki Ádám, a kastély és uradalmak fő-fő
                        iródeákja felolvasta a bártfai templom és plébánia, valamint a többi kegyúri
                        templomok és plébániára szóló adományleveleket, melyek­ben a hátadatos
                        szülők gazdag alapítványokat tesznek, hogy Isten kegyelme újra visszavezérlé
                        karjaik közé sokat siratott, egyetlen leánykájukat.</p>
                    <p>Csilla, hófehér ruhában, fején virágkoszoruval állt édes anyja nemes alakja
                        mellett.</p>
                    <p>Remegve fogódzott édes anyja karjába és szemét nem merte volna felvetni, mert
                        úgy érzé, hogy az a tengernyi szempár, mind az ő égő pírban uszó arcára van
                        függesztve.</p>
                    <p>Csakugyan őt nézte mindenki, mert ezután az ő elrablásának és
                        megszabadításának története következett, hűen leírva, hogy örök emlékezet
                        okáért a családi levéltárba tétessék.</p>
                    <p>Természetesen mindenki látni és ismerni kivánta a szabadítókat is és Edömér
                        ilyen formán megismerkedett majd a félország nagynevű uraival és
                        méltóságaival, kik kitüntető dicsérettel szorongatták László és az ő kezét s
                        barátságos vállveregetéssel tüntették ki a jelenlevő Bálintot és Hiasszárt
                        is.</p>
                    <p>E nagy ünnepélyre természetesen a kastély valamennyi terme és szobája tárva
                        volt, sőt még a pompás virágos kertben is drága selyemsátorok voltak
                        kifeszítve.</p>
                    <p>A főcsarnokból nyiló óriási ebédlőterem ajtóit ez alkalomból leszedték és
                        látni lehetett a hosszú asztalokra rakott ragyogó családi kincseket, miket a
                        kincses tárházból minden ünnepé­lyes alkalomkor előhordtak.</p>
                    <p>A gróf fényes lakosztályából nyiló könyvtár és irószoba ez alkalomra szintén
                        társalgóvá volt alakítva és a faragott könyves polcok persa-, ind- és keleti
                        szőnyegekkel voltak letakarva.</p>
                    <p>Az aranynyal szőtt selyem- és bársonykárpittal fedett falakról az ősök hires
                        olasz művészektől festett aranykeretes képei néztek alá komoly méltósággal a
                        termekben hullámzó vendég­seregre, melynek tagjai drága coboly, nyuszt és
                        tengeri vidrával prémezett, szines selyem-, bársony- és áttört kamuka
                        öltözetekben pompáztak.</p>
                    <p>Sokan megbámulták a nagy műveltségű háziúr régiség- és képgyűjteményét, mások
                        a boltozatok festményeit bámulták, az ékszerek és gyöngyöktől ragyogó
                        hölgysereg pedig a háziasszony fényes lakosztályaiban a berakott munkájú
                        kisebb-nagyobb asztalokat, az arany, ezüst és teknőccel díszített fiókos
                        szekrényeket, a skófiummal kivarrt oszlopos ágyak selyem­függönyeit s a
                        kincseket érő himzésű bársony terítőket nézegették és alig birták ott hagyni
                        az üveges szekrények drágaságait, az arany-, ezüst edényekkel rakott
                        pohárszékeket és azt a sokféle szemkápráztató pompát és drágaságot, amikkel
                        a dús vagyonú házi úr kastélyának legutolsó terme is tömve volt.</p>
                    <p>Estére kelve a fényes termek még ragyogóbb fényárban úsztak. Zene harsogott
                        mindenfelől és a termekben vánkostánc, fáklyatánc, lengyelmazurka, vagy a
                        lassú ütemű minét járta ragyogó tarka változatban, megszázszorozva a földig
                        érő velencei tükrök fényében...</p>
                   
                </div>
                <div type="chapter">
                    <head>
                        A két talizmán.
                    </head>
                    <p>»Szavaidra figyelni elszánt és kész vagyok!</p>
                    <p> A legrosszabb, mit tudtomra adhatsz, földi</p>
                    <p> veszteség. Szólj, országom oda van?«...</p>
                    <p>
                         Shakespeare.
                    </p>
                    
                    <p>A lezajlott ünnepségek után a vendégek nagy része eltávozott és csak a
                        rokonok és bizalmas ismerősök kisebb csapatja maradt ott, várva a házi úr
                        visszaérkezésére, ki a nádorral együtt újra visszatért az eperjesi
                        oktávára.</p>
                    <p>A rákövetkező napok egyikén tudós Pollius orvosdoktor uram elégülten
                        bólintgatott bozontos parókájú fejével, midőn páciensét meglátogatta.</p>
                    <p>- Egy hónap múlva semmi baja kegyelmednek. Akár Scythiáig és Paflagoniáig is
                        elszaladhat sebes ügetésben! biztatá tudományára nagy büszkén.</p>
                    <p>Hiasszár azonban nagyon elégületlen arcot vágott és megpróbálta, nem
                        lehetne-e az egy hónapi határidőből egy pár hetet lealkudni?</p>
                    <p>- Hm! Hm! Majd meglátjuk, meglátandjuk, felelt Pollius doktor kitérőleg.
                        Mától fogva azonban rendelem kegyelmednek, apró sétákkal erősítse a lábait
                        és kenegesse talpait ezen Corporis Christi (Krisztus teste) napján kora
                        hajnalban szedett és szűzrajmézével triturált búzavirág-kenőcscsel, hogy
                        mindkét talpának bőre kellőképen megkeményedjék.</p>
                    <p>Midőn az orvos távozott, Bálint vidám tréfával kérdezé:</p>
                    <p>- Ugyan mi az ördög kerget annyira, cimbora, hogy még gyógyulásodat se akarod
                        megvárni? Hiszen csak egy rövid hónap az egész!</p>
                    <p>Hiasszár keserű, szánakozó mosolylyal nézett rá:</p>
                    <p>- Csak egy rövid hónap! Bálint, Bálint, téged megveszteget ez az úri
                        élet!</p>
                    <p>Úgy láttam, az a vigalom is, hol ország-világ emlegette nevünket, néked
                        nagyon tetszett - de nékem nem! Gondolkozz csak egy kissé! Nem olyan volt,
                        mintha trombitával hirdettük volna ki: itthon vagyunk! Hollókövy elveszett
                        fia, halottnak hitt csatlósa, itt és itt vannak, hazajöttek! Most már többé
                        nem tudunk nyomot veszteni, ha csak kámforrá nem válunk s azt mondom neked,
                        mihelyt innen kiteszszük a lábunkat, veszedelem ólálkodik ránk mindenfelől
                        és az országnak valamennyi pribék- és martalócbandáját nyomunkba uszítják.
                        Érted-e most már, miért akartam én már hat héttel ezelőtt sántán,
                        tehetetlenül szép csendesen odább állani. Erre gondolj, Bálint, erre!</p>
                    <p>Bálintnak az arcáról egyszerre lefagyott minden jókedv s leverten
                        elhallgatott.</p>
                    <p>- Hanem azért ne tégy magadnak szemrehányást, azt nem érdemelsz! Beszélhet,
                        protestálhat az orvos-doktor uram, amennyit akar, mihelyt a főispán az
                        oktávákról hazaérkezik, indulunk!</p>
                    <p>- Ide hívjam Edömér urunkat? Jó lenne, ha neki is megmondanád.</p>
                    <p>- Minek? Mindent a maga idejében. De különben hol van ő?</p>
                    <p>- Még kérdheted? Hol volna máshol, mint a fegyver-teremben? Csillácska eleget
                        duzzog miatta, hogy minden időt a fegyver-tárban töltenek s vele nem is
                        akarnak mulatozni. Ez alatt a három hónap alatt annyira tökéletesíté magát
                        mindenféle fegyverforgatásban, hogy a vár­hadnagyokat nemcsak egyesével, de
                        hármasan is leveri. Sőt még magát a várnagyot is mult­kor az összes
                        fegyverforgató népség előtt háromszor egymásután legyőzte. Csak úgy
                        bámul­tak, hüledeztek bele, mert Porlaki uram egyike az országi legelső
                        vívóinak. Ezt egészen el is feledtem néked mondani! Lám, lám! csakugyan
                        igaz. Minden bajnak a fenekén van valami kis jó is!</p>
                    <p>- Csakugyan igazad van, Bálint, erre nem is gondoltam. Akkor bizonyára a
                        multkori durrogatásnál ők lődöztek, mi?</p>
                    <p>- Hiszen mondtam neked akkor! Először csak minden fajta lőfegyverekkel,
                        azután megest öreg ágyukkal lőttek célba. Az öreg francia tűzmester majd
                        megette örömében és csudálatában - mikor minden lövésére centrumot talált. A
                        várőrség lelkesen meg is éljenezte akkoron!</p>
                    <p>Azóta az öreg kolonellus - mert az volt ám hazájában az öreg tüzérmester -
                        annyira megszerette, hogy naponta oktatást ád neki az árkoláj-tudományokban
                        és azt mondá, olyan tűzmesterré neveli, hogy nem lesz párja az
                        országban.</p>
                    <p>Ez pedig nagy szó ám, te! Mert grófi háziurunktól hallám egy alkalommal, ki
                        az öreg kolonellust nagyban tiszteli és becsüli, hogy az öreg úr tanítója
                        lehetne Európa összes tűzmestereinek.</p>
                    <p>Hosszú, három heti és öt napi távollét után végre hazaérkezett Korláthkövy
                        főispán Márk evangelista napján, vendéget is hozva magával.</p>
                    <p>Jöttét egy nappal futár által jelentette be, úgy, hogy mikor megérkezett,
                        Csilla hangos örömsikoltással repült a nyakába, de aztán rögtön panaszos
                        duzzogással kezdé:</p>
                    <p>- Atyám, drága atyuskám, Isten hozott - de nézd, Edömér el akar menni, itt
                        akar hagyni bennünket. Ne ereszd el! Én már mindent megpróbáltam! Vidd
                        szobádba és beszélj neki komolyan a lelkére, hiszen ő a mi fiunk, az én
                        második bátyám... Nem szabad távoznia!</p>
                    <p>- Persze, hogy a lelkére beszélek! tüstént a szobámba citálom, nevetett
                        boldog gyönyörűséggel a főispán, miközben az övéivel elébe siető Edömért
                        meleg kézszorítással üdvözlé.</p>
                    <p>- A beszélgetés szerencséjét a viszontlátás örömei után a magam részéről is
                        instálni akarám kegyelmedtől magas jóakaróm és nagyságos főispán gróf uram!
                        szólt Edömér tiszteletteljes meghajlással.</p>
                    <p>Ekkor megszólalt a főispánnal jött tisztes korú vendég is, ki Edömért az
                        egész idő alatt csak néma megindulással szemlélte:</p>
                    <p>- Valóban nem kell mondanod, hogy Hollókövy Gábor fia vagy! Vonásról-vonásra
                        ilyen volt fiatal korában... Atyád bajtársam és szeretett barátom volt. Én
                        Laky András vagyok, ha hallottad hiremet?</p>
                    <p>Edömér megindultan köszöntötte.</p>
                    <p>Az öreg Laky nevét atyja mindenkor a hazafiui erények világító példájaként
                        emlegette - és ez a tisztelet mélyen bevésődött atyja szavaival az ő szivébe
                        is.</p>
                    <p>- Házigazdánk csak hadd élvezze a viszontlátás örömeit, addig mi másról
                        beszélünk. Tudod-e, hogy egyenesen te miattad jöttem Korláthkőre, fiú?</p>
                    <p>Edömér meglepetve nézett az agg főúrra, ki másodszor is ismétlé:</p>
                    <p>- Igenis, miattad jöttem. Grófi barátom elbeszélt mindent, s ebből láttam,
                        hogy nemcsak for­mára, de bensőleg is nemes atyádra ütöttél. Fiam te, apádat
                        lelkemből szerettem, becsültem, magánosan állok a világban, mint a hegytetőn
                        felejtett korhadt fenyő. Légy tehát az én fiam, javaimnak és mindenemnek
                        örököse... hiszen úgy tudom, nemcsak árván, hanem szegényül is maradtál a
                        világban...</p>
                    <p>Edömér a hála és köszönet meleg hangján köszönte meg az öreg úr nemeslelkű
                        gondoskodását, de aztán elmondott mindent: fogadását, esküjét jövendőbe
                        vetett céljaival és terveivel együtt.</p>
                    <p>Az öreg nemes levert, csalódott arccal hallgatta e visszautasítást, de
                        arcának kemény, bántódott kifejezése lassanként a csodáló tisztelet és
                        meghatottság lágyságába olvadt át.</p>
                    <p>- Most látom csak, mit vesztek benned! Mennyi, fényes reményt és örömet,
                        mondá lassan. De vétkeznék, ha csak egy szóval is el akarnálak téríteni.
                        Magam is azt mondom: menj, Isten segítsen esküdben, fogadásodban! - Bennem
                        mindenkor atyát, segítőt, szövetségest találsz. Ezt el ne feledd!</p>
                    <p>E pillanatban jött az egyik nemes apród és jelenté, hogy a főispán a
                        könyves-házban várja az urakat.</p>
                    <p>- Nem titok, amit Korláthkövyvel akarsz közleni? Meghallgathatom én is?</p>
                    <p>- Sőt inkább kérni akartam erre kegyelmedet, kegyes uram és atyai pártfogóm!
                        felelt Edömér élénken.</p>
                    <p>A tanácskozás soká tartott és ugyanaz a nemes apród később Lászlót, Hiasszárt
                        és az öreg Bálintot is meginvitálta a könyves-házba a főispánhoz - és már
                        rendre gyujtogatták a hosszú folyosók szarvasagancsokból készült sokágú
                        függő gyertyatartóit, midőn a tanácskozásnak vége szakadt. Ugyanakkor
                        megcsendült a várkastély estebédre hívó harangja is.</p>
                    <p>A visszhangos étterem dúsan aranyozott, setét bőrkárpitjairól drága
                        fegyvercsoportok ragyogtak alá, vetekedve a remekbe vert érccsillárok és
                        ezüst-edények fényével és az egyik préselt bőrszékből Csilla repült fehér
                        galambként édes atyja nyakába...</p>
                    <p>- Apuskám, gyémántos apuskám, úgy-e, itt marad, nem ereszted el Edömér
                        bátyánkat? Az én egyetlen anyuskám már megigérte, ha máskép nem, hát
                        selyemszállal kötözzük ide kezét-lábát, hogy ne szabadulhasson...</p>
                    <p>Itt, a csillárok fehér, hatalmas fényénél látni lehetett, hogy a főispán arca
                        még most is halvány és megindult volt.</p>
                    <p>- Nem, gerlicém, Edömér bátyád már holnap itt hágy bennünket. Menni kell
                        neki! Azért hát csak búcsuzz el tőle és barátaidtól még ma, mert lehet,
                        nagyon korán indulnak! szólt apja gyöngéd komolysággal.</p>
                    <p>Csilla egy szót se szólt, csak elhalványodva bontakozott ki karjai közül és
                        mikor Edömér Lászlóval együtt belépett a terembe, fájdalmas szemrehányással
                        függesztette rá szemeit. Az egész estebéd alatt nem szólt, nem evett egy
                        falatot se...</p>
                    <p>Különben a többiek se igen beszéltek. A grófné szelid, nemes arcán is mély
                        levertség ült, a máskor vig, beszédes Ákos hallgatva nézett tányérjára, csak
                        az öreg Laky és a gróf beszél­gettek szakadozottan az akkori állapotokról,
                        mikre Edömér - noha már tudta és hallotta - mégis egész lelkével odafigyelt
                        s időnként tüzes, lelkesült pillantásokat váltott Lászlóval.</p>
                    <p>- Igen, végre-valahára kezdünk ébredezni és kezd ébredni a keresztényvilág
                        is, de miért nem tettük elébb, míg ki nem szívta zsirunkat és erőnket a
                        pogány? mondá haragosan az öreg Laky.</p>
                    <p>Korláthkövy nem felelt e kifakadásra, hanem elmondá, miket a nádor-ispántól
                        hallott, hogy országszerte megindult és folyik a készülődés és
                        fegyverkezés.</p>
                    <p>Az apróbb, szétszórtan fekvő seregeket nagyobb hadtestekké vonják össze,
                        katonákat és seregeket gyűjtenek és az eddigi kisebb szétszórt csatározások
                        és ütközetek helyett általános és rendszeres hadműveletet akarnak
                        kezdeni.</p>
                    <p>Edömér lelkesült elragadtatással csüngött a beszélőn.</p>
                    <p>Lesz tehát harc és ütközet elég, ahogy ő merész vágyakkal elképzelte. Nem
                        rövid, viharként tovazúgó csaták lesznek, hanem hatalmas,
                        élet-halálküzdelem, hol ő is kitüntetheti és felküzdheti magát kardjával,
                        odáig, hová hősi babérok és megtorlás után vágyódó lelke sarkallja.</p>
                    <p>Eközben a felszolgáló belső hajdú jelenté, hogy a szekretárius-mester a
                        könyves-szobában várakozik, mire a gróf jelt adott a felállásra.</p>
                    <p>Edömér csak erre és a gróf egyidejű megszólítására serkent fel:</p>
                    <p>- Bizony, fiam, mindnyájunkat elbusít a távozásotok. - Másként reméltük a
                        jövőt - de hát hiába. Nézd, Ákos fiamnak egész este szavát se lehet venni.
                        Nagyon elbúsulta magát, hogy nem egy csapatnál kezditek meg
                        hadipályátokat.</p>
                    <p>- Ha tehetném... De kegyelmed tudni fogja, magas pártfogóm, hogy nem a magam
                        választása, hanem magasabb célok szabják meg útamat, felelt kissé elfogódott
                        hangon.</p>
                    <p>- Becsüllek érte... Még ma este megkapod tehát ajánló levelemet a hős
                        Eszterházy Gábor cseszneki várkapitány és győri várparancsnok uramhoz, aki
                        egyúttal a vitéz dunáninneni seregek vezére. Jól fogad titeket, azt előre
                        mondhatom.</p>
                    <p>Ez egyúttal eszébe juttatá mindkettejüknek, hogy itt az idő a hölgyektől is
                        búcsut venni, mert hajnali szürkületkor útnak indulnak.</p>
                    <p>A grófné és Csilla az estebéd végével mindjárt szobáikba távoztak és ott
                        vártak a két ifjura. A grófné anyai szeretettel ölelte meg mindkettejüket és
                        mikor a búcsuzás sora Csillára került, ez mindkét kezét Edömérnek nyujtva,
                        az ablak-mélyedésbe huzódott.</p>
                    <p>- Tudod, úgy-e, milyen nehezen tudok sírni? suttogá, halk remegéssel
                        hangjában, de most sírni tudnék nagyon, könnyen s keservesen...</p>
                    <p>- Nekem is nehéz tőletek a válás, drága hugocskám. De, ha Isten segít,
                        viszontlátjuk egymást! felelt Edömér, a leányka remegő kezét magáéban
                        tartva.</p>
                    <p>- Hogy Isten megsegítsen és meg légy őrizve minden bajtól és veszedelemtől,
                        akaszd ezt is édesanyád talizmánja mellé... susogá és remegő kezével egy kis
                        aranykeresztecskét oldott le nyakáról, melyen egy parányi Krisztus-kép volt
                        rubinból kifaragva.</p>
                    <p>Legalább emlékezni fogsz rám!...</p>
                    <p>- Ha már nem emlékszem, meghaltam. Most már két talizmán őriz és mind a kettő
                        legdrágább kincse lesz szivemnek! felelt Edömér kigyult arccal, miközben
                        gyengéd, testvéri öleléssel búcsut vett a leánykától.</p>
                    
                </div>
                <div type="chapter">
                    <head>
                        A háló első szálai.
                    </head>
                    <p>Szomjú epedéssel keresik a bosszut, kik </p>
                    <p> honukért és véreikért kötötték fel a fegyvert«...</p>
                    <p>
                        Gray: »Szabadságdal prózában.«
                    </p>
                   
                    <p>Gróf Korláthkövy, Ákos fiával és egy sereg csatlóssal jó messzire elkisérték
                        vendégeiket és csak a setétvölgyi kopanicsa táján vettek tőlük búcsut.</p>
                    <p>- Ne feledd, amiket mondtam s bármi érjen, Korláthkő mindenkor otthonod
                        marad, szólt figyelmeztetőleg a főispán, midőn egy utolsó kézszorítással
                        búcsut vett Edömértől. Pár perc mulva a két lovascsapatot elfedték egymás
                        elöl a zeg-zúgos hegyiút fordulói.</p>
                    <p>- A kopanicsánál megszállunk, Mihály - mondá az öreg Laky csatlósának. Geréb
                        rugtasson előre, hogy a csárdásné délebédet készítsen az embereknek.</p>
                    <p>- Hejh, fiú, fiú, fordult aztán kis vártatva a jobbján ügető Edömérhez, hát
                        csak nem akarsz nálam maradni, mi?</p>
                    <p>- Hiszen tudja kegyelmed, mi vezet Eszterházy vezér uram táborába! Hadserege
                        örökös csatározásban áll a törökkel, s csapatjai nemcsak a dunáninneni, de a
                        dunántúli részeket is bekalandozzák, sőt néha egészen Buda alá is elcsapnak
                        egy-egy sebes rohammal: Ebben a mozgalmas hadi életben legelébb rátalálok
                        Abu-el-Máni rabszolgakereskedőre, hugocskám elrablójára. Csakis ez a
                        hitnélküli pogány mondhatja meg hollétét, mikor azután mindent elkövetek
                        megszabadítására...</p>
                    <p>- Mert hát harcot, ütközetet nálunk is vihattál volna ám eleget. Ezekben a
                        mostani szomorú időkben, mikor mindenki csak saját magával törődik, nemcsak
                        az emberrabló-pribékek és martalócbandák, hanem a haramiák is annyira
                        elszaporodtak, hogy valósággal nem mernek az emberek a városok kerített
                        falai közül kimozdulni.</p>
                    <p>Hatvan, száz, háromszáz főnyi csapatokban állják el az utakat, s néha
                        mindannyian egyesül­nek, mikor egy-egy városra, vagy vásárra akarnak ütni és
                        valóságos csatákat vivnak az ellenük kiküldött katonasággal és megyei
                        pandurokkal. Ezért olyan nagy útra, minő Bártfától vagy Késmárktól
                        Eperjesig, Kassáig, csakis nagy számú fegyveres csapattal lehet neki
                        indulni.</p>
                    <p>Nézd az én kiséretemet, nem kiséret ez, hanem hadcsapat, de nem ám
                        nagyuraskodásból kisértetem magamat, hanem szükségből, mert reám különösen
                        fenik a fogukat a gazemberek.</p>
                    <p>Mert jóformán én vagyok az, ki a Felsővidéken gátat vet garázdálkodásaiknak.
                        Mikor a vár­megye és a városok belefáradnak az üldözésbe, az én felhívásomra
                        állnak össze a vármegyék urai, s valóságos hajtóvadászatokat tartunk
                        rájuk.</p>
                    <p>Kevesen tudják, minő titkos és rettenetes hatalom ez. Nem szétszórt, fejetlen
                        bandák, hanem egy jól szervezett test az egész, mely pokolbeli ravaszsággal
                        és hatalommal hálózza be az országot és mindaddig nem lesz nyugalom, s nem
                        lehet őket kiirtani, míg csak az egésznek a fejére, mozgatójára rá nem
                        találunk. Nem tudom, mit adnék, ha megtudhatnám, ki toborzza össze, ki
                        mozgatja ezt az egész pokolra való hadat?</p>
                    <p>- Én tudom! gondolá magában Hiasszár, minden szóra figyelve.</p>
                    <p>Már csaknem delelőn állott a nap, mikor elérték a setétvölgyi kopanicsát.</p>
                    <p>Fatuskókból, gerendákból épült házcsoport volt ez, hegyes sánckarókkal
                        körülpalánkolva, melyek között lőrések voltak hagyva és nehéz gerendákból
                        ácsolt láncos kapu vezetett a belsejébe, a honnan lónyerítés és zagyva lárma
                        hangzott ki.</p>
                    <p>A zörgetésre felnyilt a kapu és a gazda megismerve a főurat, alázatos
                        süvegeléssel invitálta a belépésre.</p>
                    <p>Az egész kopanicsa jóformán tele volt utasokkal, mert tizenöt lengyel kalmár
                        és morva posztókereskedők szállítottak posztót, fűszereket és ötvösárukat az
                        eperjesi és kassai sokadalomra és kiséretül felfogadtak tizenkét lovast,
                        nyolc muskétást és hat gyalog hajdut, kik a rendes hadseregből valók voltak
                        és kerekes puskáik mellett oldalukon széles, pallos forma kardot, vértet, és
                        sisakot viseltek, a lovasok pedig hosszú dárdákkal valának
                        felfegyverkezve.</p>
                    <p>A kereskedők és katonák vezetői éppen összedugott fejjel tanácskoztak, hogy
                        neki merjenek-e indulni vagy sem, mert egy vándorló olajkáros azt a hirt
                        hozta, hogy Tárkony, Varangyos és Kígyós, ez a három rettegett rablóvezér az
                        Eperjes felé vezető mélyutban, a halott-szorosnál leskelődik rájuk
                        csapataival.</p>
                    <p>A kopanicsa gazdája vaklármának mondta az egészet és biztatta őket, hogy csak
                        induljanak, de az egyik lengyel kereskedő, ki már többször járt az
                        országban, megsugta, hogy az ilyen félreeső kopanicsák cimborái, kémjei a
                        haramiáknak, kik jó szolgálatok fejében békét hagynak nekik, hogy az efféle
                        csárdák jó hire fenmaradjon. És ez úgy is volt!</p>
                    <p>A csárdásgazda édes-keserű mosolylyal fogadta a főurat, a kereskedők öröme
                        azonban határt nem ismert, kivált, midőn megtudták, hogy a vitéz Laky
                        Andrást, a martalócok és haramiák rémét hozta a jó szerencse útjukba.</p>
                    <p>Ebéd után a három legöregebb kereskedő tisztelgésre jelentkezett, és elmondva
                        a hallottakat, nagy reverenciával kérték a főurat, engedné meg, hogy
                        kiséretökkel együtt hozzá csatlakoz­hassa­nak Eperjesig.</p>
                    <p>A kereskedők hálálkodva távoztak, mert az engedelem megadatott - és csakugyan
                        minden baj nélkül elérték Eperjest, mert a kopanicsár jó eleve megizente a
                        lesben álló rablóknak, hogy hordják el az irhájukat.</p>
                    <p>A város határán elijesztő látvány fogadta az utasokat.</p>
                    <p>Kisebb-nagyobb távolságra, jobbról is, balról is, egyes cölöpök voltak
                        leverve az út mindkét oldalán, teleülve a hollók és varjak gyászos fekete
                        csapatjaitól.</p>
                    <p>Egyik-másik cölöp tetejére hatalmas kerék volt tűzve és e kerekeken emberi
                        testekhez hasonló tetemek hevertek, melyeknek kezei, s lábai borzalmasan
                        lógtak alá, egy-egy hátraszegett koponya pedig, kivájt véres szemgödreivel,
                        üresen bámult a semmiségbe...</p>
                    <p>A lódobogás és emberzajtól felriadt varjak, hollók fekete csapatjai éhes
                        károgással keringtek felettük, a lovak és öszvérek pedig horkolva, ijedezve
                        hegyezték fülüket.</p>
                    <p>A városok közelében mindenütt találkoztak e rémletes képpel.</p>
                    <p>- Szomorú, de elkerülhetlen jelei ezek a mostani időnek! szólt Laky komolyan,
                        miközben sebes kocogásban kerülték el a sok vidéki- és vásár társzekeret,
                        melyek mind a tornyos falakkal körülkerített Eperjes városába
                        igyekeztek.</p>
                    <p>Az őrséggel megrakott tornyos kapun át a város főterére jutottak, mely már a
                        kora hajnali órákban tömérdek néptől hemzsegett s nemcsak a térre nyíló
                        házak ablakai, de még a tetők is - tömve voltak zajgó, s egyre szaporodó
                        kiváncsiakkal.</p>
                    <p>- Pár napot nálam pihentek, mondá Laky, midőn feltárult előttük a
                        palotaszerű, emeletes épület tölgyfakapuja. De micsoda lárma és tolongás ez
                        itten? kérdé az elősiető udvarostól és palotás-hajduktól.</p>
                    <p>- Kivégzés készül! Három rablót capite plectetur fognak kivégezni, egy
                        boszorkányon pedig a hárum pálcárum itélete fog végrehajtatni! felelt az
                        udvaros, miközben a tér közepén körülkerített, magas vérpad felé
                        mutatott.</p>
                    <p>Edömér hideg borzongással tekintett a véres alkotmányra.</p>
                    <p>A palota első emeleti ablakai szembenéztek a városházával, - így tehát
                        egyenesen a vérpadra néztek és amint hetet vertek a toronyórák, megkondultak
                        a harangok, éles dobpergés között megnyiltak a városház nehéz kapui, mire
                        felhangzott a bástyaőr háromszoros öreg dobütése.</p>
                    <p>Ez volt a jel a bűnösök lélekharangjának.</p>
                    <p>Az egyik rabló fejvételre volt itélve s a hóhér egyetlen csapással leütötte a
                        fejét.</p>
                    <p>Ölnyi magas vérsugár szökkent ki a fejetlen testből, mire Edömér szédülő
                        agygyal kapaszkodott az ablak-keretbe. Azt hitte, le kell rogynia ez iszonyú
                        látványra...</p>
                    <p>- Nem, nem bírom nézni! hebegte halotthalaványan, mikor a tüzes
                        kínzóeszközökkel, csavarokkal, horgokkal kezdték a másik kettőt a
                        hóhérlegények mortifikálni. - Az embernek minden csepp vére fellázad e
                        barbár kínzásra. Öljék meg őket egyszerre.</p>
                    <p>- Ne könyörületeskedjél, fiam! Kellenek, szükségesek e kínzások! mordult rá
                        zordonan az öreg nemes. Így se veszik semmibe a halált, hát úgy?</p>
                    <p>Midőn a két elitélt minden tagja már rongygyá volt tépve és az egész tér
                        megtelt az égett hús és forró olajtól felrepedezett bőr nehéz, émelyítő
                        szagával, akkor a bakó felemelte a két-három mázsás, vas fogakkal berakott
                        kereket, s átlódította az egyiken...</p>
                    <p>Hörgésbe fuló üvöltés harsant el a szerencsétlen ajkáról:</p>
                    <p>- A Krisztus öt sebére kérlek, ölj meg már! Kegyelmezzetek! Kegyelmezzetek,
                        mert én tudom a haramia vezér nevét! Nagy úr, hatalmas úr!</p>
                    <p>- Bakó! Állj meg! Az elitéltet vissza kell börtönébe vinni! kiáltá a főbíró,
                        de ugyane pillanat­ban szisszenő süvöltés hallatszott és a kínjaiban
                        fetrengő rabló torkát széles vasú nyilvessző járta át, vérbe fojtva többi
                        szavait...</p>
                    <p>Rettentő zűrzavar, lárma támadt erre a nép között. Egy nagy csapat vidékinek
                        látszó paraszt megrohanta a vérpadot és ki akarta az elitélteket
                        szabadítani. A hajdúk és darabantok alabárdjaikkal nekiestek a támadóknak,
                        de egyet se birtak elfogni, mert a tengerként ide-oda hullámzó nép - mintha
                        össze lett volna velük beszélve - mindenféle útat nyitott és rögtön
                        összezáródott mögöttük.</p>
                    <p>- Undok, vérháborító látvány! szólt utálattal Edömér... Nem is maradunk itt
                        tovább, öreg hivem, csak míg lovaink kipihenik magunkat. Mit szólsz hozzá,
                        Hiasszár barátunk?</p>
                    <p>Hiasszár azonban válasz helyett lemutatott a tér szögletére, hol két kalmár
                        formán öltözött ember feltűnő jelekkel mutogatta őket egy harmadiknak, de
                        látva, hogy észrevették, sebesen tovaosontak a lacikonyhák és mézes-kalácsos
                        sátrak között...</p>
                    <p>- Ez a két ember folyvást minket szemlélt az egész kivégzés alatt... Résen
                        álljunk... Szövik már körültünk a háló vékony pókszálait, mondá lassú,
                        jelentőségteljes hangon.</p>
                    
                </div>
                <div type="chapter">
                    <head>
                        Az ősi kard.
                    </head>
                    <p>»... a nap nyugovóra hajolt,</p>
                    <p> Immár fedi vállát bíborszinű kaftán;</p>
                    <p> Szél zendül az erdőn - ott leskel a hold.</p>
                    <p> Idekünn hideg éj sziszeg aztán!«</p>
                    <p>
                        Arany: »Szondy két apródja.»
                    </p>
                    <p>Mindenképpen marasztalta volna az öreg Laky Edömért és társait még pár napig,
                        de Edömér nem maradt, miért a főúr kissé neheztelni is látszott.</p>
                    <p>- Hosszú út áll előttetek, mondá mogorván. Hosszú és veszedelmes! Kerülnötök
                        kellene a török szállta helyeket, de nem kerülhetitek, mert úgy beette már
                        magát az ország testébe, mint a rákfene.</p>
                    <p>- Ahol lehet, kerüljük, ahol pedig nem, hát gyorsan átcsapunk a hódolt
                        helyeken. Úgy hallám, a békés utasoknak szabad útat enged a török is! veté
                        közbe Bálint.</p>
                    <p>- Csak a törökbe bizzatok, akkor jégre építettetek.</p>
                    <p>- No, de hagyjuk a további beszédet, nincs most annak ideje. A lovak
                        türelmetlenül nyihognak, - induljatok hát Isten nevében. Nem kivánok mást,
                        olyan légy, úgy harcolj, mint apád! - mondá némi meghatottsággal a főúr,
                        miközben lekisérte őket az udvarra, hol harminc fegyve­res csatlós állta
                        körül lovaikat.</p>
                    <p>- Kassáig veletek adom e kiséretet és ha megszivlelitek tanácsomat, onnan
                        kerüljetek Tokaj alá. A Tiszán innen vagy túl bizonyára találkoztok magyar
                        csapatokkal, mert úgy hallatszik, hogy a török újra betört Tokajnál és a
                        Hegyalját pusztítja, ha pedig nem, úgy Ónod vagy Miskolcnak vegyétek
                        útatokat. A fődolog az, hogy békés utasoknak tartsanak benneteket.</p>
                    <p>Edömér elfordította a fejét, mikor a kelet felé eső kapun kilovagoltak, mert
                        a szép szilvások és gyönyörű almafák helyén akasztófák, kerékrúdak és
                        vesztőkarók meredeztek, melyeken ott korhadtak a kivégzettek csontjai.</p>
                    <p>Eperjes elveszítette hajdani mosolygó, vidám képét. A belső háborúk, vallási
                        villongások és a rablók pusztításai letarolták a várost körülvevő gyümölcsös
                        kerteket és kivágott fatörzsek, leégett kolnák romjai meredeztek a bástyák
                        és sáncolt körül.</p>
                    <p>Midőn másnap délután Kassa tájékára értek, a véres-düllői erdőségben egy
                        martalóc-csapatot ugrattak szét, mely éppen egy kassai ötvösmívest
                        mortifikált a családjával együtt.</p>
                    <p>A nagy sikoltozásra és jajgatásra lóhalálában vágtattak arrafelé, s még jókor
                        érkeztek. Az áldozatok már ki voltak fosztva mindenükből és csaknem
                        mezitelenre vetkőztetve akarták őket lovaik farkához kötözni, hogy aztán
                        Eger várába hurcolva, eladhassák a töröknek rab­szol­gákul.</p>
                    <p>Edömér, László és a csatlós hadnagy - hiába kiáltozott Bálint - a menekülők
                        után vágtattak és szerencsésen el is csíptek kettőt a pribékek közül - és
                        mivel úgyis már Kassa közelében voltak, a két rablót rábízták a csatlósokra,
                        hogy adják át a vérbíróságnak, megérdemelt bűnhődés végett, ők pedig a
                        hadnagytól elbúcsuzva, tovább indultak Tokaj felé.</p>
                    <p>A gönci úton egy csapat borkereskedővel találkoztak, kik hosszú társzekereken
                        szállították a nemesebb fajta borokat Lengyelországba és ezektől megtudták,
                        hogy a török csakugyan betört és tűzzel-vassal pusztítja Hegyalját.</p>
                    <p>- Tokaj körül bizonyosan találkoznak kelmetek Ónody és Homonnai
                        ezredeskapitányok csapatjaival, mert a nádor-ispán is, az erdélyi fejedelem
                        is kiadta a rendeletet, hogy a zempléni és abaúji bandériumok rögtön üljenek
                        lóra és a szepességiekkel mihamarébb igyekezzenek Ónod alatt egyesülni, hogy
                        ráüthessenek a törökre.</p>
                    <p>Edömér szeme felvillant és egyetértő pillantással szorított kezet
                        Lászlóval.</p>
                    <p>- Ha csak lehet, mi is résztveszünk a harcban!</p>
                    <p>Tokaj határába érve, alig hogy megpillantották a Tiszának az estalkony
                        fényében csillogó szalagját, az erdőből egyszerre csak jobbról-balról
                        egy-egy csapat könnyű lovasság bukkant elő s egy perc alatt körülfogta
                        őket.</p>
                    <p>- Kik vagytok? Mik vagytok? Merről jöttök, hová mentek? - kérdezte a
                        marconaképű strázsa­mester, kinek, mint a többinek, szintén nyalka farkasbőr
                        kacagány csüngött le válláról.</p>
                    <p>- Kelmednek is szívesen megmondjuk, de elébb vezessen Ónody és Homonnai
                        ezredes­kapitányok elé, felelt Edömér, merészen farkasszemet nézve a csapat
                        vezetőjével.</p>
                    <p>A tábor egészen Tokaj alatt feküdt, a Tisza partján, egy sűrű fűzfa bozótban
                        és már javában égtek a tábortüzek, mikor a két vezér elé állították
                        őket.</p>
                    <p>- Kik vagytok, honnan jöttök? kérdé kemény hangon a daliás Homonnai, miközben
                        egyiket a másik után végig mustrálta éles, kutató tekintetével.</p>
                    <p>Edömér erre rövid szavakban elmondá útjuk célját és bizonyítékul előmutatta a
                        dunántúli seregek vezérének szóló levelet.</p>
                    <p>- Ha szavaim után még gyanakodnak, kegyelmetek, úgy olvassák el e levelet,
                        fejezte be szavait.</p>
                    <p>Homonnai azonban barátságosan rázta a fejét.</p>
                    <p>- Az olyan arc és tekintet, minő a tied, fiatal vitéz, nem csal, nem hazudik.
                        Amikor akarjátok, békével mehettek útatokra.</p>
                    <p>- Ameddig útunk egy irányban visz kegyelmetekével, engedtessék meg, hogy mi
                        is össze­mérhessük kardjainkat a pogánynyal, ha harcra kerül a dolog! kérte
                        Edömér, mihez a két vezér neki is, Lászlónak is vitézi parolájával adá
                        beleegyezését.</p>
                    <p>Még az éj folyamán visszatértek a kiküldött kémek és hirül hozták, hogy a
                        török sereg Rakamaz tájékán táborozik és Ali Umru, a hires Sinán basa
                        nagyvezír unokája vezeti. A két vezér rögtön indulást parancsolt, hogy
                        meglepje a mit sem sejtő s nagy lassan Tokaj felé huzódó ellenséget.</p>
                    <p>Az éj ugyan még setét volt, de a feltámadó hűvös szellő már a hajnal
                        közeledtét hirdeté, midőn a setétség szemcsaló távolában apró, pislákoló
                        csillagokként megpillantották a török seregek hamvadozó tábortüzeit.</p>
                    <p>Az elől lovagló vezérek erre megálltak tanácskozni. Lágy, süppedékes talajon
                        álltak, melyet egy­felől a magas Tiszapart szegett óriás kanyarulattal,
                        másfelől sűrü nádas huzódott a messze­ségbe.</p>
                    <p>- Vissza kell huzódnunk, különben a Tiszának szoríthatnak bennünket, mondá
                        boszusan Ónody.</p>
                    <p>Edömér, ki mindenütt nyomukban ügetett, engedelmet kért a szólásra.</p>
                    <p>- Vezér uraim, ez a legjobb hely volna cselt vetni a töröknek. Egy haditervet
                        gondoltam, kezdé kissé felindultan saját merészségétől, de azután biztos
                        hangon elmondta az egészet, hol a suhogó nádasra, hol pedig a bozóttal
                        benőtt parti kanyarodóra s a három tarackágyura mutogatva.</p>
                    <p>A két vezér eleintén bámuló tekintettel méregette az ifjut, de szavai végén
                        arcuk felderült és majd megölelték nagy örömükben.</p>
                    <p>- Istenemre mondom, akármelyik hadvezérnek becsületére válnék ez a terv. Fiú,
                        te hadvezérnek születtél! Az ütközet után még beszélünk erről, kiáltá
                        Homonnai s mivel hosszú fontolgatásra már nem vala idő, sebesen kiadták a
                        parancsokat a dandárnokoknak és alvezérek­nek, maguk pedig a derékhaddal
                        egyenesen a török táborra ütöttek, hogy lesbe csalhassák.</p>
                    <p>Edömér és László a lesben álló csapatokhoz csatlakoztak, Bálint és Hiasszár
                        pedig semmi árért se maradtak volna el oldala mellől és alig mélyedtek be a
                        nádas sűrüségébe, máris felharsant az ágyúk bömbölésével összekeveredő harci
                        moraj.</p>
                    <p>Az ütközet zaja gyorsan közeledett, s minden úgy történt, ahogyan
                        kiszámították.</p>
                    <p>A törökök jóval nagyobb számukban elbizakodva, midőn a nem várt támadás első
                        zavarából kibontakoztak, egész hadseregükkel a magyar seregekre vetették
                        magukat és mint Edömér előre megjósolá, csakugyan a Tiszának igyekeztek
                        szorítani.</p>
                    <p>Homonnai és Ónody a megbeszélés szerint egy ideig vitézül helyt álltak, de az
                        ellenség túlnyomó hadereje végre hátrálásra kényszeríté őket és az ütközet
                        iránya a nádastól határolt öbölforma kanyarodás felé huzódott.</p>
                    <p>Homonnai itt hirtelen végig tekinthetett a török seregen - és megdöbbenve
                        látta, hogy sokkal, de sokkal nagyobb haderővel vették fel a harcot, mint a
                        kémek tudósításai után hitték.</p>
                    <p>Egy pillanatig csüggeteg kétségbeesés fogta el lelkét. Vajjon a hadicsel e
                        nagyszámú ellenséggel szemben sikerül-e? Ha csak csudával határos módon ki
                        nem vivják a győzelmet, mind egy lábig itt vesznek, mert valóságos
                        egérfogóba kerültek, honnan egy lélek se menekül­het...</p>
                    <p>Vezértársa merev, elszánt arcvonásaiból ugyanezt olvasá: győzni vagy meghalni
                        a legutolsó emberig.</p>
                    <p>Ádáz, kétségbeesett küzdelem kezdődött. A gyalogság dárdával és karddal
                        harcolt egyszerre, a lovasság pedig a két vezérrel élén az egy tömegben
                        reájuk zúduló török hadat iparkodott két-három oszlopra szakítani.</p>
                    <p>- Elvesztünk! A török nagy tömegével elseper bennünket, ha szét nem lazítjuk,
                        kiáltá Homonnai vezértársának.</p>
                    <p>A török sereg azonban megbonthatlan ércfalként vert vissza minden támadást és
                        lovassága nagy tömegével akarta a magyarságot legázolni, midőn ez a
                        felharsogó trombita jelre villám­gyorsan kétfelé vált és a derék had helyett
                        a törökök jobb- és balszárnyára vetette magát.</p>
                    <p>E váratlan támadás oly zavarba hozta a török hadat, hogy soraik ingadozni,
                        keveredni kezdtek és ebben a percben a parti bozót közül megdördült a három
                        tarackágyú, a nádasból pedig irtó sortüzelés ropogott közéjük, rémséges
                        pusztítást okozva - és innen is, onnan is egetverő harci kiáltással rohantak
                        rájuk a nád közt rejtőző magyar csapatok.</p>
                    <p>A legelsők élén Edömér rohant, kardját villogtatva és a vezéreket keresték
                        lángoló szemei. A fegyvercsattogástól, harcizajtól egészen megittasulva,
                        mámoros lelkesedéssel veté magát a legádázabb tusakodásba, midőn
                        jobbról-balról két lovas ugratott melléje.</p>
                    <p>Az egyiket, egy előkelő spáhi agát, mielőtt kis urára mérhette volna görbe
                        szablyáját, az öreg Bálint vágta le, amolyan régimódi csatlósos egész
                        vágással, a másikkal azonban Edömér vette fel a harcot, bekezdőül levágva
                        ezüstös paizshordozóját...</p>
                    <p>Ez egy előkelő albán bég volt, maga is és lova is, mint valami krokodilus,
                        tetőtől talpig csillogó pikkelypáncélba öltözve.</p>
                    <p>- Nekem jőjj, kutya! agyarkodott rá fenekedő ordítással, mikor
                        pajzshordozóját leesni látta és drága damaszkusi kardját megvillantva
                        rettentő csapást mért Edömérre, mit ez villámgyors félre­hajlással
                        elkerülve, visszavágott oda, hol a sisak és pikkelypáncél hajlása némi rést
                        hagyott és a másik percben az albán lovas hátranyaklott fejjel bukott le
                        paripájáról.</p>
                    <p>Ebben a percben a küzdelem zaját túlharsogó, rémkiáltás harsant fel a törökök
                        sorai között.</p>
                    <p>- Meneküljetek.! A keresztények elfoglalták a tábort. Mindjárt a nyakunkon
                        lesznek!</p>
                    <p>Erre az amúgy is bomladozó, hátráló török sereget egyszerre oly páni rémület
                        lepte meg, hogy fegyvereit elhányva, hanyatthomlok futott el a csatatérről.
                        Sok a Tiszába fulladt, még több a nádas feneketlen ingoványaiba veszett, a
                        többit pedig futásközben a nyomukba vágtató magyar csapatok ölték,
                        aprították halomra, úgy, hogy hirmondó is alig maradt belőlük.</p>
                    <p>Edömér nem üldözte a futókat, hanem az albán bég pompás arabs paripáját
                        igyekezett elfogni, mely még akkor is vad nyerítéssel száguldozott
                        össze-vissza a harctéren, magával hurcolva kengyelbe akadt gazdáját.</p>
                    <p>Hátha még él és meg lehet menteni!</p>
                    <p>A sok hajszolásra és hivogatásra a nemes mén végre hajlani kezdett és békével
                        megengedte fogatni magát a nádas szélén. A bég azonban már nem élt, de keze
                        még a halálban is görcsösen szorította a drága damaszkusi szablyát, melyet
                        Edömér, alig, hogy rápillantott, a fájdalom és öröm sikolyával kapott a
                        kezébe...</p>
                    <p>Atyjának ősi kardja volt ez, ama nemes, büszke jelmondattal, melyet a
                        Hollókövyek mindig megtartottak: »Hüvelyemből jó ok nélkül ki ne végy, de ha
                        kivészsz, becsülettel visszatégy« és a drágaköves markolatba bevésve a
                        Hollókövy cimer szárnyas és koronás kígyója.</p>
                    <p>Hogy került ez a bég kezébe? Ott volt-e ő is ama gyászos éjszakán, vagy a
                        rabló martalócoktól vette? Ezen egy percig se gondolkodott, hanem
                        megrendülve omlott térdre és áhítatosan összecsókolá a drága ereklyét.</p>
                    <p>- Te küldöd ezt, atyám, te, segíts hát, hogy eskümet, fogadásomat mindvégig
                        betölthessem! kiáltá a megindulástól remegő hangon, áhitatos tekintetét a
                        napfényes égre emelve...</p>
                   
                </div>
                <div type="chapter">
                    <head>
                        Egy új barát.
                    </head>
                   
                    <p> S gyorsan száguldva, vágtatott</p>
                    <p> A Niger mentiben,</p>
                    <p> Arany vala a zabola</p>
                    <p> S csörögve rémesen</p>
                    <p> Jó kardja méne tomporát</p>
                    <p> Verdeste szüntelen.«</p>
                    <p>
                  Longfellow: »A rabszolga álma.«
                    </p>
                  
                    <p>Ezzel a fényes győzelemmel sok hadizsákmány is került a győztesek kezére. A
                        táborban leirhatlan öröm és vigasság uralkodott s gyors hirnökök vitték szét
                        a hirét mindenfelé az országban a Tisza melletti győzelemnek. Edömért
                        nemcsak a vezérek, de az egész tábor is lelkesülten ünnepelte, amiből
                        Hiasszárnak is bőven kijutott, mert ő volt az, ki ama sikerült cselfogással,
                        hogy a keresztények elfoglalták a tábort, megfutamította a töröksereget.</p>
                    <p>- A gondviselés keze vezérlett benneteket táborunkba, mondá Homonnai azon a
                        nagy lakomán, melyen az egész tiszti- és altiszti kar részt vett. Fiú te,
                        benned nagy hadvezéri talentum lakik. Ne menj tovább, maradj nálunk. Még ma
                        kinevezünk téged és Vihorláthy barátodat hadnagynak, a legelső ütközetben
                        pedig kapitány lész!</p>
                    <p>- Úgy van! Szavunkat adjuk erre! szólott Ónody is.</p>
                    <p>Edömér elpirult örömében és büszkeségében, az öreg Bálint pedig szemét
                        törülgette a nagy hadisátor hátterében.</p>
                    <p>- Én nem maradhatok, - de te László, fogadd el e fényes ajánlatot, ki tudja,
                        ér-e még bennünket ilyen szerencse, fordult hozzá baráti biztatással.</p>
                    <p>- Úgy van! Legalább te maradj nálunk a táborban! biztatá élénken
                        Homonnai.</p>
                    <p>- Még, ha generális pálcával, fejedelmi süveggel kinálnának, se hagylak el,
                        Edömér, felelte László hév ragaszkodással, amiért Edömér meleg szeretettel
                        szorította meg kezét.</p>
                    <p>Midőn a zsákmány felosztását befejezték, Homonnai mind a négyüket sátrába
                        hivatta a napos tiszttel.</p>
                    <p>- Most vettem tudósításokat, hogy a sárosi és zempléni bandériumok
                        utócsapatjait Tokaj alatt kell bevárnunk, ti pedig tegnap mondtátok, hogy
                        indulni akartok. Megmaradtok-e e mellett?</p>
                    <p>- Ha kegyelmednek nincs ellenvetése, vezér uram!</p>
                    <p>- Csak az az óhajtásom van: itt szeretnélek benneteket véglegesen tartani. De
                        hát ez nem lehet! Mikor szándékoztok indulni?</p>
                    <p>- Még ma déltájban, miután kegyelmetek a sereggel még vagy két hétig a Tisza
                        mellékén táboroznak.</p>
                    <p>- Akkor mindjárt megirom a levelet jövendő vezérednek, Eszterházy Gábor
                        ezredeskapitány­nak. Ő tőle majd megtudjátok, mi van benne.</p>
                    <p>- Csak nem ir felőlünk valami szigoruan, vitéz ezredeskapitány uram? kérdé
                        kiváncsiskodva az öreg Bálint.</p>
                    <p>- Ahá, remegsz, öreg vitéz, úgy-é? Már pedig én azt iratom meg ő kegyelmének,
                        hogy soha többet el se ereszszen, ha egyszer megfogott benneteket. Bár én is
                        meg tudnám tenni! nevetett Homonnai barátságosan.</p>
                    <p>Az indulásnál Edömér fején már az albán vitéz hegyestollú ezüst sisakja,
                        mellén pedig az a bámulatos munkájú pikkelypáncél-vért csillogott a déli nap
                        sugaraiban, mely könnyű és hajlós volt, mint a hal pikkelye és a tábori
                        fegyverműves úgy átigazította, mintha csak karcsú terme­tére öntötték
                        volna.</p>
                    <p>A búcsuzás katonásan rövid, de annál lelkesebb volt, mert még akkor is
                        hangzott utánuk a táborbeliek üdvrivallgása, mikor már az út kanyargóiból
                        csak az ezüst sisak fénye villogott vissza.</p>
                    <p>Ónod alá érkezve, átadták a gyülekező nemesi bandériumok vezérének Homonnai
                        uram rövid üzenetét, azután a rosszhirű ónodi erdőn keresztül folytatták
                        útjukat Eger felé.</p>
                    <p>Midőn Eger tájékára értek, Hiasszár újra felvette török öltözetét.</p>
                    <p>- Várjatok rám itt a szőlők alatt, én bemegyek egy kissé szétnézni a
                        városba.</p>
                    <p>Azonban olyan sokáig időzött a városban, hogy nemcsak türelmetlenkedni, de
                        már-már aggódni is kezdtek miatta és midőn visszaérkezett, Bálint
                        kérdésekkel halmozta el.</p>
                    <p>- Ugyan hagyj békét. Nehogy valami kelepcébe szaladjunk bele, meg kellett
                        tudnom, üldözve vagyunk-e vagy sem? Abdi basa titkos megbizottjának mondtam
                        magamat, hogy utat nyithas­sak Nógrádig a részünkre. Ennyi az egész! felelt
                        a renegát kitérőleg.</p>
                    <p>Csakugyan, midőn Hatvanba értek, a kajmakám, kit az egri basa sebes
                        küldönccel értesített, nemcsak frissítőkkel vendégelte meg őket, hanem még
                        egy hat főből álló lovascsapatot is rájuk akart erőszakolni kiséretül, -
                        mitől alig tudtak megszabadulni.</p>
                    <p>- Hiszen gyöngyen megy az egész, mint a parancsolat! Ember, te akkora darab
                        aranyat érsz, a mekkora vagy! dörmögé jókedvűen Bálint, midőn már Hatvan
                        látképe is elveszett a messze­ség­ben.</p>
                    <p>Hiasszár fejét csóválta, s homlokán még mélyebbre vésődött az a ránc, mely a
                        komor töprengés jele szokott lenni....</p>
                    <p>- De hát mi a tatár aggaszt, mikor a veszedelemnek még csak árnyéka se
                        mutatkozik?</p>
                    <p>- Éppen ez aggaszt, - ez a nagy békesség nem tetszik nekem. Valami lappang
                        mögötte. Mennél hevesebb vihar van készülőben, annál mélyebb csend előzi
                        meg. Valami nagy ármányra és gonoszságra készülődnek, hogy eddig békében
                        hagytak bennünket...</p>
                    <p>- Hát iszen igazad lehet, de résen leszünk ám mi is! szólt Bálint alantabb
                        hangon.</p>
                    <p>Ettől kezdve útjuk majdnem szakadatlanul visszhangos szálerdőkön vezetett
                        keresztül. Mikor rövid pihenés után újra útnak indultak, már alkonyodott.
                        Bálint boszusan vakargatta a tarkóját.</p>
                    <p>- Az Isten áldja meg az erdejét, bizony vége is lehetne már. Innen-onnan ránk
                        szakad az éjszaka, kiáltá boszusan, de ugyan ebben a percben Edömér, ki
                        Lászlóval pár lépéssel előttük léptetett, megállt és csendre intette
                        őket.</p>
                    <p>- Mintha segítségért kiáltott volna valaki, mondá hallgatózva, de csak az
                        erdő visszhangos zúgása suhogott és csak a száraz haraszt zörgött
                        alattuk.</p>
                    <p>- Eh, valami eltévedt őzborjú rí anyja után, szólt Bálint s éppen indulni
                        akartak, midőn újra felhangzott az elébbi panaszos kiáltás:</p>
                    <p>- Segítség! Segítség! Uram Isten, küldj valakit, hogy meghallják szavaimat,
                        hangzott a távolból tompán, elmosódva.</p>
                    <p>- Semmi kétség, ember van veszélyben! Jerünk! kiáltá Edömér kigyult arccal,
                        lovát a hang irányába fordítva.</p>
                    <p>- Csak vigyázva, édes uram, esengett melléje ugratva Bálint. Hátha martalócok
                        mortifikálnak ott valakit és tízszeres számban vannak.</p>
                    <p>- Annál gyorsabb segélyre van szükség. Jer, László! és kardot rántva,
                        vágtattak az egyre erősbödő jajszó felé.</p>
                    <p>- Ide, ide, jó emberek! hangzott feléjük - és egy fiatal embert találtak
                        kezénél, lábánál fogva, egy terebélyes cserfához kötözve.</p>
                    <p>A fa körül le volt gázolva, vérrel volt befecskendezve a fű és haraszt, a
                        szomszéd fához pedig egy megnyergelt paripa volt pányvázva, melynek nyergére
                        egy szépművű kard és egy hosszunyelű kopja volt akasztva a fához kötözött
                        ruháival egyetemben.</p>
                    <p>- Isten küldött benneteket. Óh, hála néktek! kiáltá az örömtől elfulladó
                        hangon.</p>
                    <p>- De hát mi történt veled! kérdé részvéttel Edömér és nyergéből sebesen a
                        földre szökve, tőrével elvagdalá a köteleket.</p>
                    <p>- Nagyszámú martalóccsapat támadt reánk és hosszú küzdelem után csatlósomat
                        leölve, egy ide nem messze levő mély vízmosásba vetették, engem pedig
                        mindenemből kifosztva, ide a fához kötöztek, lovammal együtt.</p>
                    <p>- És a martalócok? kérdezé élénken László.</p>
                    <p>- Mint szavaikból kivettem, az erdő másik részén újabb utasokra leskelődnek
                        és csak alkonyatkor akarnak visszatérni, hogy magukkal hurcolhassanak.</p>
                    <p>- De te meg is vagy sebesülve! kiáltá Edömér az ifjú véres alsó ruháira
                        mutatva.</p>
                    <p>- Csekélység! Könnyű karcolások! De most el innen, el, még pedig sietve,
                        derék szabadítóim. A martalócok harmincöten vannak s minden percben
                        visszatérhetnek. Mindenekelőtt engedjé­tek meg azonban, hogy szivből
                        megköszönhessem a bátor segítséget, - és a nemes arcú, deli ifjú mind a
                        négyüknek forrón megszorongatá a kezét, aztán gyorsan magára kapkodta ruháit
                        és fegyvereit.</p>
                    <p>- Most el, még pedig vágtatva! A martalócok abban az irányban távoztak,
                        nekünk tehát errefelé kell tartanunk, hogy kiérjünk e rosszhirű
                        rengetegből.</p>
                    <p>- Hát ismerős vagy e vidéken?</p>
                    <p>- Hogyne! Nógrádi születésű vagyok és Szirákon laktunk, honnan hajnalban
                        indultam el bátyám után a táborba.</p>
                    <p>A megmentett ifjú vidám cimborának és jókedvű útitársnak bizonyult és már az
                        első nap valamennyien megszerették, akkor pedig éppen vége-hossza nem volt
                        az örömnek, mikor megtudták, hogy ő is Eszterházy Gábor dunántúli táborába
                        igyekszik, hol testvérbátyja, mint lovasstrázsamester szolgál s ő alatta
                        akarja megkezdeni hadipályáját.</p>
                    <p>Keveházi István - így nevezte magát - apróra elbeszélte élettörténetét. Apjuk
                        korán meghalt, beteges anyjukat a kapzsi rokonok, különösen egy prókátor
                        nagybátyjuk, mindenéből kifor­gatták, úgy, hogy a nagy vagyonból alig maradt
                        annyi, melyből szegényesen eltengőd­hettek. Móric, a bátya a hadipályán
                        akarta szerencséjét keresni és katonának állott, ő pedig ágyban fekvő beteg
                        édes anyjuk mellett maradt ápolónak, kit csak hosszú évek multán váltott meg
                        a halál keserves szenvedéseitől.</p>
                    <p>- Anyánk halála után - folytatá gyors szavakban, mintha valami betanult
                        leckét mondana fel - pár évig a rokonok házánál hányódtam, mert nem volt se
                        testemnek, se lelkemnek hová fordulni. De bizony hamar meguntam a
                        kegyelemkenyeret és a szántóvető, gazdálkodó életet, mert szivem mindig csak
                        a zajos tábori élet után vágyódott. Katona akartam lenni én is, mint bátyám,
                        de a körülmények több évig nem engedték, - míg végre most huszonöt éves
                        koromban beteljesült e régi vágyam és bátyám oldala mellett majd csak viszem
                        tán én is valamire.</p>
                    <p>Edömér élénk részvétet érzett iránta. Szomorú ifjusága, hányatott élete
                        némiképen hasonlított az övéhez, csak az bántotta, hogy olyan könnyűvérű,
                        érzéketlen hangon beszél édesanyjáról, küzdelmeiről. Neki könyek tolulnak
                        szemébe, ha drága halottjaira gondol, - ez meg nevet, kacag még akkor is,
                        midőn róluk beszél...</p>
                    <p>- Tudja bátyád, hogy hozzá készülsz? kérdé komolyan.</p>
                    <p>- Dehogy tudja! Talán rám se ismer, hiszen majd kilenc éve, hogy nem láttuk
                        egymást.</p>
                    <p>- Akkor te se fogsz rá ismerni! vegyült a beszélgetésbe László.</p>
                    <p>- Az bizony meglehet! válaszolá könnyedén. Hej, fiuk, fiuk, érjünk csak
                        egyszer a táborba, meglássátok, milyen vig életet csapunk! Bátyámon kívül
                        akad ám ott még néhány megyebeli vig cimbora is, kik nem régen esküdtek
                        Eszterházy uram zászlója alá. Hej, milyen mulatságo­kat csapunk,
                        meglássátok.</p>
                    <p>Erre már az öreg Bálint is közbeszólott az ő mély, dörmögő hangján.</p>
                    <p>- Ha olyan mulatságot ért kegyelmed, mihez a kardcsattogás és az ágyudörgés
                        húzza a talp alá valót, abban lesz részünk elegendő, de másban aligha, mert
                        amint hallottam, Eszterházy vezér uram nagyon szigorú katona s nagy rendet
                        tart a táborban.</p>
                    <p>- Bizzad azt csak ránk, öregem! A hadi regula arra való, hogy ahol lehet,
                        megtörje az ember. Ha nem lesz pénzünk, suttyomban zsákmányolunk, ha kifogy
                        a bor és elemózsia, szépen feltörjük a papok és polgárok pincéit, - van ott
                        elég, ne féljetek! Persze az ilyeneket nem szokás a felebbvalók orrára
                        kötni. Bizzátok csak rám, mester vagyok én az ilyesmiben!</p>
                    <p>Edömér és László egymásra néztek.</p>
                    <p>- Mi nem fogunk részt venni az ilyesmiben, hanem szigoruan a hadi regulához
                        tartjuk magunkat és ha te ilyesmikben töröd a fejedet, előre is megmondom,
                        nem leszünk jó barátok, mondá aztán Edömér komoly hangon és ettől fogva némi
                        idegenkedést kezdett érezni irányában, mi napról-napra növekedett mert
                        Keveházi némelykor, akaratán kívül, úgy elszólta magát, hogy még az öreg
                        Bálint is megütődve csóválta fejét. De aztán azzal vigasztalta magát, hogy a
                        táborban majd lerázzák nyakukról e nem szeretem vendéget.</p>
                   
                </div>
                <div type="chapter">
                    <head>
                        A táborban.
                    </head>
                    <p>...»Mielőtt megütköznék olvassa el ön ezen levelet«...</p>
                    <p>
                         Shakespeare: »Lear Király.«
                    </p>
                    
                    <p>Keveházi István értett ahhoz, miként kell megnyerni az embereket. Bármit
                        tett, bármit mondott is, nem lehetett megharagudni reá, mert törleszkedő,
                        simulékony modorával és jókedvű bohóságaival csakhamar megengesztelte és
                        jókedvre hangolta környezetét, sőt még az öreg Bálintot is nem egyszer meg
                        tudta nevettetni, pedig ezzel ugyan kevés emberfa dicsekedhetett.</p>
                    <p>- Nagy selma biz ő kegyelme! mondogatta ilyenkor Hiasszárnak, ki szokása
                        szerint csak csendesen mosolygott, de nem szólt rá semmit, pedig
                        valamenynyiük között, ő neki igyekezett Keveházi legjobban a kedvében
                        járni.</p>
                    <p>- Még csak egy-két nap, aztán Győr alá érünk, mondá egyik este, mikor éjjeli
                        tanyára heveredve, szalonnát pirítottak az estélihez, lovaik pedig
                        kipányvázva, az erdőszél kövér füvét ropogtatták.</p>
                    <p>Szép csillagos ég ragyogott felettük, a holdvilág pedig ekkor kezdett fényes
                        arcával kibujni a hegyek mögül. Az estelit rég elköltötték, de az álom nem
                        igen akart szemükre ereszkedni.</p>
                    <p>Edömér mélázó arccal bámulta a csillagokat... Fényes ragyogásukról megismerte
                        a Sziriuszt, a Mezarthimot, melyek fájó, szomorú emlékeket költögettek fel
                        szivében, úgy, hogy akaratlanul felsóhajtott.</p>
                    <p>Már ekkor két napja mult, hogy átkeltek a Dunán és másnap a partmentén
                        haladva, egy kormánya törött dereglyét láttak ide-oda hányódni a széltől
                        magasra korbácsolt hullámokon.</p>
                    <p>A bentülők, köztük egy török katona, is kétségbeesve kiáltoztak segítségért,
                        mert a dereglye már-már merülni kezdett.</p>
                    <p>Edömér nem sokat gondolkozott, hanem egy lapos kavicsra rákötötte a nyereg
                        kápáján függő pányvakötelet és ügyesen a csónakba hajította.</p>
                    <p>- Kössétek a csónak orrához! kiáltá a két evezősnek - aztán valamennyien
                        megragadták a kötelet és a korhadt dereglyét lassan a part felé kezdték
                        vontatni.</p>
                    <p>A parthoz közel azonban a megfeszült kötél, nagyot pattanva, elszakadt és a
                        korhadt dereglye mindenestől alámerült...</p>
                    <p>Az egyik halászt és a török katonát, kit bő köpenye fentartott a vízen, nagy
                        nehezen kimentették - és ebben úgy eltelt az idő, hogy nemcsak a beálló
                        éjszaka, de a közelgő zivatar is fenyegette őket egyre hangosabban közeledő
                        morajával.</p>
                    <p>A halász elvezette őket egy roskadozó csősz kunyhóhoz, hol a kiállott
                        fáradtság és a zivatar zúgása között a többiek csakhamar elpihentek, csupán
                        Hiasszár és az óriási termetű török katona maradtak ébren, ki nagy
                        fogvacogás közt szárítgatta ruháját és fegyverzetét.</p>
                    <p>Hiasszár csakhamar egész bizalmát megnyerte Mizrának, a csausznak.</p>
                    <p>- Hogy tudtál arra a roskadozó dereglyére szállni? A szárazföld biztosabb!
                        kérdezte tőle fejcsóválva.</p>
                    <p>- Dehogy biztosabb! A győri várkapitány, ez az ólálkodó kutya, megint rajta
                        ütött a Vértes alatt elvonuló Risán bégre és levágta egész seregével együtt.
                        Most Tata alatt táborozik és csapatjai ólálkodó farkasokként össze-vissza
                        száguldozzák a környéket. Ha dereglyére nem ülök, elcsípnek, Allah
                        fullaszsza meg őket! No, de nemsokára ő kelmének is ütni fog az órája!</p>
                    <p>- Hogy érted ezt?</p>
                    <p>- Csak úgy! Többet nem szabad elárulnom. Ezt is csak néked mondtam, mert
                        igazhivő vagy - és nagy titokban azt is megsugta, hogy ő nem közönséges
                        csausz, hanem gyorsfutár és fontos fermánt visz a fehérvári basának.</p>
                    <p>Mikor a futár ruhái megszáradtak, pipára akart gyujtani, de keserves
                        fohászkodások közt látta, hogy dohánya facsaró víz, - mire Hiasszár
                        megnyitotta iszákját s egy csibukra való finom latakiáht ajándékozott
                        neki.</p>
                    <p>Alig szívta ki azonban pipáját, egyszerre csak álmosodni kezdett és néhány
                        érthetetlen szót mormogva, elnyujtózott a hamvadozó tűzrakás mellett.</p>
                    <p>Hiasszár egy ideig még várt, azután egy nyaláb rőzsét huzva ki a kunyhó
                        oldalából, a pislákoló tűzre dobta és a fellobogó lángnál kikereste a futár
                        dolimánjához varrt bőriszákot és kivette belőle a vörös selyembe göngyölt
                        fermánt.</p>
                    <p>Vigyázva lágyította meg a sárga viaszpecsétet és kioldozva a vastag
                        selyemszálat, kétszer-háromszor is nagy figyelemmel átolvasta, mire az
                        elébbi módon újra lezárva, visszahelyezte a mélyen alvó futár iszákjába,
                        azután ő is nyugalomra tért.</p>
                    <p>Reggelre kelve a futár a legközelebbi faluban lovat szerzett, ők pedig Tata
                        felé indultak.</p>
                    <p>- Fiuk, ha jól megyünk, éjfélre a táborba érünk, mondá Keveházi, lova nyakát
                        veregetve.</p>
                    <p>- Hát ezt a vidéket is ismered?</p>
                    <p>- Hiszen anyám Neszmélyről való, többször jártunk ott atyafi látogatóban.
                        Rajta hát, fiuk! Ne kíméljük lovainkat!</p>
                    <p>Bálint lova azonban nem sokáig birta a nagy hajszát, valami éles kavicsban
                        annyira megsántult, hogy csak lépésben haladhattak - s így éjfél helyett
                        csak másnapi estszürkületkor érték el a tatai halmokat.</p>
                    <p>A feketedő éjszakában egymásután gyulladtak ki a tábor őrtüzei, a lanyha
                        éjjeli szellő pedig a táborőrök töredezett jeltadó kiáltásait hozta el
                        hozzájuk a méla csendességben.</p>
                    <p>- Hála légyen a Magasságbelinek, ki szerencsésen idáig vezérelt bennünket,
                        mondá Bálint ünnepélyes hangon és tisztes fejéről áhítattal leemelte a nehéz
                        bőrsisakot.</p>
                    <p>- Az én török gunyám rossz ajánlólevél lenne az előőrsöknél, azért, Bálint
                        bajtárs, először ti jelentkezzetek a táborban, mondá Hiasszár és midőn ezek
                        távoztak, a vele maradó Edömérhez fordult:</p>
                    <p>- Hallgasd meg, amit mondok, de ne szólj róla még barátainknak se, legalább
                        addig ne, míg a vezérnek el nem mondtad.</p>
                    <p>Azt a török futárt én ópiumos dohányommal elaltattam és elolvastam a
                        fehérvári basának szóló fermánt. A török nagy titokban hatalmas sereggel
                        készül Győr ellen, hogy váratlanul ostrom alá véve, elfoglalhassa. Már
                        minden készen áll s tán rövid napok mulva a falak alatt lesznek...</p>
                    <p>Eszterházy, a vezér, mit sem tud és hogy meg ne sejtse, hamis hiradásokkal és
                        hamis mozdulatokkal jó messze el akarják csalogatni, hogy aztán útját
                        vágják. Ez röviden a fermán tartalma - és ha te e drága hirt megviszed neki,
                        nagy érdemeket, nagy dicsőségét szerzesz magadnak! Most pedig halld,
                        szórul-szóra a fermán tartalmát, hogy a vezérnek el tudjad mondani.</p>
                    <p>Edömér meghatva szorítá meg a renegát jobbját:</p>
                    <p>- Köszönet hűséges ragaszkodásodért, - de áldozatkészségedet nem fogadhatom
                        el. Tiéd az érdem, hogy e fontos titkot megszerezted, azért illő, hogy te
                        add át, nem pedig én...</p>
                    <p>Hiasszár felelni akart, de ugyanekkor Keveházi termett mellettük.</p>
                    <p>- Siessetek! A vezér sátorában vár bennünket.</p>
                    <p>Eszterházy Gábor, Győr várának vitéz parancsnoka ugyanakkor tért vissza a
                        táborba. Tüzesvérű harci ménje még ott kapálódzott a vezéri sátor mellett,
                        öreg csatlósa pedig éppen csillagos sarkantyuit oldozta le, midőn az
                        előőrsök őket bevezették hozzá.</p>
                    <p>Ércesen csengő hangon fogadta köszöntésüket és mialatt fegyvernöke daliás
                        termetéről leemelte láncszemes páncélingét, sas szeme villámló tekintettel
                        röpült egyikről a másikra.</p>
                    <p>- Mi vezetett benneteket táboromba? kérdé azután kemény hangon, mire Edömér
                        átadta Korláthkövy főispán és Homonnai levelét.</p>
                    <p>Sietve metszette fel a pecséteket, de homlokredői már az első soroknál
                        elsimultak, s élesen jellegzett, hős tekintetű arca nyugodt, barátságos
                        kifejezést öltött.</p>
                    <p>Párszor érdeklődve pillantott fel a levélből Edömérre és Hiasszárra, midőn
                        azonban Homonnai levelét kezdé olvasni, arca felsugárzott és elégedetten
                        bólintgatott fejével:</p>
                    <p>- Hős apának hős fia! mondá, összehajtva a leveleket, azután jobbját a fiú
                        vállára tette.</p>
                    <p>- Vitéz atyádat ismertem! - A legjobb ajánlólevél, hogy az ő fia vagy! Légy
                        olyan, mint ő! szólt, miközben szívesen megrázta kezét.</p>
                    <p>Azután a szállásmestert hivatta sátorába.</p>
                    <p>- Szállásoljad el ezeket a fiatal vitézeket. A többiről majd holnap
                        intézkedünk s Edömér és Hiasszár kivételével barátságos kézintéssel
                        elbocsátá őket.</p>
                    <p>- A vitéz Homonnai magasztalólag ir rólatok levelében, örvendek tehát, hogy
                        seregem két ilyen fiatal vitézzel szaporodik. De most beszéljetek, mit
                        tehetek értetek e levél értelmében? szólt, erős öklét Korláthkövy levelén
                        nyugtatva.</p>
                    <p>- Grácia legyen szavaimért, uram és vezérem, felelé Edömér kigyult arccal. A
                        minket érintő dolgok hadd maradjanak későbbre! Fontosabb érdekek forognak
                        most kockán. Közeli vész fenyegeti Győr várát és seregedet! Beszélj,
                        Hiasszár!</p>
                    <p>A renegát erre szóról-szóra elmondá a bámuló vezérnek a fermán tartalmát és
                        azt is, hogy hol és mi módon jutott hozzá.</p>
                    <p>- Istenemre mondom, nagy szolgálatot tettetek e hirrel, kiáltá hevesen.
                        Mindenekelőtt azonban intézkednünk kell, - és ércesen felharsanó
                        parancsszavára csakhamar megtelt sátora a csa­pa­tok parancsnokaival, kiknek
                        a legszigorubb titoktartás mellett kiadta a szükséges rendeleteket és kis
                        idő mulva vágtató lovas futárok dobogása hangzott mindenfelé az
                        éjszakában.</p>
                    <p>A haditanács végével kis ideig mély gondolatokba merülve, járt fel-alá
                        sátorában, azután megállt előttük.</p>
                    <p>- Oly nagy szolgálatot tettetek, hogy magatok szabhatjátok meg a jutalom
                        árát! Szóljatok hát, mit kivántok? mondá biztató hangon, de mivel egyik se
                        szólt, csak ötölve-hatolva egymásra néztek, - Hiasszárt szólítá meg.</p>
                    <p>- Szólj te először!</p>
                    <p>- Tarts meg szolgálatodban, ez minden, amit kérhetek.</p>
                    <p>- Ha magad akarnál menni, se eresztenélek! Rád nagy szerep vár ebben a
                        háborus világban, szólt Eszterházy. De igaz! Főispán rokonom azt irja:
                        magyar vagy. Miért viselsz hát török nevet?</p>
                    <p>Hiasszár arca elsápadt, de aztán nyugodtan felelte:</p>
                    <p>- Tüstént elmondom, de elébb hallgasd meg fiatal uramat és pártfogómat.</p>
                    <p>- Igazad van, rendjében mindent. Rajtad a sor, fiú! Mondd ki bátran és
                        őszintén, mit kivánsz?</p>
                    <p>Edömér mélyen fellélekzett:</p>
                    <p>- Engedd meg, hogy a portyázásokban és beütésekben mindenha résztvehessek,
                        mert csak így reménylem hugom elrablóját feltalálni, - és ha kérhetek még
                        valamit: légy ugyanily jóakarattal Vihorláthy László bajtársam és öreg
                        Bálintom irányában is.</p>
                    <p>Eszterházy jóakarólag bólintott:</p>
                    <p>- Legyen úgy! Szolgáljátok egy zászló alatt a hazát. Erről még holnap
                        beszélünk. Most pediglen, miután főispán rokonom levelében nagyon a lelkemre
                        köti, hogy kihallgassalak benneteket, - hát beszéljetek.</p>
                    <p>Éjfélen túl járt az idő, s a fiastyúk apró csillagseregével már magasan járt
                        az égen az álomba merült tábor fölött, midőn kiléptek a vezéri sátorból.
                        Hiasszár arcán eddig nem látott derüs nyugalom, Edömérén pedig remény és
                        lelkesültség sugárzott.</p>
                    <p>Az egyik őr megmutatta a részükre kijelölt sátort, s Hiasszárnak úgy
                        tetszett, mintha egy setét árnyat látna ugyanekkor beosonni, - de midőn
                        beléptek, társaik már javában aludtak, idegennek pedig nyoma sem volt sem
                        künn, sem benn a sátor körül.</p>
                    <p>- Csalatkoztam volna? kérdé önmagától kétkedve... Nem, ezt nem hiszem! Még a
                        sátor vásznát is láttam mozogni a rávetődő világosságban.</p>
                    <p>Másnap kora hajnalban a paripák nyerítő dobogása és kürtharsogás ébreszté fel
                        a tábort.</p>
                    <p>- Ejnye, de rövid volt az éjszaka, dörmögé ásítozva Keveházi, midőn a sátor
                        függönye félrelebbent és hangos üdvözléssel négy katona lépett be, kiknek
                        láttára hangos örömkiáltásra fakadt.</p>
                    <p>- Adjon Isten, földieim! Hát megtudtátok, hogy itt vagyok? kiáltá elébük.</p>
                    <p>- De meg ám, még az este, felelt egyik, mire mindakét részről hangosan
                        örvendeztek a nem várt viszontlátáson.</p>
                    <p>A kérdések és feleletek egymásra következő özönében, Keveházi István
                        egyszerre csak elkiáltotta magát:</p>
                    <p>- No nézzétek! Én csak darálok, darálok, ahelyett, hogy mindjárt Móric
                        bátyámról kérdezős­ködném. Hol van ő, megmondtátok neki, hogy itt
                        vagyok?</p>
                    <p>A négy földi némán nézett egymásra s végre a legöregebbik, egy ravasz
                        sunyiképű huszár, kit társai csak Patkónak tituláltak, rezes, durva hangját
                        szelidre erőltetve, megszólalt:</p>
                    <p>- Bizony, öcsém, már csak megmondjuk - a szegény Móric, már félesztendejénél
                        több, hogy elesett vitézül. Egy kontyos pogány durrantotta le, akit én aztán
                        elkeseredésemben tüstént utána küldtem. Utolsó szavával is engem bizott meg,
                        hogy a mi kis cók-mókja, értéke maradt, azt őrizzem meg a te számodra. Gyere
                        velünk, mindjárt át is adom!</p>
                    <p>Keveházi elfödte arcát mindakét kezével:</p>
                    <p>- Már most ki lesz az én védőm, pártfogóm és oktatóm? fohászkodott fel
                        keservesen.</p>
                    <p>- Hát mink, la, földieid! Egyenesen ránk bízott. A kapitányt mindjárt
                        meginstáljuk, hogy mellénk oszszon be! De siess már no, mert nemsokára
                        kezdődik a csapatmustra és az ujoncok felesketése! - siettette a dereshajú
                        Patkó, miközben tekintetével végig mustrált mindenkit a sátorban.</p>
                    <p>Keveházi erre kevés szóval megismertette földieit, azután megigérve, hogy
                        mindjárt visszatér, velük együtt eltávozott.</p>
                    <p>Alig, hogy eltávoztak, két fiatal csatlós legény toppant be, a párolgó
                        reggelit hozva, melyet künn nagy bográcsokban főztek.</p>
                    <p>- Lindvay Miklós kapitány uram küldi kegyelmeteknek! jelentették katonásan
                        összeverve bokáikat. Ennek utána pedig ne sajnáljanak sátorába fáradni. A
                        lovakat és szerszámot addig mi majd ellátjuk.</p>
                    <p>- Dejszen nem bizom azt rátok! dörmögé Bálint és míg urai reggeliztek, a két
                        csatlós segítségével ellátta a lovakat, közben pedig kikérdezte őket a
                        táborbeli állapotokról.</p>
                    <p>Egyszerre csak e kérdéssel fordult hozzájuk:</p>
                    <p>- Ismertetek valami Keveházi Móricot a seregben?</p>
                    <p>- Hogyne ismertük volna, felelt egyik, hiszen földim volt. Derék jó úr volt.
                        Vitéz katona, vakmerő, bátor. Hadnagynál is feljebb vitte volna, ha el nem
                        esik.</p>
                    <p>- Hát te is nógrádi születésű vagy?</p>
                    <p>- Az apám se volt az! Zalai vagyok!</p>
                    <p>De hiszen Keveházi Nógrádból való volt!</p>
                    <p>- Dehogy onnan; Zalából, a Balaton mellékéről, hiszen öregapám az ő jobbágya
                        volt...</p>
                    <p>Bálint nagyot nézett, de nem szólt rá semmit, mert Edömér és László kiléptek
                        a sátorból.</p>
                    <p>Lindvay Miklós, a kapitány, vakmerő bátorsága s hősi vitézségeért kedves
                        embere volt a vezérnek. Ennek csapatjába osztotta tehát be az ifjakat, kiket
                        ez őszinte magyaros nyiltsággal fogadott, midőn jelentkeztek nála, az öreg
                        Bálintnak pedig barátságosan vállára veregetett:</p>
                    <p>- Hallottam, hogy még huszárosan ki tudod teremteni a hat vágást, öreg! No,
                        majd meglássuk. Nálunk gyakorta lesz részed a tokajihoz hasonló dáridóban.
                        Hiába, pogány népek vagyunk, nem szeretjük a böjtöt.</p>
                    <p>Bálint nem adta sokért ezt a megszólítást, mert már előzőleg megtudta, hogy a
                        fiatal kapitány a dunáninneni seregek egyik legkiválóbb hőse s az ő csapatja
                        van mindig megbizva a legvak­merőbb hadi vállalatokkal, beütésekkel és
                        portyázásokkal. A táborban csak repülő seregnek nevezik s a legutolsó embere
                        is a legjobb vitézekből van válogatva.</p>
                    <p>Alig öltötték fel az egyenruhát, sorakozóra riadoztak a kürtök és az egész
                        tábor négyszög arcvonalba állott fel, közepén a Szűzmáriás és országcimeres
                        hadizászlóval.</p>
                    <p>Az ujoncok felesketésére maga a vezér is megjelent szén-fekete harci ménjén s
                        sas szemét végigvillanva a csapatokon, rövid, lelkesítő beszédet intézett
                        hozzájuk, a haza, király és zászlójuk iránt való törhetetlen hűségre intve
                        őket.</p>
                    <p>Midőn Edömér is felesküdött a hadi zászlóra Eszterházy Gábor buzdító szavak
                        között, kiemelve a tokaji ütközetben tanusított vitézségét, azon tüstént
                        megtette első alhadnagynak Lindvay kapitány repülő csapatjába, ki mindjárt a
                        csapatok élére állította, miután egyuttal parancs adatott az indulásra
                        is.</p>
                    <p>Büszke örömmel vette át a vezényletet, mert ezzel a hirnév és dicsőség fényes
                        üstökösútját látta megnyilni maga előtt.</p>
                    <p> </p>
                </div>
                </div>
            
                <div type="group">
                    <head>
                        HARMADIK RÉSZ.</head>
                      <head>  A BETELT JÓSLAT.
                    </head>
                  
                    <p>»Él magyar, áll Buda még!</p>
                    <p> A mult csak példa legyen most. «</p>
                    <p>
                       Kisfaludy: »Mohács.«
                    </p>
                <div type="chapter">
                    <head>
                        Balboa kapitány.
                    </head>
                    <p>»Hős Helmer eléjük keztyüt dobott,</p>
                    <p> Bennem jó lovagra találtatok.«</p>
                    <p>
                         Svéd ballada.
                    </p>
                 
                    <p>A török csakugyan ostrom alá vette Győrt, hanem Eszterházy Gábor a
                        várparancsnok oly vitézül védelmezte, hogy rövid néhány napi ostrom után a
                        nagyszámú töröksereg tönkre verve takarodott el falai alól.</p>
                    <p>Edömér, ki szintén részt vett a védelemben, annyira kitüntette magát, hogy
                        Eszterházy a csapatok viharos éljenriadala között, ott a hely szinén, az
                        ágyuk dörgése között előléptette hadnagynak, barátját Vihorláthy Lászlót,
                        pedig őrmesternek, ki az utolsó kirohanásnál súlyos sebet kapott és csak
                        Edömér önfeláldozó vitézségének köszönhette, hogy a janicsárok össze nem
                        aprították.</p>
                    <p>A tábori felcser komoly ümmögetéssel kötözte be a mélyen tátongó sebet és még
                        komolyabb fejrázással felelt a tudakozódásokra:</p>
                    <p>- Nemesebb részek vannak megsértve! hm, hm! sok vért vesztett, de erős és
                        fiatal. Talán kibírja... No, majd meglátjuk!</p>
                    <p>Edömér csaknem feljajdult, midőn a harc végével barátjának mozdulatlan,
                        halálsápadt arcát meglátta. Noha, minden porcikája kivánta a nyugalmat, még
                        se akart mozdulni az ágy mellől és csakis a fővezér hivására távozott el kis
                        időre.</p>
                    <p>Midőn visszatért, Keveházi Istvánt találta az ágy mellett, ki buzgón
                        segédkezett Bálintnak az ápolásnál.</p>
                    <p>- Az imént hallottam, hogy barátunk megsebesült. Engedd, hogy hálám kis
                        részét leróhassam. Senki se ért nálamnál jobban a betegápoláshoz. Úgy
                        gondozom, mint saját édes testvéremet, kérte meghatottan, mire Edömér
                        engedett és hajnaltájban ő is nyugalomra tért.</p>
                    <p>Midőn azonban kacagányát láncszemes páncélingével együtt lekapcsolta, egy
                        összelapult ólomgolyó hullott nehéz koppanással a földre a kacagány ráncai
                        közül...</p>
                    <p>- Imhol van a lyuk is a kacagányon. Ez a lövés hátulról történt, a mi
                        sorainkból! - kiáltá Bálint felháborodva.</p>
                    <p>- Ugyan ne kiabálj annyira, a sebesült felébred a tulsó szobában. Valami
                        kósza, eltévedt golyó lehetett, midőn a muskétások sortüzelése között
                        kirohantunk. Ilyesmi gyakran megesik. Barnabás káplárt ugyanilyen kósza
                        golyó sebesítette meg mellettem, az első kirohanásnál...</p>
                    <p>Bálint azonban nem nyugodott addig, mig csak a páncélingen is meg nem találta
                        a surolás helyét.</p>
                    <p>- Kósza golyó létére nagyon is jól volt célozva. E páncéling nélkül, sziveden
                        ment volna keresztül, szólt komoran az öreg, - azután dörmögve ment a
                        benyilóba, hogy a medvebőrrel beterített ágyat még egyszer megigazítsa,
                        magának pedig a benyiló ajtaja előtt a földre vetett ágyat.</p>
                    <p>- Hiasszár bizonyára megmondaná, véletlen-e vagy szándékosság, de jó időbe
                        telik, mig hazakerül Sztambulból, mormogá, midőn a gyertyát elkoppantva, az
                        öreg emberek rendes szokása szerint, hosszú fohászkodással végig feküdt a
                        küszöb előtt.</p>
                    <p>Másnap reggel a győzelem emlékére, valamennyi templomban ünnepélyes Te
                        Deum-ot tartottak és midőn Edömér hazakerült az istentiszteletről,
                        Vihorláthy Lászlót már teljes eszméleténél találta, de a nagy vérvesztéstől
                        annyira el volt gyöngülve, hogy alig lehetett a szavát érteni, midőn halvány
                        mosolylyal azt kérdezte az ágyához lépő Edömértől:</p>
                    <p>- Nem vagy megsebesülve, Edömér?</p>
                    <p>- Nem, László, még csak egy karcolás se esett rajtam!</p>
                    <p>- Hála Istennek! Csak hogy te nem vagy megsebesülve. Én értem nem nagy kár,
                        ha meghalok is. Keveházi elbeszélte, milyen fényes győzelmet arattunk.</p>
                    <p>- Hát azt mondta-e, hogy téged is strázsamesterré tett a vezér
                        vitézségedért?</p>
                    <p>E kevés beszéd azonban annyira kimerítette, hogy már felelni nem tudott.
                        Megint elalélt, mindnyájuk nagy ijedelmére, úgy, hogy a tábori felcserért
                        kellett futtatni.</p>
                    <p>De az erőteljes ifjú szervezet utóvégre is győzedelmeskedett és Keveházi
                        gondos ápolása alatt lassan-lassan javulni kezdett, úgy, hogy Edömér jobb
                        kezekre már nem is bizhatta volna barátját, valahányszor a szolgálat
                        érdekében távoznia kellett.</p>
                    <p>Egy napon éppen a vidéken tett kémszemléről érkezett haza csapatjával s midőn
                        benyitott a várparancsnok előszobájába, épp akkor távozott onnan zajos
                        sarkantyupengetéssel egy atléta termetű egyenruhás alak, akkora parókával,
                        mint egy oroszlánsörény.</p>
                    <p>Edömér kötelesen szalutált a kapitányi egyenruha előtt, mit ez azonban csak
                        gőgös, kihivó fejbiccentéssel viszonzott.</p>
                    <p>- Nem találkoztál odakünn Balboa kapitánynyal? kérdé tőle Eszterházy, miután
                        megtette jelentését.</p>
                    <p>- De igen, ha ő volt, ki épp most távozott.</p>
                    <p>- Kerüld, amennyire lehet! Izgága, veszekedést kereső ember s párbajai miatt
                        minden ezredtől távoznia kellett. Már többször halálra is volt itélve, de
                        magasrangú pátfogói kérésére és máskülönben vitéz karjáért mindig
                        megkegyelmeztek neki. Most is úgy menekült Bécsből a Lotharingiai herceg
                        ezredétől, mert leszurta ellenfelét. Úgy mondják, ez már a harmincharmadik
                        párbaja - és a vivásban nem mérkőzhetik vele senki herkulesi ereje és nagy
                        ügyessége miatt.</p>
                    <p>- Úgy látszik, gyönyörűségét találja az öldöklésben. De egyszer majd ő
                        kegyelme is emberére fog találni!</p>
                    <p>- Igazad van. Én sem szeretem az ilyen vasgyúrókat, de ajánló levelei miatt
                        nem utasíthattam el, mert máskülönben meg vakmerő, vitéz katona, réme a
                        töröknek és karja a mostani időben sereget ér a hitetlenek ellenében. Mint
                        jóakaród figyelmeztetlek, kerüld vele az össze­koccanást.</p>
                    <p>- Amennyire a bátorsággal és katonai becsülettel összefér, kerülni fogom,
                        szólt Edömér.</p>
                    <p>- Különben megmondtam neki, hogy nem szeretem tisztjeim között a párbajozást.
                        Ne egymást, hanem az ellenséget fogyaszszák! És ő vitézi parolájára fogadta,
                        hogy ezentúl a hitetlenekkel keresi a mérkőzést! mondá, miközben barátságos
                        kézintéssel elbocsátotta magától.</p>
                    <p>Balboa kapitány fogadása azonban csak üres szóbeszédnek bizonyult. Alig
                        melegedett meg kissé új állomásán, erőszakos, sértegető modora miatt,
                        tiszttársai valamennyien megutálták és a szolgálaton kívül kerülték, ahol
                        csak lehetett.</p>
                    <p>Ez a kapitányt természetesen nagyon boszantotta és csak a jó alkalmat leste,
                        hogy valakibe szépszerével beleköthessen. És ez az alkalom nem is soká
                        késett.</p>
                    <p>A polgárok a város védőszentjének ünnepét, a kivivott győzelem emlékére, a
                        szokottnál még fényesebben készültek megülni s e végből a tanács
                        deputációval járult a várparancsnok elé, ki tisztjei élén készült őket
                        fogadni.</p>
                    <p>A tisztek már mind összegyűltek a palota fegyvercsarnokában, és csak Edömérre
                        várakoztak, kit szolgálata késleltetett a megjelenésben.</p>
                    <p>Balboa kapitány hosszú spádéját csörtetve, kihivó dölyffel sétált fel-alá,
                        időnként egy-egy nyersen odavetett szóval véve részt a társalgásban.</p>
                    <p>- Kire várunk még? kérdé egyszerre türelmetlenül.</p>
                    <p>- Hollókövy hadnagyra, felelte egy árkoláj tiszt.</p>
                    <p>A kapitány szeme felvillant.</p>
                    <p>- Micsoda! Egy ilyen tacskó várakoztatja az egész tisztikart! No majd
                        megtanítom én a pontosságra! kiáltá, hangját annyira neki eresztve, hogy
                        mindenki meghallhatta.</p>
                    <p>- Válogassa meg kegyelmed a szavait. Fiatal bajtársunk hősi vitézségével
                        mindnyájunk becsülését és barátságát kiérdemelte, mit nem mindenki mondhat
                        el magáról, kiáltá Lindvay kapitány célzatosan.</p>
                    <p>Balboa ragyás arca elsápadt, azután vérvörösre gyulladt haragjában.</p>
                    <p>- Ezért számolni fog kegyelmed! kiáltá harsányan.</p>
                    <p>Ebben a percben lépett be Edömér, katonásan tisztelegve.</p>
                    <p>Balboa kihivón elébe dobbanva, útját állta!</p>
                    <p>- Korábban szopj, tacskó, ha férfiak várnak. Most pedig büntetésül ugord át
                        kardomat! recsegte, a jelenlevők rosszaló zúgása között.</p>
                    <p>Edömér arca elsápadt e meggyalázó sértésre, a másik pillanatban azonban már
                        villámló szemmel mérte tetőtől talpig és úgy vágta nehéz bivalybőr
                        kesztyűjét ragyaverte arcába, hogy a szeme szikrázott belé.</p>
                    <p>A vasgyúró bőszülten kapott kardjához, de többen közbe vetették magukat, mert
                        a deputáció már az ajtó előtt várakozott.</p>
                    <p>- Megölöm! Az élő Istenre, megölöm! hörgé, fogait csikorgatva.</p>
                    <p>A főparancsnok a deputáció távoztával természetesen mindenről értesült és
                        nagy haragra lobbant, úgy, hogy midőn Edömér nála jelentkezett, komoran
                        összevont szemöldökkel fogadta.</p>
                    <p>- Tudom, miért jösz! Csapatbéli elöljáród, Lindvay kapitány az imént
                        bajviadalra kért engedelmet. Nem tudjátok, hogy a párosviaskodás szigoruan
                        tiltva vagyon?</p>
                    <p>Edömér hallgatott.</p>
                    <p>- És ha én, mint parancsoló vezéred, megtiltom a verekedést? riadt rá kemény
                        hangon.</p>
                    <p>- Halálitéletemet mondod ki vele, vezérem! Csak gyáva és becstelen tudna ily
                        sértést megtorlatlanul túlélni! </p>
                    <p>Eszterházy kis ideig hallgatott.</p>
                    <p>- Csak legalább Lindvay volna az első... akkor még volna reményem, mormogá
                        fogai között, de ez a fiú azzal a spadasszinnal, azzal a kapuai viadorral
                        megy elsőnek egy szál kardra... Baromi erejével az első összecsapásra
                        legázolja, összetöri...</p>
                    <p>- A baj már megvan! szólt aztán kissé enyhébb hangon. Az engedelmet meg kell
                        adnom néked is, mert tisztjeim becsületén foltot nem tűrök. Szeretnék
                        haragudni rád, de csak kimondom: fiú, én féltelek téged...</p>
                    <p>- Minden pillanatban Isten kezében vagyunk, vezérem! felelt nyugodtan
                        Edömér.</p>
                    <p>Minthogy a viadalnak másnap kora hajnalban a vár alatti bástya félreeső
                        részén kellett megtörténni, mihelyt szolgálatát végezte, sietett hazafelé, -
                        hol már László és az öreg Bálint érthető aggodalmak között várták, mert
                        Keveházi még délben hirét hozta a történteknek.</p>
                    <p>Mialatt Bálint lesegíté róla nehéz hadiöltözetét, kérdéseikre elmondta az
                        egészet, azután meghagyva neki, hogy pittymallatkor költse fel, szobájába
                        zárkózott és irni kezdett.</p>
                    <p>- Csak legalább Hiasszár volna itthon! Miért is kellett neki elmenni! dörmögé
                        maga elé az öreg.</p>
                    <p>- Bizony egy polturát se adnék a hadnagy életéért, mormogá Keveházi is
                        magában - és mintha mosolygott volna mellette...</p>
                    <p>Késő éjszakára járt már az idő, midőn Edömér kiverte a pennáját és zöld
                        selyemszállal átkötve, lepecsételte a leveleket, azután biztos, gömbölyű
                        vonásokkal mindegyikre ráirva a címet, fiókjába rejté.</p>
                    <p>- Jó öreg Bálintom, még most is ébren vagy? Az aggodalom nem hagy aludni,
                        úgy-e, mondá elérzékenyülten, midőn behallotta az öreg álmatlan forgolódását
                        és sóhajtásait.</p>
                    <p>Azt csak Isten tudja, mit hoz a holnap! Élek-e, halok-e? gondolkozott merőn a
                        gyertya lobogó lángjába bámulva. Azután kivette kebléből édes anyjáról
                        rámaradt talizmánját, melynek finom láncocskáján ott függött Csilla
                        aranykeresztecskéje is. Sokáig elérzékenyülten nézte mindakettőt, azután
                        áhítattal emelé ajkához.</p>
                    <p>- Mindenhová a ti emléketek fog kisérni mindvégig, suttogá ellágyuló hangon,
                        azután ágyára vetve magát, csakhamar nyugodt álomba merült...</p>
                    <p>Az égalján derengő első rózsaszinű csikocskánál Bálint megkopogtatá ajtaját,
                        mire gyorsan felöltözött és éppen kardját akarta felkötni, midőn segédeinek:
                        Borbély Balázsnak és Lőrinczi Novák Ádámnak a hangját hallotta kívülről.</p>
                    <p>Hévvel csókolta meg a vésűzött markolatot:</p>
                    <p>- Ezzel estél el vitézül, én édes jó apám! Segíts hát, hogy én is, akár élek,
                        akár halok, becsülettel megfeleljek vasára edzett jelszavunknak! rebegte
                        imaszerű fohászszal. Aztán gyorsan fejébe nyomva sastollas csalmáját, derült
                        köszöntéssel sietett elébe a tiszteknek.</p>
                    <p>- Készen vagyok, bajtárs uraim, indulhatunk! szólt, azután meleg
                        kézszorítással búcsuzott el Lászlótól. Midőn hűséges Bálintjának is
                        odanyujtá jobbját, az öreg hangja elcsuklott és remegő keze görcsösen
                        szorította az övét.</p>
                    <p>- Bátorság, hűséges, jó öregem! Amint Isten akarja! vigasztalta az öreget és
                        a fordulónál még egyszer búcsut intett neki kezével.</p>
                    <p>A vár és környéke még mély álomba volt merülve s midőn a kapun kiléptek, a
                        toronyőrök akkor kürtölték a négy órát.</p>
                    <p>A császár-bástya köröndjénél Lindvay kapitánynyal és segédeivel találkoztak
                        és innen már meg lehetett látni a véres találkozó helyét előre megásott
                        páros sirgödreivel.</p>
                    <p>Balboa kapitány már ott várakozott rájuk és midőn jönni látta őket, kihivó
                        mozdulattal ütött kardjára.</p>
                    <p>- Itt jönnek az én zselléreim! A lakás már készen van számukra, szólt
                        kegyetlen tréfával, a sirgödörbe rúgva a lábaihoz gurult göröngyöket.</p>
                    <p>Csak mennél kevesebb teketória, tanú uraim! fordult aztán fennhéjázó hangon
                        segédeihez, hogy ellenfelei is meghallhassák. Én minden feltételt
                        elfogadok!</p>
                    <p>- Én is! szólt Edömér, s midőn a segédek össze akarták mérni kardjaikat,
                        hidegen visszautasítá:</p>
                    <p>- Tartsa meg kiki a magáét!</p>
                    <p>- De a kapitányé jóval hosszabb! sugá neki Novák elképedve.</p>
                    <p>- Majd megtoldom egy lépéssel!</p>
                    <p>A kapitány kardja csakugyan jóval hosszabb egyenes spádé volt kacskaringós
                        kosárral a markolatján, az övé pedig kissé hajlott, nehéz damaszkusi
                        szablya.</p>
                    <p>Harcolni, súlyos csapásokat osztogatni jó, de nem bajvívásra való!</p>
                    <p>Balboa kapitány ördögi örömmel nevetett magában, s Edömér gyakorlatlanságának
                        rótta fel a választást.</p>
                    <p>- Csak hadd hetvenkedjék s fáraszsza ki magát az úrfi! Ezzel az egyenes
                        karddal majd megmutatjuk neki, hogy a párbajvivás nem csatározás! gondolá és
                        mindaddig néma, kihivó gőggel hallgatott, míg csak a támadásra a jelt meg
                        nem adták.</p>
                    <p>Midőn azonban kardjaik összecsaptak, a visszafojtott hetvenkedő bandita
                        természet kitört belőle és sértő gúnyolódással igyekezett zavarba hozni
                        ellenfelét.</p>
                    <p>Edömérben azonban emberére talált. Mintha nem is hallaná, olyan szabályszerű
                        nyugodtsággal hárította el a csapásokat.</p>
                    <p>- Úgy látom, értünk egy kicsit a viváshoz! nevetett, fehér fogait mutogatva,
                        melyek nagyok és erősek voltak, mint a farkasé. De tudja-e, hadnagy uram, én
                        már harminchárom ellenfelemet megöltem?</p>
                    <p>Edömér válasz helyett könnyedén elhárította az akkor divatozó egyenes
                        cseldöfést, miben Balboa kiváló mester volt.</p>
                    <p>Ez a kapitányt kissé meghökkentette. Játszani akart vele, mint a macska az
                        egérrel, - ehelyett komoly ellenfélre talált s ugyancsak össze kelle magát
                        szednie, nehogy ez a fiatal suhanc szégyenszemre felcsúfolja valami
                        vágással.</p>
                    <p>- Kegyelmed lesz a harmincnegyedik, kapitánya pedig a harmincötödik
                        áldozatom. Balboa kapitányt még nem sértették meg büntetlenül!</p>
                    <p>- Engem se! válaszolt hirtelen Edömér, egy körvágással úgy felcsapva a
                        kapitány egyenes spádéját, hogy majd kirepült a kezéből.</p>
                    <p>Ez olyan dühbe hozta, hogy felordított és kiülő szemét elfutotta a vér.</p>
                    <p>- Így vagyunk! Most már elég a játékból! harsogta öblös hangján és bikanyakát
                        előre feszítve, egész rohammal veté magát ellenére.</p>
                    <p>- Sétáljunk, úrfi, a gödörig... Ott aztán imádkozz! és minden felordító
                        szavát egy-egy villámgyors cselvágás követte, orsószerű villanással.</p>
                    <p>- Nem innen egy tapodtat se! kiáltá Edömér és eddigi védekezéséből támadásba
                        csapva át, oldalt kényszeríté fordulni, nehogy a felkelő nap elkápráztassa
                        szemeit...</p>
                    <p>Most tünt csak ki a kissé meghajlott kard előnye a hosszú egyenes spádé
                        ellenében, ha ügyes kéz forgatja, mint azt az öreg francia kolonellus
                        Edömérnek tanítás közben megjósolá. Mintha a mesék győzhetetlen bűvös kardja
                        lenne, egyik cselvágás a másik után vallott kudarcot és félrecsapva surrant
                        el a levegőben.</p>
                    <p>A párbajsegédek irtózva nézték az egyre ádázabbá váló küzdelmet, a gyenge
                        Dávid küzdelmét az óriás Goliáth ellenében.</p>
                    <p>Kardjaik szikrázva csengtek, csattogtak, tekintetük lángolva keresztezé
                        egymást, csakhogy, míg Edömér arca mozdulatlan maradt, a kapitányé egészen
                        ki volt kelve a dühtől és hörgő hangon átkozódva, végre is azokhoz az
                        alattomos bandita-fogásokhoz folyamodott, melyekkel még minden ellenfelét
                        leterítette. Mikor aztán ezekkel se tudta leteríteni, utolsó, de
                        legveszedelmesebb cselfogását vette elő, mely már nem lovagias párviadalhoz,
                        hanem orgyilkossághoz hasonlított.</p>
                    <p>Ugyanis mindenáron ellenfele kardját igyekezett balkezével elkapni, hogy
                        jobbjával sziven döfhesse és ezt a hitvány fogást nagy büszkén a maga
                        nevéről nevezte el.</p>
                    <p>Ugrásra készülő fenevadként csak az alkalmas pillanatot leste, midőn egy
                        göröngyben egyszerre csak megcsúszva, Edömér kardja fedezetlen vállát
                        felhasította, mi dühét a végsőkig ragadta.</p>
                    <p>- Ha maga a pokol segít is, meghalsz, fattyú! Nesze, ez Balboa kapitány
                        vícsele! övölté vadállati hördüléssel és testének egész súlyával ráveté
                        magát.</p>
                    <p>- Ez pedig az enyém! kiáltá Edömér, kardjának villámsebes sziszszenése között
                        s a hirhedett bajvivó átszelt torokkal, egész hosszában végig zuhant a
                        földön.</p>
                    <p>- Megérdemeltem! hörgé vérében úszva, midőn a segédek odarohantak, hogy
                        felemeljék. Hagyjatok, végem van... Hivjátok ide azt a fiut! hörgé
                        szakadozottan és nagy erőlködéssel oldalára fordult.</p>
                    <p>Edömér megrendülve sietett haldokló ellenfeléhez.</p>
                    <p>- Nem haragszom rád... becsületes viadalban öltél meg... de én, én... engem
                        elért a büntetés... hanem te vigyázz magadra, vigyázz... mert mindenfelől
                        orgyilk...</p>
                    <p>Leirhatatlan erőlködéssel akart még valamit mondani, de csak ajkai mozogtak.
                        A széles sebből torkába ömlő vér fojtogatni kezdé. Keze görcsösen markolt a
                        sirgödör földjébe... azután nem mozdult többet...</p>
                    <p>A halál mindent kiegyenlít, a kiömlő vér mindent megengesztel. Így Edömér is
                        lelke mélyéig meghatva, segített ellenfelét - az akkori időkben dívó
                        párbajszokások szerint - mindjárt ott a helyszinén eltemetni, abba a
                        jeltelen, földszinével egyenlő sirba, mely tulajdonkép neki volt szánva...
                        Azután hallgatagon visszaindultak a vár felé...</p>
                    <p>- Vérfagyasztó, de vitéz viadal volt. Mását még nem láttam. Fiú, büszke
                        vagyok rád! szólalt meg komolyan Lindvay kapitány, midőn a toronykörönd
                        alatt elváltak.</p>
                    <p>- Egy öreg árkoláj kolonellustól tanultam! szólt Edömér.</p>
                    <p>A fordulónál az öreg Bálint sietett elébük és midőn őt épen, sértetlenül
                        meglátta, harsogó örömmel felújjongott:</p>
                    <p>- Meg sincs sebesülve! Hála néked Teremtő Istenem!</p>
                    <p>És olyan diadallal kisérte hazafelé, mintha ő nyert volna egy egész
                        dicsőséges ütközetet.</p>
                    <p>- A hires párbajvivónak vége van! Ezzel a szóval nyitotta fel előtte az
                        ajtót, mire László is kitörő örömkiáltással nyujtá eléje kezét, Keveházi
                        pedig kisértetiesen elmeredve nézett rá - és nem tudott egy szót se
                        kiejteni...</p>
                    <p>- Tán bizony sajnálja kegyelmed azt a banditát, mi?... rivallt rá az öreg
                        Bálint mérgesen...</p>
            
                </div>
                <div type="chapter">
                    <head>
                       Vészhírek.
                    </head>
                    <p>»Valtham apátja felsóhajt</p>
                    <p> Mélyen a hir felett,</p>
                    <p> Hogy Hastingsnál Harold király</p>
                    <p> Gonoszul elveszett.«</p>
                    <p>
                        Heine: »Hastingsi csatatér.«
                    </p>
                    
                    <p>- Haj, haj, miért is kell az ilyen nagy hősnek és hadvezérnek elveszni! szólt
                        egyik nap a parancsnok és rámutatott Zrínyi Miklós, a szerencsétlen véget
                        ért költő hadvezérnek az arcképére, mely az »Obsidio Szigethiana« lapjai
                        közé volt helyezve, mit éppen akkor olvasgatott, midőn Edömér belépett
                        hozzá.</p>
                    <p>Mert attól a naptól fogva, hogy a hirneves párbajvivót legyőzte, úgy a
                        tisztek, mint a legénység között egész legendákat beszéltek arról a
                        viadalról és Edömért egekig magasztalták, dicsőítették, sőt maga Eszterházy
                        is e naptól fogva úgyszólván fiaként bánt vele és szabad bejárást engedett
                        magához a nap bármely órájában.</p>
                    <p>- Tán valami rossz hir érkezett, vezérem?</p>
                    <p>- Tornyosulnak a felhők mindenfelől. Rossz hirt kaptam Pozsonyból a nádortól.
                        A török erősen készülődik, a követségről pedig még semmi hir. Urunk és
                        királyunk szerfelett aggódik, mint Strattman kancellár irja, mert már vissza
                        kellett volna Kaprarának a követséggel érkeznie. Szóval drága a jótanács,
                        fiam!</p>
                    <p>- Bízzunk, kegyelmes uram, Hiasszárban. Ő minden esetre megbizható hireket
                        hoz.</p>
                    <p>- Én is csak e kipróbált hűségű emberben reménykedem. Noé nem várta
                        nehezebben zöldággal visszatérő galambját. Csak ne történt légyen véle
                        valami veszedelem. Már a mult héten meg kellett volna neki érkeznie.</p>
                    <p>- Akkor minden órán várhatjuk visszatértét, kegyelmes uram. Hacsak meg nem
                        halt, visszaérkezik, válaszolt a vett napiparancscsal távozóban, Edömér.</p>
                    <p>Egy félórát sem időzött még az őrségen, máris újra sietve hivták a
                        parancsnokhoz, s midőn belépett, kimondhatlan örömére a várva várt Hiasszárt
                        találta ott, ki barátságos és sokat jelentő tekintettel üdvözölte.</p>
                    <p>Eszterházy azonban annyira fel volt indulva, hogy még az üdvözlésre se
                        engedett nekik időt.</p>
                    <p>- Folytasd, folytasd! sürgeté hevesen. Tehát Kaprarát a követséggel együtt
                        letartóztatták, hogy hirt ne hozhasson a hadikészületekről. Három hónapig
                        hiába várt a szultánnál audienciára, s mikor megkapta, nem volt benne
                        köszönet. Ilyen a pogány! De beszélj már!</p>
                    <p>- Az audiencián a szultán 50,000 arany évi hűbéradót, a Tisza és Vág közötti
                        részeket követeli urunktól, Lipót királytól, továbbá Thököli Imrének Erdély
                        fejedelméül való elismerését és a pártosaitól elkobzott javak visszaadását
                        kivánja.</p>
                    <p>Eszterházy dühös kacajjal fonta össze karjait.</p>
                    <p>- Van-e még több? Miért nem mindjárt az egész országot?</p>
                    <p>- Van, uram, mert Győr, Komárom és Szatmár várakat is kivánja. Természetesen,
                        midőn gróf Kaprara e lehetetlen követeléseket hallotta, rögtön
                        félbeszakította az egész alkudozást és hazautazásra készülődött.</p>
                    <p>Most tűnt ki azonban a pogány török álnok hitszegése. Hogy hirt ne hozhasson
                        a nagymérvű hadikészülődésekről, kiséretével együtt őrizet alá vették és
                        fogolynak nyilvánították, - noha a követek személye szent és sérthetetlen
                        még a világ legvadabb népeinél is!</p>
                    <p>Természetesen, én módját ejtettem és tudattam Kaprarával, hogy hirt viszek a
                        történtekről és egy Bendár nevezetű szakács segítségével bejutottam a
                        Szerályba s megtudtam mindent, amit csak akartam.</p>
                    <p>IV. Mohamed szultán kitűzette a lófarkakat a Szerály kapuja fölé és a szél
                        azokat északnyugat felé lobogtatta, mire a szultán kimondá, hogy megindítja
                        rengeteg táborát a keresztény világ összetörésére.</p>
                    <p>E jó előjelen kívül azonban, egy rossz előjel is történt.</p>
                    <p>Midőn a szultán elmondá az eskü szavait, egy hirtelen támadó szélroham
                        lefujta gyémántos és gyöngyös szurgodzsálját a fejéről. Kara Mustafa azonban
                        feltalálta magát.</p>
                    <p>- Így hullnak a hitetlenek országai a felséges padisah lábaihoz! kiáltá el
                        magát Kara Mustafa a nagyvezír, ki féktelen dicsvágyból és kincsszomjból
                        erőlteti a szultánt a háborura. A vezérek nagyrészét, a hadsereget és
                        janicsárokat nagy kincsek és gazdag préda igérgetésével annyira feltüzelte,
                        hogy a szultán nem mer nekik ellenállni és ma már 250,000 ezernyi haddal,
                        300 ágyuval útban van, hogy Bécset elfoglalja. Azután jő a többi.</p>
                    <p>A nagyvezír Thökölit is meghivta a döntő haditanácsba és midőn a szeraszkier
                        azt kérdezte tőle, hogyan lehetne egy csapással három dolgot elvégezni:
                        boszut állani Lipót királyon? a hadsereget zsákmánynyal kielégíteni? és
                        Magyarország sorsát jövőre biztosítani? - Thököli erre azt felelte:</p>
                    <p>- Pusztítsuk el Bécset.</p>
                    <p>És erre Bécs ostromát elhatározták. Kara Mustafa a Dunántúlról közeledik Bécs
                        felé és az útjában álló Károly lotharingiai herceg seregeit fenyegeti
                        összetöréssel, Thököli pedig Felső-Magyarország felől közeledik Bécs felé,
                        Eszterházy nádor seregei nem tudják majd feltartóztatni, mert sokan
                        meghódolnak neki az elégületlenek és városok közül.</p>
                    <p>- Óh, ez a Thököli, ez a dicsvágyó kalandor! Magyarország koronája után meri
                        nyujtani kezét, mikor van törvényes ura és felkent királya! A pogánynyal
                        szövetkezik saját hona ellen, testvér és hazafi vért ont, csakhogy
                        dicsvágyát, hatalomszomját kielégíthesse! háborgott Eszterházy. Nem, ezt
                        Isten nem fogja engedni! kiáltá aztán hangosan. Ha Bécs elesik -
                        Magyarországnak is vége, nem fog megszabadulni a török iga alól soha. Bécset
                        meg kell mentenünk! Tudósítanunk kell Károly lotharingiai herceget és
                        felséges urunkat, a királyt! E fontos hireket nektek kell megvinni, hogy
                        Bécset megerősíthessék. Készüljetek! Veszély van a késedelemben!</p>
                    <p>- Engedj szót, fővezér úr! A legfontosabb hir még hátra van. A királyt és
                        fővezért az ellenség hadmozdulatairól és számáról is tudósítani kell. A
                        padisah a nagyvezírt korlátlan hatalommal ruházta fel és a nagyvezír
                        seregéhez Mahmud-el-Tebrisz volt aleppoi basán kívül, még több basának és
                        bégnek kell hadaival csatlakozniok.</p>
                    <p>- Mahmud-el-Tebrisz, Kairam atyja! kiáltá el magát önkénytelenül Edömér.</p>
                    <p>Hiasszár olyanformán intett, hogy erről majd később beszéljenek, - azután
                        folytatta:</p>
                    <p>- E felhatalmazást és az egész óriási hadjárat tervét, több más titkos
                        parancscsal egy sebes hirnök hozza. E hirnök velem együtt indult, de én két
                        nappal megelőztem.</p>
                    <p>- És tudod az utját? kérdezte izgatottan Eszterházy.</p>
                    <p>- Tudom! Épp azért említém, hogy a haditerveket hatalmunkba keríthessük!</p>
                    <p>Eszterházy dicsérőleg veregette meg vállát:</p>
                    <p>- Derék ember vagy! Megfizethetlen szolgálatokat tettél, de a jutalom sem fog
                        elmaradni. A hirnököt, ha törik, ha szakad, hatalmunkba kell kerítenünk.
                        Merről jő? Vizen vagy a szárazon?</p>
                    <p>- A Dunán! »A próféta szeme« gyorsjáró hadinaszádon utazik. A naszád
                        legénysége azonban Eszéknél kiszállott, csak tizenhat ember maradt a
                        hajón.</p>
                    <p>- De hát miféle boszorkánysággal tudtad ki mindezeket?</p>
                    <p>- Dervisnek öltözve, Eszékig magam is a naszádon jöttem!</p>
                    <p>A várparancsnok gondolatokba merülve járt néhányszor fel-alá a szobában,
                        azután megállt Edömér előtt:</p>
                    <p>- Hadnagy uram, vállalkozik-e kegyelmed e vakmerő hadicsinyre. Veszedelmes,
                        az igaz, de nem lehetetlenség.</p>
                    <p>- Megpróbálom, vezérem! válaszolá Edömér készségesen.</p>
                    <p>- Majd segítek én is. A dervisruha másodszor is jó szolgálatot tesz! szólt
                        Hiasszár.</p>
                    <p>- Az egésznek azonban a legmélyebb titokban kell történnie! figyelmezteté
                        Eszterházy.</p>
                    <p>- Felelek embereimért! szólt Edömér s midőn kevéssel azután Hiasszárral
                        együtt távoztak, ez egy pillanatra megállította az előcsarnokban.</p>
                    <p>- A sok rossz között egy örömhirt is hoztam számodra. Kevés, az igaz, de
                        mégis valami! Abu-el-Máni, hugocskád elrablója útban van Magyarország felé.
                        A többit majd otthon... Mig te kiválasztod embereidet, addig én Bálint
                        bajtársnak mondok egy szives jónapot. Félóra mulva azonban indulnunk
                        kell!</p>
                    <p>Edömér hálásan szorította meg a renegát kezét.</p>
                    <p>- Köszönet e jó hirért! Náladnál nincs hivebb barát a földön. Mindig csak
                        mások javán munkálsz! szólt örömteljes felindulással, aztán sietett, hogy
                        századának legvitézebb huszonöt emberét kiválaszsza vakmerő
                        vállalkozásához.</p>
                    <p>Rövid félóra mulva a kis csapat, mintha kémszemlére indulna, távozott a
                        várból, - és a negyedik nap hajnalán a nagyvezír haditervei Eszterházy keze
                        között voltak, mert Edömér embereivel a Csepel-sziget nádasai közé rejtőzve,
                        éjnek idején ráütött a békésen horgonyzó naszádra és a mit sem sejtő őrséget
                        lekaszabolva, a hajót elsülyesztette...</p>
                    <p>E tervek tárták fel csak igazán valódi nagyságában azt a rémületes veszélyt,
                        mely első sorban ugyan Bécset, de közvetlen utána Magyarországot és az egész
                        keresztény világot végső megsemmisüléssel fenyegette.</p>
                    <p>- E terveknek haladéktalanul a fővezér keze közé kell jutniok, különben Bécs
                        elveszett! kiáltá Eszterházy.</p>
                    <p>- Bizzad rám, vezérem! Nem nyugszom, nem pihenek addig, míg a hercegfővezér
                        kezébe nem adom, ajánlkozék Edömér, elértve a parancsnok aggodalmas
                        tekintetét.</p>
                    <p>Eszterházy homlokredői egy pillanatra elsimultak.</p>
                    <p>- Akkor hát menj és készülj az útra. Addig én megirom a leveleket!</p>
                    <p>- Ketten megyünk, ha úgy akarod, parancsnok uram! vágott közbe élénken
                        Hiasszár. Ha egyikün­ket baj érné útközben, odaér a másik. Aztán jobb lesz,
                        ha szóval mondod el üzene­teidet és mindegyikünk részére egy-egy ajánló
                        levelet adsz az illető magas személyekhez, hogy elhigyjék, a mit
                        mondunk.</p>
                    <p>- Igazad van! Menjetek, hát és siessetek vissza hozzám.</p>
                    <p>Az öreg Bálint épp akkor ült le reggelijéhez, midőn beléptek, de tüstént
                        lecsapta sajátfaragású kanalát és örvendezve sietett elébük.</p>
                    <p>Ezt a jó alkalmat Edömér agara, a Szellő mindjárt felhasználta és ugyancsak
                        lafatyolni kezdte a tejet a beleaprított fehércipóval együtt.</p>
                    <p>- Adta pákosz jószága te! Maholnap kilopja az ember szemét! nevetett rá
                        jókedvűen az öreg. Nesze hát, ne ágaskodj, hanem egyed meg, ha már
                        belenyaltál és a mázas cseréptálat letette a földre az agár elé.</p>
                    <p>Alig ette meg azonban az utolsó falatot, egyszerre keservesen vonítani
                        kezdett, azután habzó szájjal felhemperedve, iszonyú görcsök között pár perc
                        mulva megdöglött.</p>
                    <p>- Méreggel étette meg valaki! kiáltotta haraggal Vihorláthy László és vele
                        együtt mindenki sajnálta a virgonc állatot, de legjobban Edömér, mert
                        Csillának az ajándéka volt.</p>
                    <p>Csak Hiasszár nem szólt rá semmit, hanem midőn Bálint kivitte, hogy elássa az
                        udvar végében, utána ment.</p>
                    <p>- Az a méreg neked volt szánva, Bálint! Vigyázz hát magadra, míg mi távol
                        leszünk, szólt olyan setét arckifejezéssel, hogy az öregnek ritka hajszálai
                        felborzolódtak bele.</p>
                    <p>- Méreg! kiáltá megrettenve, méreg!</p>
                    <p>- Az hát, de ne kiabálj annyira! Emlékezz az ellapult golyóra és Balboa
                        kapitány utolsó szavaira. Fejemet merném rátenni, hogy őt is Edömér
                        elvesztésére küldték ide... Először az úr, azután a szolga, legutoljára
                        pedig én! végzé baljóslatú mosolylyal.</p>
                    <p>Bálint majd elejtette az ásót kezéből.</p>
                    <p>- Előre lehetett látni, hogy eget, földet megmozgatnak elvesztésünkre. Résen
                        kell hát lennünk! De csitt! Keveházit látom jönni...</p>
                    <p>Csakugyan Keveházi jött, kérdezni, hogy meg vannak-e nyergelve a lovak és ő
                        segített nekik. Vihorláthy sebei már annyira begyógyultak, hogy kikisérte
                        Edömért az udvarra.</p>
                    <p>- Térjetek vissza mielőbb jó egészséggel a messzi Bécsből! búcsuzott el
                        tőlük, Keveházi pedig elkisérte őket a parancsnokhoz, mert, úgy mondá,
                        szolgálatra van beosztva az őrszobában...</p>
                    <p>Eszterházy már türelmetlenül várta őket:</p>
                    <p>- Más üzenetem nincs, mint mondjátok el a nagyvezír haditerveit. Ime, itt
                        vannak, vigyétek magatokkal és itt vannak részetekre az ajánlólevelek Károly
                        lotharingiai főherceg generalissimushoz, gróf Starhemberghez, Bécs város
                        hadiparancsnokához és Eszterházy nádorhoz, ki jelenleg szintén Bécsben
                        időzik. Isten segítsen benneteket! A keresztény világ léte, sorsa van
                        gyorsaságtokra bizva, úgy vigyázzatok.</p>
                    <p>- Életünk és vérünk árán is teljesítjük a ránkbizottakat! felelt Edömér.</p>
                    <p>- Számítok rá! De igaz a! Vitéz haditettedért pedig e küldetésben leled
                        jutalmadat! Tehát a viszontlátásra! búcsuzott el tőle jelentőségteljes
                        mosolylyal, azután pedig lekisérte őket az udvarra, hogy megtekintse
                        lovaikat, elég gyorsak és kitartók-e?</p>
                    <p>A lovak mellett Keveházi őrködött, a vezér parancsnok láttára azonban
                        tiszteletteljesen hátrább vonult... Ugyanekkor nagy sietve a napos őrtisztet
                        látták közeledni, ki megpillantva a parancsnokot, jelentette neki, hogy
                        valami Patkó nevezetű vén huszár két nógrádi földijével együtt megszökött az
                        ezredtől. Jó minapában szökött meg az első, most utána e három.</p>
                    <p>- Sátorbeli bajtársai tervszerüleg előkészítettnek mondják a szökést, mert
                        örökösen együtt súgtak-búgtak és a városban gyanus emberekkel trafikáltak,
                        sőt nehéz aranypénzeket is láttak náluk! végezte jelentését a napos
                        őrtiszt.</p>
                    <p>- Lindvay kapitány vegye őket űzőbe! S ha kézre kerülnek, átszökő pribékek
                        sorsára jussanak! szólt a parancsnok komoran, homlokát összeráncolva.</p>
                    <p>Keveházi elsápadt.</p>
                    <p>- Bizony Isten, még én is gyanuba keveredem! Pedig csak földieim és bátyám jó
                        ismerősei voltak! szólt zavart nevetéssel és Hiasszárnak úgy tetszett,
                        mintha keze remegett volna, midőn búcsut intett nekik.</p>
                    <p>Alig hogy a város tornyai eltüntek szemük elől, Hiasszár megállította a lovát
                        az első keresztútnál.</p>
                    <p>- Itt szép csendesen elválunk, uram! Egyikünk jobbra, a másik balra megyen,
                        de egy úton nem jó lesz haladnunk.</p>
                    <p>Abban egyeztek meg, hogy amelyikük előbb Bécsbe ér, az megvárja a másikat a
                        styriai kapu környékén lévő aranyrózsa vendéglőben...</p>
                    <p> </p>
                </div>
                <div type="chapter">
                    <head>
                        A kancellárnál.
                    </head>
                    <p>»Sötéten szállt le az alkonyat,</p>
                    <p> Havas tövén az ifjú haladt,</p>
                    <p> Jég s hó közt lengeti zászlaját!</p>
                    <p> És rajta kiváló jelszavát:</p>
                    <p> Excelsior!«</p>
                    <p>
                        Longfellow: »Excelsior!«
                    </p>
                    
                    <p>Edömér mindenhol éppen csak annyi pihenést engedett magának, hogy lova kissé
                        kifujhassa magát, így aztán a harmadik napon szerencsésen megérkezett a régi
                        császárvárosba és megszállt a kijelölt helyen.</p>
                    <p>Azt hitte, legalább is egy nappal megelőzte Hiasszárt, pedig alig hogy
                        bevágtatott a szálló udvarára, az már ott várt reá az egyik ablaknál és
                        sietve intett neki, hogy menjen fel hozzá.</p>
                    <p>- Hát te már megérkeztél? ezzel a szóval köszöntött be hozzá.</p>
                    <p>- Éjjel-nappal váltott lovakon jöttem, csakhogy Kányavári Gedeont
                        megelőzhessem. Pár óra mulva ő is itt lesz.</p>
                    <p>- De hát hol találkoztál vele? kérdezte a gyűlölt név hallatára
                        elhalványulva.</p>
                    <p>- Pozsonyban, az arany oroszlánnál. Mindenese, Libor is vele van. Jómódú
                        német polgárnak voltam öltözve és e széles peremű kalapot jól a szemembe
                        húztam, midőn beléptek és alvást tettetve, beszélgetésük nagy részét
                        kihallgattam... De most erre nincs idő... Szerencsénkre Károly főherceg
                        szintén Bécsben vagyon. A követség sorsáról még mit sem tudnak, épp azért
                        tüstént hozzá kell sietned, mert úgy sejtem, Kányavári Gedeon is ezzel a
                        fontos hirrel siet öcscséhez, hogy érdemeket, kitüntetést szerezzenek
                        vele.</p>
                    <p>- És te? kérdezte meglepetve Edömér.</p>
                    <p>- Ez egyszer hagyj engem a magam útján járni. Eszterházy, a nádor majd
                        elvezet a főherceghez és kancellárhoz!</p>
                    <p>Ez utóbbi szónál, mintha rejtélyes mosoly játszott volna keskeny ajka
                        körül...</p>
                    <p>- Szavadat fogadom, Hiasszár!</p>
                    <p>És amennyire lehetett, hamarosan rendbe hozta, kicsinosította ruháit és
                        fegyverzetét, azután lovát újra elővezettetve, az egyik vendéglői szolgával
                        megindult a belváros felé.</p>
                    <p>Eszterházy Pál nádor fényes lakást és szolgaszemélyzetet tartott a
                        császárvárosban, s midőn oda érkeztek, nagy csoport kiváncsi bámulta a ház
                        előtt álló cifra hintókat és az udvar szineit viselő csatlósok és udvari
                        fullajtárok hímes öltözetét.</p>
                    <p>Éppen jó időben jött. Lotharingiai Károly herceg és birodalmi főhadvezér
                        fényes kiséretével a nádornál időzött, ki hopmestere által értesítve,
                        azonnal maga elé bocsátotta Edömért.</p>
                    <p>A fényes fogadó terem melletti kis benyilóban fogadta a nádor, ki alig
                        olvasta el a neki szóló levelet, nyájas arcán a legnagyobb felindulás
                        jelével, sietett vissza a terembe, hol csakhamar zavaros, szörnyűködő
                        mormogás keletkezett, a másik pillanatban azonban megmozdultak a bársony
                        ajtófüggönyök és maga a főherceg hatalmas alakja lépett a benyilóba,
                        Strattmann kancellár, gróf Starhemberg Rüdiger, Bécs város hadiparancsnoka
                        és több főtiszt kiséretében, mire Edömér mély meghajlással átadta Eszterházy
                        levelét a haditervekkel együtt.</p>
                    <p>A főherceg szeme sietve futott át a sorokon, azután intett neki, hogy
                        beszéljen.</p>
                    <p>Hiradása és a nagyvezér haditervei váratlan villámcsapásként találták a
                        jelenlevőket és leirha­tatlan megdöbbenést keltettek. A kancellár sápadtan,
                        idegesen rágta keskeny ajkát.</p>
                    <p>- Követeink le vannak tartóztatva... És a várva várt békekötés helyett, a
                        nagyvezér közeledik tengernyi táborával Bécs ellen, mondá tompa hangon, mi
                        félelmetesen hangzott a beállott síri csendességben.</p>
                    <p>- A város védőművei pedig gyengék, el vannak hanyagolva. Helyőrsége csekély,
                        hadiszerei nincsenek! szólt komoran Starhemberg Rüdiger és indulatosan
                        szorongatá kardja markolatát.</p>
                    <p>Csak a fővezér komoly, jellegzetes arca maradt nyugodt és rendületlen.</p>
                    <p>Vállára omló hatalmas parókájának egy szála se rezdült meg, s hangja egy
                        cseppet se veszített nyugodt, érces csengéséből, midőn megszólalt:</p>
                    <p>- Azonnal jelentést teszünk felséges urunknak, a császárnak és azután mindent
                        megteszünk a védelemre! - mondá határozottan és nagy, nyugodt tekintetű
                        szeme nyájasan villant fel, midőn kérdésére, Edömér elbeszélte, miként
                        foglalta el huszonötöd magával az ellenséges terület szivében a futárt hozó
                        töröknaszádot.</p>
                    <p>- Szeretem a merész embereket! Fiatal vitéz, gyors hiradásoddal nagy
                        szolgálatot tettél Bécsnek és a keresztény világnak, miért is biztosítunk
                        teljes kegyelmünkről, mondotta biztató hangsulyozással, miközben kiséretével
                        együtt eltávozott.</p>
                    <p>Strattman kancellár azonban pár lépéssel hátra maradt.</p>
                    <p>- Kegyelmedet nevéről már régen ismerem. A főherceg távoztával, pár szavunk
                        lészen egymással! szólott nyájas kézintéssel - és csakugyan rövid idő mulva
                        a nádor kiséretében újra visszatért.</p>
                    <p>- További parancsig itt marad kegyelmed és ő fensége magas személye mellé
                        lészen beosztva szolgálattételre, amint a körülmények megkivánják! A fenség
                        érdeklődik kegyelmed iránt. Hadnagy uram, ez az első lépés a rang és
                        dicsőség grádusán. Szép jövő mosolyog kegyelmedre, azért hát csak excelsior!
                        mondotta a nádor kiváló jó akarattal.</p>
                    <p>A kancellár is biztatólag mosolygott.</p>
                    <p>- Most pedig magammal viszem kegyelmedet, hadnagy uram, mert, mint mondám,
                        pár szavunk lészen egymással, szólott, tollas kalapját az apródoktól
                        átvéve.</p>
                    <p>Midőn a kancellár hintaja az utcákon nagy dübörgéssel végig gördült, már
                        akkor a rémhir a császárváros egész lakosságát felzavarta.</p>
                    <p>Parancsok és rendeletek adattak ki a város erődítésére és a védelemre,
                        nyargoncok s gyorsfutárok vágtattak tajtékzó paripákon a szélrózsa minden
                        irányában, hogy hirt adjanak a szomszéd államoknak és fejedelmeknek a
                        közelgő veszedelemről és sürgős segélyt kérjenek a fenyegetett Bécs részére,
                        az utca sarkokon és tereken pedig a kikiáltók trombitái és dobjai recsegtek
                        és pufogtak...</p>
                    <p>- Három ezer polgár fog felváltva éjjel-nappal a védműveken és árkokon
                        dolgozni, szólt a kancellár és midőn hintajuk a palotába berobogott, az
                        ajtónálló jelenté, hogy Kányavári kamarás úr óhajtana tisztelegni igen
                        fontos ügyben...</p>
                    <p>Edömér keze akaratlanul ökölbe szorult e gyülöletes név hallatára, a
                        kancellár arca pedig hideg kifejezést öltött.</p>
                    <p>- Bizonyára a királyi megerősítő levelet jön szorgalmazni! mormogá. Mondd meg
                        neki, várjon, szólt aztán röviden és midőn a nappali terem nehéz szárnyajtói
                        szétnyíltak, egy sugár lányalak lebbent eléjük az íves ablakközből.</p>
                    <p>- Edömér! Kedves Edömér bátyám, te vagy! kiáltá örömteljes meglepetéssel és
                        mindkét kezecskéjét oda nyujtá neki.</p>
                    <p>- Csilla, hugocskám! Óh, mi öröm, hogy láthatlak! kiáltá Edömér is boldogan
                        szorongatva a remegő kezecskéket.</p>
                    <p>- Igen, elhoztam nektek! Örüljetek hát a viszontlátásnak! szólott a kancellár
                        megfordulva, mert a szomszéd teremből Korláthkövyné nemes alakja lépett be
                        az ő neje és leánya társaságában, mire a kancellár is jó ideig nyájasan
                        beszélgetett velük, de azután mégis meggondolva magát, átsietett fogadó
                        szobájába, hol Kányavári Áron várt rá a kamarások hímes gála ruhájában,
                        földig hajtva sovány alakját a császár mindenható bizalmasa előtt.</p>
                    <p>Csakugyan a királyi megerősítő levelet jött kérelmezni, de nem valami
                        örvendetes eredménynyel járhatott a kihallgatás, mert mélyen fekvő szeme
                        csak úgy izzott a rejtegetett dühtől, midőn a szolgák sorfala között a
                        lépcsőkön nagy feszesen aláballagott, hogy lent várakozó tükörablakos, drága
                        batárjába üljön.</p>
                    <p>Hátha még azt is tudta volna, hogy közvetlen utána, áldozatának fiát hivatta
                        magához a kancellár, egy szolgát pedig a külvárosi szállóba a renegátért
                        küldött.</p>
                    <p>Hazahajtatva, egy levélkét talált szobájában, melyet alig hogy elolvasott,
                        egyszerű polgárnak öltözött át, azután szemére huzott kalappal távozott
                        fényes palotájának a túlsó utcára nyiló ajtócskáján és a távoli Lipót-város
                        egyik magányosan fekvő házacskájához érve, sajátságos kopogtatására kinyílt
                        az ajtó...</p>
                    <p>- Öcsém, öcsém, nehezen vártalak! Hagyjad a fölösleges kérdéseket és kezdjük
                        mindjárt úgy, mintha folytonosan együtt lettünk volna! krákogta elébe
                        Gedeon, a bátyja, kinek sovány alakja azóta még jobban összeszáradt és
                        kétrétgörnyedt.</p>
                    <p>- Valami veszedelem fenyeget bennünket, hogy ily sietve jöttél? kérdezte
                        Áron, bátyjának epés, izgatott arcától megrettenve.</p>
                    <p>- A fiú és a renegát Bécsben vannak! felelt Gedeon setét tekintettel és
                        elbeszélte, miként kerítették hatalmukba a nagyvezér futárját.</p>
                    <p>Áron majd elszédült e váratlan hir hallatára.</p>
                    <p>- Midőn ezt embereink nékem Győrből hirül hozták, tüstént Abdi basához, onnan
                        pedig egyenesen hozzád siettem. Ellenségeink félelmesek kezdenek lenni!</p>
                    <p>- De hát az ördög segíti azt a fattyut és társait, hogy nem tudjuk
                        elveszíteni? kiáltá dühvel.</p>
                    <p>- Nem az ördög, öcsém, Hanem ravasz tanácsadói vannak! Ismerik titkainkat,
                        azért nem botlanak bele a kivetett hálóba.</p>
                    <p>Mióta az országba tették lábukat, minden lépésükre vigyáztunk. A
                        Korláthkövy-kastélyban lévő emberünk megizente, merre veszik útjukat.
                        Varangyos és bandája rájuk lestek a setétvölgyi kopanicsánál és felkoncolták
                        volna valamennyit, ha Laky Kristóf csatlósaival nem kiséri őket, úgyszintén
                        az eperjesi úton is hálónkba kerültek volna, ha még egy napot késnek...</p>
                    <p>- Az az áruló gazember renegát, az játszik ki bennünket... Geda te, ez az
                        ember elveszít bennünket, ha idejekorán meg nem semmisítjük!</p>
                    <p>- Igen bizony, túljárt az eszünkön, azaz a tiéden, öcsém. Azok mind a te
                        terveid voltak. Hiába bérelted fel Balboa kapitányt. Az a fiú leverte a
                        világra szóló bajvivót, és nekünk háromszáz nehéz aranyunkba került! sóhajtá
                        keserves fohászkodással.</p>
                    <p>- A terv jó volt, mentegeté magát Áron.</p>
                    <p>- Hiába jó, ha nem sikerül. Azt a bizonyos tejet is a kutya ette meg a vén
                        Bálint elől.</p>
                    <p>- Mit tehetek róla! A véletlen hibája volt! förmedt fel mérgesen.</p>
                    <p>- Éppen az a hiba! A véletlent mindig számításba kell venni, hogy el ne
                        ronthassa dolgainkat. Mellette lévő legügyesebb emberünknek meg van hagyva,
                        hogy ezentúl minden szavára, lépésére ügyeljen s bárhová megy, azonnal gyors
                        futárral értesítsen bennünket. - Azután egy hatalmas szövetségesünk is
                        támadt, ki eget-földet meg fog mozgatni elvesztésére.</p>
                    <p>- Hadd hallom, ki az?</p>
                    <p>- Abdurrahmán basa! Mióta értesült a keresztények nagy hadimozgalmairól,
                        nagyon meg van szeppenve. Mi jobban gráciájában vagyunk, mint valaha. Midőn
                        megvittem neki a hirt a futárról, szakállát tépte mérgében és a prófétára
                        esküdött, hogy azt a jóslatot nem hagyja teljesülni. Annak a fattyunak nem
                        szabad élve Buda alá kerülni. Minden eszközzel segíteni fog bennünket.</p>
                    <p>E pillanatban Libor ütötte be kopasz fejét az ajtón.</p>
                    <p>- Mi hirt hoztál?</p>
                    <p>- Hollókövy fia a kancellár vendége! Egy hintón mentek. A kancsal renegátot
                        pedig épp most hivatta magához.</p>
                    <p>Kányavári Áron arca ónszinűre változott.</p>
                    <p>- Strattman kancellár ellenségünk! Elburkolt szavakban már a multkor
                        értésemre adta, hogy sok gyanus dolgot hallott rólunk s midőn ma a királyi
                        helybenhagyó levelet kértem, vizsgálatot emlegetett... Most pedig a fiú és a
                        renegát elmondanak neki mindent! Veszve vagyunk, ha rögtön nem cselekszünk!
                        hebegte halálos rémülettel.</p>
                    <p>Gedeon csitítólag emelte fel száraz kezét, noha egy pillanatig ő is
                        megremegett.</p>
                    <p>- Nyugalom és hidegvér, öcsém! Ne veszítsd el mindjárt a fejedet, szólott
                        feddő hangon. Igaz, hogy a veszedelem csomósan kezd gyülekezni fejünk fölé,
                        de messze érnek ám a mi kezeink is! Strattman kancellár uram is csak olyan
                        halandó ember, mint bárki más és, ha nagyon alkalmatlan kezd lenni, hát egy
                        napon valami szép gyümölcs, vagy finom spanyol bor élvezése után, halálos
                        hascsikarása támadhat. A fődolog az, hogy időnk legyen. Az pedig lesz - és
                        ki időt nyer - életet nyer!</p>
                    <p>Áron kissé megnyugodva lélekzett fel, mire bátyja szánakozólag
                        mosolygott.</p>
                    <p>- Öcsém, Bécs veszedelme most minden más dolgot háttérbe szorít. A császár
                        udvarával és a főurak nagyrészével Linczbe menekül, - de mi itt maradunk.
                        Akár elfoglalja Bécset a török, akár nem, - tudom, amit tudok, - utána a
                        háboruzásnak és ostromoknak hosszú sora fog következni, ami alatt a mi
                        ügyeinkkel nem vesződik sem a császár, sem a kancellár, - de annál jobban
                        vesződünk mi, hogy az a három ember meg ne érje a háború végét. -
                        Érsekújvár, Esztergom és Buda ostroma alatt a zűrzavarban sok jó alkalom fog
                        kínálkozni, ne félj! Hálóba csalom én azt a renegátot, bármily ravasz legyen
                        is! Én rajtam ki nem fog, pláne, ha Abdi basa is mindenben segélyünkre lesz.
                        Ez az egyik! A másik pedig az, hogy mire a háborunak vége lesz, akkorra
                        martalóc és pribék csapatjainkat átszöktetjük Moldvába és Lengyelországba.
                        Azokról, kik személyünket ismerik, majd én gondoskodom. Így aztán, ha minden
                        titkunkat is elárulta neki a renegát, a kancellár uram nem árthat vele, mert
                        nem lesznek tanui, bizonyítékai, de még vádolók se lesznek, mert akkorra már
                        ki tudja, hol porladoznak annak a fattyunak és cimboráinak a csontjai,
                        hahaha!</p>
                    <p>- Hahaha! nevetett vele most már Áron is.</p>
                    <p>- Ide hallgass, öcscse! Bármily jó alkalom kinálkozzék is, az erőszakos,
                        goromba eszközöket kerülnünk kell. A kancellár tudja titkainkat, tehát a
                        gyanú árnyékának sem szabad ránk esni, hogy a mi kezünk jár a dologban.
                        Finoman, láthatatlanul kell a hálót szőni, úgy, hogy a gyanut másra
                        háríthassuk. Ehhez én jól értek. Abdi basát már beavattam és mindjárt téged
                        is beavatlak, - de elébb halljad, micsoda felséges ütőkártyák vannak
                        kezeinkben.</p>
                    <p>Először is azt kell végbe vinnünk, hogy a négy jó barát ne legyen elválasztva
                        egymástól. Ennek a módja már megvan. Ez az első. A második az elrabolt
                        Hollókövy leányka, kinek hollétét tudjuk és vele biztosan kelepcébe
                        csalhatjuk a fiut, ki folytonosan Abu-el-Máni nyomait keresi. Ebben szükség
                        esetén segítségünkre lesz maga a rabszolgakalmár is...</p>
                    <p>- És a harmadik?</p>
                    <p>- A harmadik pedig, mikor az udvar menekülni fog az ostrom elől, a kancellár
                        szintén vele fog menni és hugát, a Korláthkövy leányt nem hagyja Bécsben. A
                        kiséret között bizonyára közte lesz a fiú is vén csatlósával és tán a
                        renegát is. Mit szólnál, ha valami nagyobb török vagy martalóc csapat ütne
                        rájuk? A kiséretet egy lábig levágnák, fiad Jánoska pedig vitézül ráütne a
                        martalócokra és megmentené a kisasszonykát. Ezzel azután a kancellárnak ki
                        lenne húzva a méregfoga örökre. Mi? - és diadalmasan nevetett hozzá.</p>
                    <p>- Hatalmas! Nagyszerű! Ilyen csak a te fejedben születik! örvendezett
                        öcscse.</p>
                    <p>- Ez csak ízelítő, mindjárt meghallod a többit is. Igaz, célirányos volna, ha
                        János fiad valahogy meg tudná nyerni ő kelmének a barátságát. Mindjárt
                        megmondom, hogyan és mikép... De jól ide figyelj, mert életre-halálra folyik
                        a játék!</p>
                   
                </div>
                <div type="chapter">
                    <head>
                        A titokteljes kép.
                    </head>
                    <p>»Lássunk hozzá a szövéshez.</p>
                    <p> A fonál meg vagyon fonva,</p>
                    <p> A szövet meg vagyon szőve,</p>
                    <p> Munkánk készen áll.«</p>
                    <p>
                       Grey: »A párkák.«
                    </p>
                    
                    <p>A kancellárt Edömér története mélyen meghatotta, Hiasszár leleplezéseire
                        pedig igazság­szerető lelke fenékig telt undorral és utálattal.</p>
                    <p>Már több titkos feljelentés volt a birtokában, de nem akart hinni azoknak.
                        Most azonban kitört belőle a harag és méltatlankodás.</p>
                    <p>- És az ilyen gályákra való emberek bitorolnak rangot, méltóságot és
                        tiszteletet! kiáltá harsányan. Mihelyt a háborus időknek vége lesz, azonnal
                        vizsgálatot indítunk, - és ha valóban bűnösök, bármily magasan álljanak,
                        lakolni fognak. Addig azonban türelem és titoktartás.</p>
                    <p>E napon Edömér a kancellár asztalánál ebédelt több magasabbrangú tiszt
                        társaságában és kis barátnéja, Csilla mellett ült, ki boldog örömmel
                        enyelgett vele.</p>
                    <p>- Milyen nagy és deli vitéz lett belőled! Atyám alig fog rád ismerni,
                        tréfálódzott vele, de mélyen elpirult, midőn Edömér halkan visszasúgta, hogy
                        ő is gyönyörű leánynyá fejlődött és mindennap szebb lesz, akárcsak egy
                        mesebeli tündérkisasszony.</p>
                    <p>- Mi is menekülni fogunk az ostrom elől. Éppen az elébb eresztettem útnak
                        egyet levélhordó galambjaim közül, hogy atyám jöjjön értünk erős kisérettel.
                        Bárcsak te is elkisérnél, Edömér bátyám, akkor nem félnék semmitől! Hiszen
                        te győzhetetlen hős vagy! csicseregte a leány.</p>
                    <p>Edömért egészen boldoggá tette ez a dicséret. Midőn délután az erődítési
                        munkálatokat mentek megtekinteni, az egyik bástyaköröndnél Starhemberg
                        Rüdiger megszólította szűkszavú modorában:</p>
                    <p>- Éppen hivatni akartam hadnagy urat. Ő fensége a hadi operációk megkezdéséig
                        mellém osztotta be. Szükségünk van gyors és merész emberekre. Jelentkezzék
                        holnap!</p>
                    <p>Másnap, a jelentkezésnél, az összegyűlt tisztek között megpillantotta az ifjú
                        Kányavári Jánost is, ki őt, midőn mellette elhaladt, mint bajtársát, katonás
                        kimértséggel üdvözölte, noha Edömér rá sem nézett.</p>
                    <p>A parancsnok ezután három tisztet, köztük Kányavári Jánost is, futári
                        szolgálatra jelölt ki.</p>
                    <p>- Mihelyt ő fensége parancsai megérkeznek, indulniok kell, Pálffy, Battyányi,
                        Scherfenberg és Heisler tábornokokhoz! mondá röviden.</p>
                    <p>De bizony elmult egy hét, a parancsok mégsem érkeztek meg a főherceg
                        táborából és midőn Edömér egy hétfői nap hazatért szállására, ott találta
                        Vihorláthy Lászlót, Bálintot és Keveházit, kik mindenestől utána jöttek
                        Bécsbe.</p>
                    <p>- A várparancsnok uram küldött bennünket kegyelmed után! jelentette Bálint
                        nagy örömmel.</p>
                    <p>Másnap egész váratlanul megjöttek a főherceg titkos parancsai, mire nagy
                        lótás-futás lett a főhadiszálláson.</p>
                    <p>A futár tisztek éppen indulni akartak, midőn Kányavári János lova egyszerre
                        csak megbokrosodott és úgy levetette a nyeregből, hogy mozdulatlanul terült
                        el a földön.</p>
                    <p>- Blumenthal hadnagy, induljon helyette! parancsolá Starhemberg boszusan.</p>
                    <p>A hadnagy sietve kapta be reggelijét, de alig, hogy lovát elővezették,
                        egyszerre halálsápadt lett és iszonyú görcsök között rogyott a parancsnok
                        lábaihoz...</p>
                    <p>- Bardio hadnagy! kiáltá idegesen Starhemberg.</p>
                    <p>Az olasz származású hadnagy, elvéve a sürgönyöket, fürgén a nyeregbe pattant,
                        de a másik percben az ő lova is iszonyú ágaskodások között kirugott és
                        gazdáját fején keresztül hajítva, megvadultan száguldott tova.</p>
                    <p>Starhemberg dühében sápadozni kezdett.</p>
                    <p>- Az ördögök bujtak ezekbe a lovakba! kiáltá, széttekintve a hármas
                        balesettől megdöbbent tisztek között.</p>
                    <p>- Hollókövy hadnagy, bizik-e lovában? kiáltá egyszerre.</p>
                    <p>- Bizom! felelt nyugodtan Edömér.</p>
                    <p>Behivta a szobájába, átadta a titkos sürgönyöket s csak ennyit mondott neki
                        nyers hangsúlyozással:</p>
                    <p>- Remélem, a negyedik tisztem lova nem fog megbokrosodni!</p>
                    <p>Edömér válasz helyett csak egy tekintettel felelt, melyre a parancsnok komor
                        arca egyszerre kiderült, ő pedig a másik pillanatban már lova vékonyaiba
                        mélyesztve sarkantyúit, szélvész­ként száguldott tova.</p>
                    <p>Az útak, melyeken haladnia kellett, ki voltak neki jelölve. Pozsonyban Tesa
                        tábornoknál jelentkezett, aztán a legnagyobb sietséggel folytatta útját,
                        mert több szétszórtan elhelyezett helyőrséggel láttamoztatnia kellett a nála
                        lévő összpontosító parancsot is és már csak az utolsó, legfontosabb
                        hadiparancs volt nála, midőn Sárvár táján egy kóborló török csapat vette
                        űzőbe, mely elől menekülnie kellett.</p>
                    <p>Szerencsére nemesvérű lova szélvészként száguldott tova a portyázók
                        zsákmánynyal terhelt lovai elől, de midőn a kitűzött útvonalra újra
                        visszatért, a könnyű hidat lerontva találta maga előtt.</p>
                    <p>Már alkonyatfelé járt az idő és az égen nehéz viharfelhők gyülekeztek távoli
                        fenyegető morgás kiséretében.</p>
                    <p>A máskor csendes folyású Rába-ág most fel volt duzzadva és forgókat,
                        örvényeket hányva, rohant szinig dagadt medrében.</p>
                    <p>Újra vissza kellett tehát fordulnia és a parton vágtatott tovább, hogy gázlót
                        keressen, de a zivatar és az éjszaka, mintha összebeszéltek volna,
                        versenyezve közeledtek. Csakhamar villám villámot, menykőcsapás
                        menykőcsapást ért és ökölnyi jégdarabok kezdtek aláhullani.</p>
                    <p>Az albán bégtől elvett arabs paripa sohse látott jeget s midőn a
                        tojásnagyságú éles jégdarabok paskolni kezdték, ijedt ágaskodással
                        hányta-vetette magát s párszor majd belefordultak a megdagadt folyóba.</p>
                    <p>Belátta, hogy valami fedél után kell nézni, különben agyonverik a folyton
                        sűrübben hulló jégdarabok. Nem is ellenkezett hát tovább paripájával, hanem
                        ösztönére bízva, engedte tovább száguldani a villámoktól hasogatott
                        éjszakában.</p>
                    <p>Egyszerre hivogató világot látott megcsillanni a messzeségben és nemsokára
                        ott állottak a komor, zárdaszerű tornyos úrikastély előtt, melynek egyetlen
                        nagy íves ablaka világított csak ki az éjszakába.</p>
                    <p>Zörgetésére mindjárt kinyilt a kapu és egy kulcsárforma vén ember jött
                        másodmagával elébe, kitől, midőn szállást kért, készséges vigyorgással
                        invitálta befelé.</p>
                    <p>- Urunk nincs ugyan hon, de azért a vendéget szivesen látjuk! mondá rikácsoló
                        hangján s megigérte, hogy lovának jól gondját viselik és nem lesz semmiben
                        se fogyatkozása.</p>
                    <p>A setét, visszhangosan huhogó folyosónak egyik szépen bútorozott szobáját
                        kinyitva, meggyujtotta a karosgyertyatartó viaszgyertyáit, azután, mintha
                        csak várták volna, tüstént felszolgálta a vacsorát, olyan hizelgő
                        nyájassággal és szapora beszéd között, hogy Edömér nem tudta mire vélni e
                        nagy szivességet.</p>
                    <p>Midőn az esteli után egyedül maradt, az egyre hevesbedő zivatar csattogása,
                        süvöltése között kezére hajtott fejjel bámult a gyertyák ide-oda lobbadozó
                        lángjába.</p>
                    <p>Olyan furcsa, idegenszerű érzést keltett benne ez a setét függönyös szoba
                        menyezetes ágyával és a falakról alátekintő komor arcképeivel, hogy felvette
                        a nehéz karos gyertyatartót és megnézte az arcképeket. Lefeküdni még kora
                        lett volna. Álmos se volt, de meg hátha eláll a zivatar és még az éjjel
                        tovább mehet...</p>
                    <p>A három életnagyságú arckép páncélos lovagokat ábrázolt, merev, zord
                        arcvonásokkal, a középső képnek azonban, mintha ki lett volna szúrva a
                        szeme, mert a helyén csak setét ür tátongott...</p>
                    <p>- Milyen furcsa, vagy csak én nem látom a szemet a setétségben, gondolá és
                        újra visszaült elébbi helyére az asztalhoz.</p>
                    <p>Egyik óra a másik után mult el, a földigérő arcképek mereven néztek rá
                        mozdulatlan szemükkel. De mégse! A középső arcképnek egyszerre mintha szemei
                        támadtak volna és ezek a szemek nedvesfényű villogással mozogtak,
                        szegeződtek rá a csontos, kiülő szemöldökök alól...</p>
                    <p>Először azt hitte, valami káprázat űzi vele játékát. De nem! Homlokára
                        támasztott tenyere alól világosan látja fürkésző villogásukat, s azt is
                        látja, amint egyszerre eltünnek...</p>
                    <p>Egyideig mintegy odaszegezve ült helyén, azután hevesen dobogó szívvel a
                        karosgyertya­tartóval odavilágított a titokteljes képre. De a szem helyén
                        csak mozdulatlan fekete üresség tátongott...</p>
                    <p>Eddig nem érzett borzadálylyal ült vissza helyére. Vajjon álmodott-e, vagy
                        újra megjelennek neki a kisérteties szemek leselkedő, hideg
                        pillantásukkal?...</p>
                    <p>A szél szünni nem akaró hevességgel jajongott, süvöltözött odakünn és
                        kisértetiesen huhogtatta a folyosók és kémények visszhangját. A gyertyák
                        lobogva hányták-vetették lángjaikat, kisértetszerű árnyékokat rajzolva a
                        falakra, közbe-közbe pedig ijesztő roppanással pattogtak, recsegtek a
                        régiségtől megfeketült butorok. Minden roppanásra nagyot dobbant a szive és
                        önkénytelenül kardja markolatához kapott.</p>
                    <p>Egyik óra a másik után telt el ebben az idegfeszítő várakozásban, s már-már
                        azt kezdé hinni, hogy mégis csalódott, midőn egyszerre csak újra megvillant
                        az a nedves, cikázó fény a setét szemüregekben, de rövid, leselkedő
                        pillantás után mindjárt eltünt.</p>
                    <p>Valami ösztönszerű sejtelem, mely néha sajátja a léleknek, egyszerre azt
                        súgta neki, hogy lesnek rá és csak elalvását várják. Elhatározta tehát, hogy
                        ébren tölti az éjszakát, nehogy álmában meglephessék.</p>
                    <p>Az ajtóra rátolva a nehéz, vésűzött reteszt, megnyugtatva látta, hogy
                        gyertyái kitartanak reggelig, de ugyan e percben egy közülök nagy
                        lobbanással kialudt, a másik pedig pislákolva, sercegni kezdett.</p>
                    <p>Hiába próbálta újra meggyujtani, nem sikerült és midőn a másik is kialudt,
                        kétfelé törte mindegyiket. A gyertyák belül egészen üresek voltak.</p>
                    <p>A többi szint ilyen lesz! Ebből látszik, hogy árulást forralnak ellenem!
                        gondoló ébredező dühvel és csakugyan, mikor a két legutolsó szintén
                        pislákolni, lobbadozni kezdett, sietve nézett szét a szobában és a
                        menyezetes ágy feje mögé vonult, nehogy hátulról is rátámadhassanak.</p>
                    <p>A két gyertya, rövid pislákolás után, csakugyan kialudt, ő pedig hátát a
                        falnak vetve, mezítelen karddal várt és hallgatódzott minden neszre az
                        éjszakában.</p>
                    <p>A függönyök hézagain becikázó villámsugarak egy-egy percre kékes, téveteg
                        fénynyel öntötték el a szobát és az utánok következő csattanásokra a vén
                        kastély meg-megremegett alapjaiban. Egyszerre csak halk csattanást hallott
                        és mintha az arcképek lépnének ki földig érő keretjeikből, a középső mögül
                        három setét alak lopódzott a szobába és nesz nélkül közeledett az ágy
                        felé...</p>
                    <p>Az ágy függönyei lassan suhogtak és a becikázó villámfénynél csak egy
                        lecsapódó kard villanását lehetett látni, amire ő egy másik csapással
                        válaszolt, mit halálhörgés és hangos zuhanás követett a setétben.</p>
                    <p>- Hányan vagytok, orgyilkos haramiák! kiáltá ekkor Edömér bőszülten és karja
                        suhintására másik éles jajkiáltás harsant fel, a szoba pedig egyszerre
                        kivilágosodott...</p>
                    <p>Az ágy fejénél egy állig hasított holttest hevert és magán az ágyon az estéli
                        lovász fetrengett mély sebbel, a szives vendéglátó, bőbeszédű kulcsár uram
                        pedig szétnyilt köpönyege alatt égő tolvajlámpással, a rémülettől
                        megnémulva, kapaszkodott a faragott ágyoszlopokba.</p>
                    <p>- Áruló zsivány, meg akartatok gyilkolni! rohant rá, kardja hegyét torkára
                        illesztve! Beszélj! Valld ki! mert torkodba fojtom a lelket!</p>
                    <p>A megrémült gaz csak remegve szuszogott, midőn azonban a kard hegye nyakába
                        mélyedt, éles sikoltással vetette magát lába elé:</p>
                    <p>- Kegyelem, fiatal vitéz! Kegyelmezz! Meg volt parancsolva. Üldözőbe vettek,
                        hogy az útról letérítsenek, a hidat pedig elrontották előtted, hogy ide
                        kelljen szállnod éjszakára! De siess, ha élve menekülni akarsz! Urunk
                        éjfélkor visszaérkezik csapatjával, hogy a nálad lévő hadiparancsot elvegye
                        és a basa küldöttjének átadja...</p>
                    <p>- Mi neve uradnak?</p>
                    <p>- Kámori András.</p>
                    <p>- Kányavári és a török cinkostársa! mormogá Edömér felgerjedten.</p>
                    <p>Most már aztán tudta, miért és kinek parancsára törtek életére és sejteni
                        kezdte azt is, hogy azért bokrosodtak meg olyan egyszerre a futártisztek
                        lovai, hogy végre is neki kelljen indulnia!</p>
                    <p>- Világíts, te áruló gazember! riadt haragosan a kulcsárra és megtapintva
                        mellét, hogy megvan‑e a féltett hadiparancs, sietve követte az üres
                        folyosókon és kastély udvarán végig le az istállókba.</p>
                    <p>Itt futó pillantással vizsgálta meg paripája lábait és a szerszámokat, aztán
                        lesujtó tekintetet vetve a folyvást remegő cimborára, megeresztett kantárral
                        száguldott tova a zivataros éjszakában...</p>
                    <p>Szerencséjére a zivatar ekkor már szünni kezdett és a hajnal első rózsaszinű
                        derengésénél nagy kerülővel visszatért az előirt útra és midőn megérkezett a
                        Sárviz környékén táborozó Pálffy János Károly seregéhez, az egész tábort
                        nagy forrongásban találta, mert akkor már Pálffy hirét vette, hogy a
                        nagyvezír a Dunántúlról közeledik Bécs felé és Károly főherceg pedig a Duna
                        balpartjára huzódott előle egész táborával...</p>
                    <p> </p>
                </div>
                <div type="chapter">
                    <head>
                        Bécs ostroma.            </head>
                    <p>»Túl a mezőn, túl a hazán,</p>
                    <p> S a part fölött a nagy Dunán</p>
                    <p> Ki népe zajlik ott?«</p>
                   
                    <p>
                       Vörösmarty: »Buvár-Kund.«
                    </p>
                 
                    <p>Kara Mustafa a nagyvezír ezalatt seregével feltartózhatlanul hömpölygött Bécs
                        felé, a Lotharingiai herceg pedig harmincezer főből álló seregével a Duna
                        balpartjára huzódott vissza, s tábort ütve a Bisamberg alatt, nagy
                        eszélyesen ott várta a segélyre igérkező seregeket és Szobieszky János
                        lengyel király hadait.</p>
                    <p>Edömér e hirre, amennyire csak lova birta, sietett visszafelé és nagy nehezen
                        átvágva magát az előre száguldozott tatárcsapatokon, még elég jókor bejutott
                        Bécsbe, melynek bástyáiról már ekkor látni lehetett a mindenfelől fellobogó
                        vésztüzeket, mint a pusztító török hadak hirmondóit.</p>
                    <p>Starhemberg parancsnok setét vonásai kiderültek, midőn meglátta és melegen
                        megdicsérve merészen végzett utjáért, mindjárt kinevezte adjutánsának. Midőn
                        pár percre szállására szabadult, Bálint és Hiasszár azzal az örvendetes
                        hirrel fogadták, hogy Csilla a kancellár családjával és a császári udvar
                        kiséretében Lincbe menekült, de búcsuüdvözletül egy remekül himzett
                        bársony-lótakarót küld számára.</p>
                    <p>Edömér szive nagyot dobbant arra az édes gondolatra, hogy még a veszély és
                        menekülés nehéz perceiben is rágondoltak és elolvasva a takaró bársonyára
                        hímzett buzdító szavakat: »Dicsőség kisérjen győzelemre« - felujjongott:</p>
                    <p>- Igen! E lelkes jelmondatod lesz kisérőm a harcokban, drága kis hugom!</p>
                    <p>Másnap és harmadnap a rengeteg török tábor megérkezett Bécs alá és óriási
                        félhold alakjában fogta körül a császárváros falait.</p>
                    <p>Amilyen nagy volt Bécs városa, három nap alatt épp akkora új város támadt
                        körülte cifra sátrakból, barakokból és állásokból.</p>
                    <p>E fényes sátorváros közepéből, mint egy aranyos templom emelkedett ki a
                        nagyvezír buja keleti pompával berendezett tornyos sátora, ragyogó
                        érctetővel, biborselyemmel és drága szőnyegfalakkal rekesztékekre osztva,
                        hölgyei, táncosnői és eunukhjai számára, majd elrepülve a sok zászlótól,
                        melyek a középen lengő próféta zászlóját körülvették.</p>
                    <p>A sátor előtti tért narancs, babér és pálmabokrok, locsogó szökőkutak
                        változtatták egész paradicsommá, körülötte pedig kincstára, szakácsainak és
                        étekfogóinak barakjai álltak tűzvérű arabsparipáinak aklaival és
                        állatseregletével együtt.</p>
                    <p>E rengeteg sátortábor, miként a parancsnok és Edömér hosszú távcsöveiken át
                        láthatták, tágas utcákra volt osztva s ez utcákban kalmárok, kereskedők
                        bódéi váltogatták egymást kávé­mérésekkel, lepénysütő boltokkal és ezrei
                        lépkedtek a teherhordó tevéknek, tornyokat emelő elefántokkal egyetemben
                        mindenfelé. Szóval, Napkelet egész regés pompája együtt ragyogott, - mert
                        Kara Mustafa egész szerályját elhozta magával, kiséretét pedig fejedelmek
                        alkották: Szelim Ghirai, Krimia khánja, Apaffy Mihály, Erdély fejedelme,
                        Kantakuzeno Szirván, Oláhország hoszpodárja és végre Thököli Imre,
                        Magyarország jövendőbeli királya, ha a török győzni fog...</p>
                    <p>Starhemberg setét arccal hordozta körül messzelátóját.</p>
                    <p>Hiasszár háromszázezerre teszi a harcosok számát, nekünk pedig a polgársággal
                        együtt alig van negyvenezer emberünk! Csudának kell tehát segítségünkre
                        jönni, hogy megmenthessük Bécset!</p>
                    <p>- Én hiszek e csudában, vezérem! szólt Edömér, messzelátóját összetolva, -
                        mert a nagyvezír már eddig is minden hibát elkövetett, ami csak egy rossz
                        hadvezértől kitelik. Az ostromban sem lesz tehát ügyesebb!</p>
                    <p>- Miféle hibákat róhatsz terhére, hadnagy uram?</p>
                    <p>- Lassan nyomult a derékhaddal előre s mikor falaink alá megérkezett, a
                        főherceg seregét nem is bolygatta. Thököli uram ugyan megpróbálta a helyéből
                        kiverni, de véres fejjel verték vissza, a nagyvezír pedig nem mozdult
                        segítségére. Azután e rengeteg tábor valóságos egérfogó, a saját nagyságától
                        nem tud mozogni! Egy jól sikerült támadással vészes zavart lehetne
                        előidézni.</p>
                    <p>Starhemberg bámulva nézett rá. Nem szólt ugyan semmit, de magában igazat
                        adott neki.</p>
                    <p>Csakugyan semmi sem menthette volna meg Bécset, ha segélyére nem jő a
                        nagyvezér kincs­szomja és kapzsisága.</p>
                    <p>Jóformán egyetlen összrohammal elfoglalhatta volna, mert spahijai,
                        Mahmud-el-Tebrisz aleppói basa vezérlete alatt, lóháton ostromolták meg a
                        Lipótvárost és egy hajrá alatt elfoglalták az egészet.</p>
                    <p>Kara Mustafa ekkor hátrálót fuvatott, mert kímélni akarta nem a várost, hanem
                        a kincseit. Ha rohammal veszi be, akkor katonái osztoznak a kincseken, ha
                        feladás mellett jut kezére, akkor a császárváros minden kincse, drágasága
                        neki magának marad...</p>
                    <p>Sátorának nyitott előrészén, aranynyal hímzett bíbor-bársony függönyök alatt
                        dőzsölve nézte, mint okádja éjjel-nappal háromszáz faltörő ágyuja irtó
                        tekéit és szórják vetőmozsarai gyujtó lövegeiket a szorongatott városra.</p>
                    <p>Ezalatt odaliszkjai az Ezeregyéjszaka regéit mesélték, mandolinpengés,
                        réztányércsengés között nádszál termetű bajadérok járták szellőkönnyű
                        csábtáncaikat tündéri karéjban körülötte. A levegőt háromszáz aranyfüstölő
                        ámbrával és burnuttal táplált füstje tette kábító­vá, ő pedig trónszerű
                        divánjának hattyúpehelylyel töltött vánkosain a mustravittól és opiumtól
                        részegen hevert, mialatt csapatjai rajként rohantak a falakra, árkászai
                        pedig földalatti tűzaknákkal folytatták a falak és sáncok pusztítását.</p>
                    <p>Már hat ostromot vertek vissza hősiesen a bécsiek, melyekben Edömér kivivta
                        magának a katonák és polgárság csodálatát, ezen kívül, mintha
                        megszázszorozta volna önönmagát, Starhemberg parancsnok oldala mellett
                        mindenütt ott volt a legveszélyesebb pontokon, midőn egy földalatti tűzakna
                        romba dönté a Lövel-bástya nagy részét és a parancsnok maga is
                        megsebesült.</p>
                    <p>- Hozzátok el szállásomról a bástyák tervrajzát, mondá környezetének, mialatt
                        sebeit bekötözték és azután hordszéken viteté magát a legveszélyesebb
                        helyekre.</p>
                    <p>Keveházit küldték el a tervekért, ki nagysokára el is hozta azokat...</p>
                    <p>Starhemberg maga mellé inté Edömért.</p>
                    <p>- Tovább nem tarthatjuk magunkat, ha felmentő segítség nem érkezik!
                        Hiasszárnak megint ki kell szökni a fővezérhez sürgős segélykérő levéllel!
                        sugá Edömérnek, kit már akkor bizalma és becsülése jeléül régen tegezni
                        kezdett.</p>
                    <p>- Menni fog, vezérem! Ő is, én is, örömmel ontjuk vérünket a szent ügy
                        védelmében! felelt Edömér és Bálintot elküldte érette.</p>
                    <p>Alig ereszkedett alá tehát az est, Hiasszár töröknek öltözve, kilopódzott a
                        Duna felé néző kapun, de éjfél felé, kikelt arccal újra visszatért.</p>
                    <p>- Áruló van a városban, kiáltá lihegve. Vezér, vigyázz, Bécs és erődjeinek a
                        tervrajza az ellenség kezében van. Hamarosan lerajzoltam tűzaknáik irányát,
                        melyekkel a falakat mindenfelől romba akarják dönteni. Intézkedj! Az én
                        küldetésem is el volt árulva, mindenfelől lestek rám, alig bírtam
                        menekülni.</p>
                    <p>Starhemberg merev, szenvedő arca még jobban elhalványult, Edömér pedig
                        indulatosan dobbantott lábával.</p>
                    <p>- Hát még itt is akad áruló gaz? kiáltá. Várjunk hát a tervvel pár napig, míg
                        elfeledik! Akkor én magam fogok menni!</p>
                    <p>- Nem, míg én élek! felelt Hiasszár.</p>
                    <p>Az ezt követő hetedik napon, Hiasszár nagy titokban másodszor is kiosont az
                        ostromolt városból és a Kahlenberg szakadékain át szerencsésen eljutva a
                        fővezér táborába, nyolc nap mulva újra visszatért.</p>
                    <p>»Csak még egy kevés ideig tartsátok magatokat. A felmentő seregek már útban
                        vannak« ezt izente vissza a fővezér.</p>
                    <p>E jó hir egy időre új bátorságot és lelkesedést öntött a védők megfogyott
                        soraiba, azonban nap-nap, hét-hét után telt el, de az igért segítség csak
                        nem akart érkezni.</p>
                    <p>A háromszáz ágyú torka pedig éjjel-nappal dörgött, villámlott, ahogy a föld
                        reszketett bele. A bástyák nagy része már romokban hevert, a templomok és
                        császári palota porrá voltak lőve. A védők lankadni kezdtek, mert soraikat,
                        az ostromló ellenségen kívül, az élelmi szerek hiánya folytán beálló
                        mirigyek felére apasztották.</p>
                    <p>Ekkor már majd ötven napja tartott az ostrom. Tizenhat rohamot vitézül
                        visszavertek és huszonnégy kirohanást intéztek a tengernyi ostromló tábor
                        ellen.</p>
                    <p>- Hiasszárnak újra ki kell mennie! Ha a fővezér rögtön nem jő a felmentő
                        sereggel... Bécs városa elveszett! mondá tompán Starhemberg, megsebesült
                        fejét fáradtan kezére hajtva.</p>
                    <p>- Menni fogok! szólott nyugodt önbizalommal a renegát.</p>
                    <p>A szökésre megint az estalkony idejét választotta, még pedig a Lipótváros
                        felől. Hajnalban azonban vérében úszva találták meg a bástyák tövében, hová
                        utolsó erejével elvonszolta magát. Vihorláthy László, ki a tulsó félen vett
                        részt a védelemben példás vitézséggel, azonnal ráismert és a főhadiszállásra
                        vitette.</p>
                    <p>Edömér szívét éles fájdalom marcangolá, Bálint pedig könyezve borult a hű
                        barát véres testére, az orvos azonban nagy örömükre kinyilatkoztatá, hogy a
                        seb nem halálos, a sebesült csak a nagy vérvesztéstől alélt el. Nemsokára
                        sikerült is neki eszméletre hozni és Hiasszár felemelte bágyadt szemét.</p>
                    <p>Gyenge, alig érthető hangon szólítá Edömért ágyához.</p>
                    <p>- Orozva lőttek le hátulról! susogá nehezen. Siess uram a vezérhez! A török
                        tábor végső rohamra készülődik. Egyszerre minden ponton áradatként fog a
                        városra hömpölyögni. Bécs el van veszve, ha segély nem érkezik. Ennyit
                        tudhattam csak meg...</p>
                    <p>Edömér sietve rohant a vezérhez és félóra mulva délceg spahibégnek öltözködve
                        lépett ki a Dunára néző kapun, hol a falak tövében rejtőzve, Bálint és
                        László várták felszerszámozott lovával.</p>
                    <p>Tudta, hogy ilyenkor az egész török sereg a tikaf ima mondásába van merülve,
                        ezért szélsebesen surrant tova a sáncárok fenékperemén, hogy a tábor szélén
                        álló előőrsök észre ne vegyék.</p>
                    <p>Szerencséjére, ezek mind napkeletnek voltak fordulva, így bántatlanul elérte
                        a félhold alakú tábor hegyét, hol már nem kellett félnie a felfedezéstől,
                        mivel itt már az előőrsök spahi öltözetéről a maguk futárjának vélték - és
                        még csak a közbenső síkot kellett átrepülnie, hogy olyan térbeli előnyt
                        nyerjen, hogy sebes futású lovát be ne érhessék.</p>
                    <p>A síkon át, hogy gyanut ne keltsen, csak közönséges galoppban nyargalt, ennek
                        végén azonban, sarkantyuit a nemes mén oldalába vágva, szélsebesen
                        száguldozott tova a táborral ellenkező irányhan és alkonyat felé Lotharingai
                        Károly herceg táborába ért, ki azonnal sátrába vezettette.</p>
                    <p>Félóra mulva újra lóra ült és egy kisded lovas csapat éléin a közelgő lengyel
                        király elé vágtatott, hogy a szorongatott Bécs nevében sebes előnyomulásra
                        bírja.</p>
                    <p>Az általános rohamot megelőző éjszakán a török tábor minden zászlaja előtt
                        szurokserpenyők égtek és a dervisek szakadatlan üvöltése behallatszott a
                        szorongatott városba, melynek védői halálosan kifáradva, elcsüggedve,
                        halálra készülődtek.</p>
                    <p>A legnagyobb kétségbeesés közepett Vihorláthy László felment a Szent-István
                        toronyba, hogy az Edömér által igért jel után nézzen.</p>
                    <p>Egyszerre hangos örömkiáltás harsant le a magasból. A Kahlenberg tetején
                        lobogó tüzek gyulladtak fel. Ez volt az igért jel! Szobieszky János
                        tábortüzei!</p>
                    <p>Másnap reggel pedig megtörtént az a csuda, hogy nyolc gólya érkezett meg úszó
                        repüléssel és körülkerengve a Szent-István tornyát, letelepedtek rá fészket
                        rakni!</p>
                    <p>- Jó jel! Az ég küldi e jelt! Madárjóslat, miként Attilának Aquiléja alatt!
                        újjongott a kétségbeesett nép, új örömre, új reményre gyulva.</p>
                    <p>E percben szörnyű dörgéssel okádták az ágyuk golyóikat, és robbantak fel a
                        tűzaknák és ugyan e percben öt hadoszlopra osztva, mindent elseprő
                        zuhatagként omlott alá a Kahlenberg szakadékain át a segítségre érkező
                        lengyel tábor Kara Mustafa táborára...</p>
                    <p>Ugyanekkor fuvatott a nagyvezér is általános rohamot... Roppant hadseregét
                        három részre osztva, lovasságát, a spahikat, szarácsikat, a tatár és oláh
                        hadakkal Szobieszky ellen küldé, a janicsárokat és válogatott
                        testőrlovasságát maga mellett tartva, a többivel pedig Bécset rohantatá meg
                        minden oldalról.</p>
                    <p>Ő maga kedvenc hölgyeitől és odaliszkjaitól körülvéve, bíbor-selyem menyezet
                        alól nézte a kibontakozni készülő rémületes harcjátékot, fekete kávéját
                        szürcsölgetve.</p>
                    <p>Két kis fia jobbról-balról ölében enyelgett s mór törpéje egy szelidített
                        strucmadarat táncoltatott karikában előtte, míg görög bohóca tréfás
                        párbeszédet rögtönzött beszélő papagájával.</p>
                    <p>Estig dúlt a harc, mert eközben megérkezett Károly főherceg s a szász
                        választó fejedelem is és hadaikkal két oldalról veték rá magukat az ozman
                        táborra.</p>
                    <p>Kara Mustafa nem akarta dölyfös elbizakodottságában elhinni, hogy csapatjai
                        egymás után bomlanak szét és a háta mögött felvert porfellegek saját futó
                        csapatjaitól kavarognak.</p>
                    <p>Hiszen még áll táborának virága, dísze, a testőrlovasság és janicsárhad. E
                        tartalékhad maga erősebb, mint az összes keresztény seregek együttvéve. De
                        hiába állt, mert midőn feljött a hold, a török sereg kétharmada vad futásban
                        bomlott szerteszét.</p>
                    <p>Ekkor megjelent a muskavittól ittas nagyvezír előtt lobogó talárjában a
                        Sheik-ül-Izlam, az összes török egyházak főpapja:</p>
                    <p>- Fuss innen, átkozott! kiáltott átokra emelve kezét. Fuss, kapzsi, tobzódó,
                        bor ivó, mérték­telen! Te miattad küldé ránk Allah a halál és veszedelem
                        napját! Fuss! Az ütközetet elvesztéd! Fuss! mert hadsereged nincs! Fuss, de
                        mentsd meg a próféta zászlaját, hogy a hitetlenek kezébe ne kerüljön... És
                        százszor légy elátkozva!</p>
                    <p>Kara Mustafa gőgös dölyffel fordult el és csak ekkor határozá el magát a
                        cselekvésre.</p>
                    <p>Előhozatta paripáját, mely alig tudott lépni az arany és drágakövek terhétől,
                        s felült rá, hogy parancsokat oszszon.</p>
                    <p>De ekkor már parancsait nem fogadta senki, legjobb vezérei pedig halva
                        feküdtek a csatatéren és saját ágyui okádták rá a halált és pusztulást.</p>
                    <p>E rémületes zűrzavarban a csatatérről porral, vérrel befedve, vágtatott hozzá
                        a tatár fejedelem: Szelim Ghirai.</p>
                    <p>- Fuss! Menekülj! A csata elveszett! Nézz körül, maga Szobieszky, a
                        győzhetetlen jön ellened!</p>
                    <p>Valóban, ő közelített, a harcok félisteneként, gyémántos sisakjában, ragyogó
                        arany- és ezüst fegyverzetében, tejfehér harcilován.</p>
                    <p>Edömér, kinek hős arca az első látásra nagyon megtetszett neki, azt a kegyet
                        kérte ki, hadd harcolhasson oldala mellett és hordozhassa ezüst pajzsát.</p>
                    <p>Arca előtt futott mindenki, olyan felséges volt hadverő haragjában.</p>
                    <p>Egy iszonyú rohammal, mely szétszórt, elsepert mindent, megrontotta,
                        összetörte a janicsárok és az óriási mameluk testőrök ércfalait, mire a
                        nagyvezír kétségbeesetten szökött le arany­nyergű díszparipájáról és elkapva
                        egy halottól a nehéz harci bárdot, felszökött egy közönséges harciménre,
                        mely sebes futásra való volt...</p>
                    <p>A próféta zászlaja helyett azonban két kis fiát kapta fel maga mellé és
                        ezeket sietett megmenteni.</p>
                    <p>- Öljétek le a nőket, odaliszkokat, paripákat, mindent, mi él, nehogy a
                        keresztények kezébe jussanak! Ez a halál és harag napja! ordítá
                        rabszolgáinak és azzal lova véknyába vágva kengyelvasát, nyargalt vadul,
                        eszeveszetten, saját népét gázolva le vad futásban...</p>
                    <p>A rabszolgák végrehajták parancsait!</p>
                    <p>Leölték az odaliszkokat, a baiadérokat, le a drága paripákat, tevéket, sőt
                        még a szelid strucmadarat is! Csak a beszélő papagáj szabadult ki a
                        gyilkosok keze közül és ijedten a magasba repülve, sebes szárnyalással eredt
                        a futók után s a menekülő tábor felett repülve, egyre kiabálta rikácsoló
                        hangján a betanított mondásokat:</p>
                    <p>»Allah buffáj! Allah mitrei chrestinnai!«</p>
                    <p>Edömér a harc legádázabb dühöngése közé követte a hős királyt. Mindenütt
                        szorosan oldala mellett maradva, baljában az ezüst paizsot emelve,
                        védelmezte fölkent személyét, míg jobbjában ősei kardjával a ráirányzott
                        csapácsokat fogta fel és aprította az ellenséget.</p>
                    <p>Az öldöklésnek közepette, mikor a rengeteg ozman tábor már ingadozni kezdett
                        és a végső kétségbeesés harcát vivta, összetalálkozott egykori urával,
                        Mahmud-el-Tebrisz aleppói basával, kinek oldalán ott küzdött béggé
                        kinevezett fia, Kairam is!</p>
                    <p>Mind a hárman ráismertek egymásra!</p>
                    <p>Mahmud-el-Tebrisz zord dühvel emelé fel sarlóalakú damaszkusi szablyáját, de
                        a hadsorok ide-oda hömpölygése elválasztotta őket egymástól és Edömér csak
                        azt látta még, hogy először az apa, azután a fiú hull le halálra sebzetten
                        lováról és nemsokára rá vad futásban szétbomlott az egész török tábor,
                        martalékul otthagyva minden ágyuját, hadiszerét, tömérdek kincseivel és
                        drágaságaival együtt...</p>
                    <p>A nagy ütközet el volt döntve! Hat basa, köztük a hős aleppói és szilisztriai
                        basák és hatvanezer ozman katona maradt a csatatéren. A keresztény világ
                        tehát meg volt mentve, mert a török sereg nem volt többé. A holttestek Bécs
                        környékét beláthatatlan messzeségben terítették körül.</p>
                    <p>Ugyanazon a tört résen, melyen az ellenség készült behatolni a birodalmi
                        császárvárosba, azon vonult be győzelmes serege élén, jobbján Edömérrel a
                        győztes és felszabadító: Szobieszky János lengyel király...</p>
                    <p>A bécsi nép istenítve, egetverő örömujjongások között fogadta hős
                        szabadítóját, Edömér pedig visszafordulva, szélsebesen vágtatott László és
                        Bálint kiséretében vissza a harctérre, hogy megkeresse Kairamot a halottak
                        között, ha ugyan még meg lehetne menteni.</p>
                    <p>Hosszas keresés után végre rátaláltak. Kairam még élt és midőn felnyitotta
                        megtört szemét, hálás pillantással akart valamit mondani, de csak ajka
                        mozgott hangtalanul.</p>
                    <p>Vigyázva szállitották be az örömtől ujjongó városba, hol a leggondosabb
                        ápolásban részesült. Midőn valamennyire magához tért, Edömér azzal
                        örvendeztette meg, hogy felgyógyulása után szabadon visszatérhet elébbi
                        állomáshelyére: Budára, hol azelőtt Abdi basa seregében szintén spahi bég
                        vala.</p>
                   
                </div>
                <div type="chapter">
                    <head>
                        Párkány és Esztergom.
                    </head>
                    <p>»Leng azonban büszkén a nemzeti zászló,</p>
                    <p> »Meghalni hazáért« a várbeli jelszó,</p>
                    <p> Egyszer csak az hallik, hogy dörejre dörej,</p>
                    <p> Egyszer csak az látszik, hogy a török közel.«</p>
                    <p>
                       Erdélyi: »Szondy Drégelben.
                    </p>
                    <p>Egész Európa visszhangzott Szobieszky és a birodalmi sereg csodaszerű
                        diadalától. A császári udvar és a kiséretében menekült főúri családok
                        visszatértek Bécsbe és az ebersdorfi mezőn nagy katonai pompával találkozott
                        a két koronás fő egymással.</p>
                    <p>Erre az ünnepélyre Eszterházy győri várkapitány is Bécsbe érkezén és tanuja
                        volt ama jelenetnek, midőn kedvencének a Lotharingiai herceg az egész
                        hadsereg szeme láttára, dicsérő és lelkesítő szavak kiséretében, saját
                        kezével adta át a főhadnagyi kinevezést.</p>
                    <p>Alig várta tehát, hogy ő is néhány meleg, barátságos szóval üdvözölhesse, és
                        mikor szerét tehette, hozzá sietett.</p>
                    <p>- Jól viselted magadat! Büszke vagyok rá, hogy az én seregrendemből való
                        vagy! szólítá meg az örömében elpiruló ifjut. Hanem fiú te, valóságos
                        szerencsegyerek vagy! Nemsokára megint újabb hősi babérokat szerezhetsz!
                        Tudod-e, hogy Esztergom ostroma már végképp el van határozva?</p>
                    <p>Edömér már hallott erről valamit és midőn barátságos beszélgetés között az
                        udvari méltóságok fényes csoportjai között tovahaladtak, az egyik fordulónál
                        egyszerre csak Kányavári Áron kamarás úrral állottak szemben, mivel a szűk
                        átjárón egymást ki nem kerülhették.</p>
                    <p>A kamarás úr lankadt szemhéjai remegve ereszkedtek le, hanem a másik percben
                        már édeskés mosolygás között szolgálatkészen állott félre útjukból.</p>
                    <p>Eszterházy hideg lenézéssel, Edömér ellenben szilaj haraggal haladt el
                        mellette, de alig tűntek el a fordulónál, a lankadt szemhéjak felemelkedtek
                        és gyűlölettől izzó pillantást lövelltek utánuk...</p>
                    <p>- Ni, hogy berzenkedik ez a fiatal kakas! Itt az ideje, hogy lenyessük a
                        taréját! mormogá összeszorított fogai között, azután megpillantva nem messze
                        álló fiát, hozzá sietett.</p>
                    <p>- Mi hir? Mit tudtál meg, Jánoska? kérdé halkan.</p>
                    <p>- Készüljön kegyelmed, mert az udvar egy időre Pozsonyba költözködik.
                        Esztergom ostroma pedig végkép el van határozva, felelt ez durván.</p>
                    <p>- No, no, miért vagy olyan haragos, Jánoskám! akarom mondani hadnagy
                        uram!</p>
                    <p>- De hát miért van kegyelmed a világon, ha még ezt a Hollókövy fattyút se
                        tudja elpusztítani! horkant rá János. Mindenben megelőz bennünket!</p>
                    <p>- Nem sokáig előz meg, ne félj. Csak továbbra is okosan viseld magadat. A
                        hadikészülődésekről én többet tudok, mint te és ezek valamennyien. De itt
                        egy szót se többet, hanem jer velem!</p>
                    <p>Csakugyan az ünnepély végével az ostrom hire már a csapatok között is
                        szájról-szájra járt és rövid időre rá megkezdődtek a hadikészülődések, úgy,
                        hogy három héttel később Edömér búcsuzni ment Csillához, mert másnapra már
                        ki volt adva a parancs az indulásra.</p>
                    <p>Mikor ezt a leányka meghallotta, sokáig komolyan nézett rá mélységes
                        tekintetű szemével.</p>
                    <p>- Imádkozni fogok, hogy mielőbb szerencsésen visszatérj! Őrizzenek meg az
                        égiek minden veszedelemtől - szólalt meg aztán halk, elfogódott
                        hangon...</p>
                    <p>- Megőriznek! Mert két drága talizmán van velem! Anyámé és a tiéd! felelt
                        Edömér megindult hangon.</p>
                    <p>- Hiszen azért adtam, hogy megőrizzen minden bajtól! suttogá a leány. Siess
                        hát mielébb vissza, mert a te védelmed alatt utazunk Korláthkőre. Atyám egy
                        baleset miatt nem jöhet, te fogsz majd elkisérni bennünket!</p>
                    <p>- Ennél nagyobb örömhirt nem mondhattál volna, szeretett kis hugom!
                        Elhiheted, hogy sietni fogok visszafelé.</p>
                    <p>- Ákossal szintén találkozni fogsz Esztergom alatt a táborban. Mily boldog
                        lennék, ha vele együtt térnétek vissza! Hozd magaddal őt is, Edömér bátyám!
                        Megigéred ezt?</p>
                    <p>- Igérem, hugocskám!</p>
                    <p>És beszéd közben elmondta, hogy Kairam éppen ma kora hajnalban indult el
                        teljesen felgyógyulva Budára és üdvözletét küldi neki is, Hiasszár pedig
                        annyira javul, hogy már fel is kelhet, csak az ereje hiányzik.</p>
                    <p>- Mily különös a sors, szólott elmélázva Csilla. Egykor te voltál neki a
                        rabszolgája, most ő volt a tied. Hitted-e ezt valaha, Edömér?</p>
                    <p>- Azt már rég elfeledtem és megbocsátottam. Kairamot, mint barátomat ápoltam!
                        A harcmezőn ellenségként álltunk szemben, de most mint barátok váltunk el.
                        Az elválásnál megesküdött, hogy az élet minden körülményei között
                        számíthatok barátságára és hálájára. De most ég veled! - búcsuzott
                        Edömér.</p>
                    <p>- Térj vissza mielébb, de mielébb! suttogá a leányka s az ablakból is addig
                        integett utána fehér kendőjével, amíg csak láthatta.</p>
                    <p>A Párkány alatti táborba érkezve, Edömér Korláthkövy Ákos után tudakozódott.
                        Csakhamar rá is akadt a főhadiszálláson és a két jó barát nagy örömmel
                        üdvözölte egymást.</p>
                    <p>- Beh kár, hogy szolgálatban vagyok! A vezéreket kell haditanácsra hívnom a
                        herceg fővezér sátorába. A lengyel király azonnali támadást sürget! Fogadni
                        mernék, hogy holnap megütközünk! kiáltá harcvágytól égve.</p>
                    <p>- Akkor nem tartóztatlak, Ákos! Első a szolgálat! szólt búcsut intve Edömér,
                        mire Ákos tovavágtatott, de visszakiáltotta, hogy mihelyt felváltják,
                        azonnal felkeresi.</p>
                    <p>- Ejnye no! Bizony meg se látod az embert, bajtárs! kiáltá egy ismerős hang a
                        nagy zajgásban háta mögött és megfordulva, egykori kapitányát, a derék
                        Lindvayt ismerte fel, ki meleg kézszorítással sietett feléje.</p>
                    <p>Edömér őszintén örült e találkozásnak és elkisérve Lindvayt a tábor
                        balszárnyára, az ide-oda vágtató lovasok között egy befont üstökű vén huszár
                        vonta magára figyelmét...</p>
                    <p>- Ugyan hol láttam én ezt a betyárképű vén sast? gondolkodott magában s midőn
                        jobban megnézte, akkor látta, hogy a vén Patkóhoz hajszálnyira hasonlít, de
                        még sem az, mert annak haja jóformán fehér volt, ezé pedig még koromfekete
                        és a pofája se volt úgy sebhelyekkel keresztül-kasul szabdalva, mint
                        ezé.</p>
                    <p>Az öreg Bálint pompás juhhúsos kására várta haza kisurát és néhai kapitányát
                        is meginvitálva reá, erre az örvendetes alkalomra, honnan, honnan nem, még
                        bort is kerített és éppen a java evés közben voltak, midőn betoppant
                        hozzájuk Ákos is, kinek meg éppen nem tudta helyét találni az öreg nagy
                        örömében.</p>
                    <p>A tábor mozgalmas zajából ők is vidám beszélgetéssel vették ki a maguk
                        részét. Keveházi a vendégek mulattatására elővette nyeregiszákjából cifrán
                        kivert tamburáját és víg nótákat vert rajta, a szomszéd sátorban pedig
                        egyszerre csak megszólalt a tárogató és messze zengő hangon ringott el az
                        akkori idők legkedveltebb nótájának: az »Amott kerekedik egy fekete felhő,
                        benne tollászkodik sárgalábú holló«-nak búbánatos, szívhezszóló melódiája,
                        úgy, hogy a rákövetkező víg és szomorú nóták s a folytonosan érkező újabb
                        csapatok felvonulása között észre sem vették, hogy a délből délután, a
                        délutánból pedig már az alkonyat kezdi kibontogatni árnyéknövesztő
                        homályát.</p>
                    <p>- Ejha, fiúk, hiszen az ellenség előtt állunk, vagy mi... én pedig úgy
                        nálatok feledem magamat, mintha lakodalomba vigadoznánk! kiáltá boszus
                        nevetéssel Lindvay és távozni készült.</p>
                    <p>- Maradjon még egy váltásnyit, vitéz kapitány uram! szólalt meg egy hang és
                        Eszterházy ezredes lépett közéjük. - Épp most végződött a haditanács. A
                        főhadvezér egyenes parancsát hozom! mondotta azután a felugráló ifjak közül
                        Edömért magához intve.</p>
                    <p>- Kora hajnalban csapatoddal kikémleled a török sereg előre tolt balszárnyát
                        és tüzértelepeit. Ugyanekkor Battyányi Ádám az északi sáncok irányában,
                        Lindvay kapitány pedig a főhad felé indul kémszemlére. Parancs szerinti
                        időben indulva, találkoznotok kell a Vidra-gátnál. Kigyelmetek ekkor
                        megszállják a fűzfás bozótot, te pedig visszavágtatsz, hogy a támadást
                        megkezdhessük. A fővezér parancsa szerint mindennek a legnagyobb csendben és
                        titokban kell történni, mindjárt meghalljátok, miért... és halkított hangon
                        megadva nekik a további parancsokat, sebesen eltávozott.</p>
                    <p>Korláthkövy Ákos utána szaladt és pár perc mulva ragyogó arccal tért
                        vissza.</p>
                    <p>- Én is ott leszek ám a Battyányi csapatában! ujjongott és széles jó kedvében
                        össze-összeverte sarkantyuit az innen is, onnan is felhangzó tárogatók
                        dallamára.</p>
                    <p>Alig szürkült még a keleti égaljon a közeledő hajnal derengése, midőn a
                        kémszemlére rendelt csapatok egymás után vonultak ki a táborból és mintha
                        csak árnyak lennének, tünedeztek el a ködbevesző setét félhomályban.</p>
                    <p>A lovak lábait vastag pokrócdarabokba burkolva, már annyira megközelítették
                        az alvó töröktábor bal szárnyát, hogy az előőrsök vontatott kiáltásait és a
                        fegyverek csörgését egész közelben hallották, hanem a felszálló sűrü ködben
                        nem lehetett látni semmit.</p>
                    <p>Edömér csendesen maga mellé intette Vihorláthy Lászlót.</p>
                    <p>- Ti a legnagyobb óvatossággal huzódjatok csak a gát felé, míg én kikémlelem
                        az ütegek és csapatok állását.</p>
                    <p>- Edömér, ez több a vakmerőségnél! ijedt föl László.</p>
                    <p>- Tudom, de a köd miatt nem megy máskép. Előre, indulj!</p>
                    <p>A kis csapat csakhamar eltűnt a ködös reggszürkületben, Edömér pedig, midőn
                        az utolsó dobaj is elhangzott, leszállott lováról és mezítelen kardját fogai
                        közé szorítva, csúszott az előőrsök felé. Hű lova lehajtott fejjel követte
                        és olyan lassan emelgette lábait, mintha érezné a fejük fölött függő
                        veszedelmet.</p>
                    <p>Egyszerre megállt és visszakúszott lovához, mert közvetlen közelében egy
                        setét árnyékot látott a ködben ide-oda mozogni.</p>
                    <p>Gyöngéden veregette meg a hű állat nyakát és megrántotta a lecsüngő
                        kantárszárat, mire a nemes arabs paripa ércszoborként állott meg, ő pedig
                        újra kigyósimán siklott előre.</p>
                    <p>Időnként meg-megállott, hogy tájékozza magát, és jobbra fordulva, nemsokára
                        hosszú töltésforma földhányásokra bukkant, melyek között átcsúszva,
                        csakhamar jobbról-balról hangos horkolás ütötte meg fülét, ide-oda
                        tapogatódzó keze pedig majd lebegő sátorfalakat, majd pedig ágyútalpakat s
                        puskaporos ládákat érzett mindenfelé.</p>
                    <p>Bent volt tehát a török tábor balszárnyának kellő közepében.</p>
                    <p>Hogy jobban körültekinthessen, felállott és hol a sátrak, hol az álcázott
                        ágyúütegek és vetőmozsarak közt bujkálva, már egészen a vezénylő basa
                        sátráig jutott, midőn a mindinkább feltámadó szellő kavarni, hömpölygetni
                        kezdé a ködhullámokat és visszatérésre figyelmezteté.</p>
                    <p>Az egyik sátor előtt véletlenül belebotlott egy alvó komparadzsiba, ki nagy
                        horkantással felébredve, álmosan meregette szemét a félhomályban.</p>
                    <p>Villámsebesen veté magát ő is tehát a földre és mintha csak álmában tenné,
                        nagy horkolással a másik oldalára fordult.</p>
                    <p>De a komparadzsi nem engedte magát megcsalatni, hanem egészen melléje
                        csúszott.</p>
                    <p>- Láttalak, Juszszuf, megint lopni voltál. Ha nem osztozol, elárullak, szólt
                        egészen fölébe hajolva, de már a másik pillanatban felismerte s kiáltani
                        akart.</p>
                    <p>Edömér azonban a gondolatnál is sebesebben ragadta torkon mindkét kezével és
                        egyetlen rántással maga alá teperve, mellére térdelt. Ha csak egy kiáltást,
                        egy nyögést enged torkán kiszaladni - veszve van. A körülte alvók mind
                        felébrednek...</p>
                    <p>- Megöllek, ha mozdulsz! dörmögé fenyegetőleg.</p>
                    <p>Néma, de annál rettenetesebb élet-halálküzdelemmel akarta egyik a másikat
                        elnémítani. A komparadzsi valóságos óriás volt és játék lett volna neki
                        ellenfelét legyűrni, ha Edömér mindjárt torkon nem ragadja olyan
                        szorítással, mitől egy pillanatra eszméletét veszté és e pillanatot
                        felhasználva, tőrét markolatig döfte a mellébe, aztán elejtett kardját
                        felkapva, amilyen sebesen csak lehetett, surrant az ágyutelepek árnyékában
                        visszafelé, mert a halál­hörgésre néhányan mégis felébredtek és megütötték a
                        lármadobot. Az egész tábor felriadt előtte és háta mögött.</p>
                    <p>Edömér a sűrü ködben az üldözők sorai között nyilgyorsan keresztülsurrant és
                        elérte a tábor szélét. Lihegve füttyentett paripájának.</p>
                    <p>Hanem a füttyök üldözőit is nyomába vezették, sőt nemcsak a háta mögött,
                        hanem elölről és oldalról is hangzott már a közeledők robaja, midőn nyerítve
                        vágtatott melléje a nemes állat és urát nyergében érezve, pár pillanat alatt
                        még dobogását se lehetett hallani a messzeségben.</p>
                    <p>A felriadt tábor lövöldözése elhallatszott a Vidra-gátig, hol Vihorláthy
                        László és Bálint dobogó szívvel várakoztak. Annál nagyobb volt tehát örömük,
                        mikor Battyányi és Lindvay csapatjaival majdnem egy időben ért oda Edömér is
                        véres, megtépett ruhákban, de győzelmet hirdető tekintettel.</p>
                    <p>- Előre! Mindjárt felkel a nap! vezényelt sietősen Lindvay, de alig érték el
                        a gátat védő töltés rekettye bokrait, a bozót egyszerre csak megelevenedett
                        körülöttük és nagyszámú török csapat rohant rájuk, minden oldalról
                        körülfogva őket.</p>
                    <p>- El vagyunk árulva! Rajta, vágjuk keresztül magunkat, ordítá a földrengető
                        csatazajban Lindvay, mert ugyanakkor minden oldalról megdördültek az ágyuk
                        is és a török tábor egetverő Allah ordítással, szintén rohamra indult a
                        magyar tábor felé.</p>
                    <p>Bár az ellenség ereje jóval nagyobb volt, vitézül keresztülvágták magukat,
                        hanem ekkor egy másik még nagyobb számú csapat tört ki rájuk a
                        fűzfásból.</p>
                    <p>- Mindenki a maga kezére dolgozzék! ordítá Lindvay és kardját megforgatva
                        feje fölött, egyenesen a vezérlő basára rohant s utána a többiek egymást
                        buzdítva harckiáltásaikkal.</p>
                    <p>A küzdelem hevében Edömér és Ákos egymás mellé kerültek a meredek
                        partoldalon.</p>
                    <p>Edömér lova könnyű szökések közt kaptatott fel a tetőre, Ákosé azonban
                        megcsúszott a síkos partoldalon s hangos nyerítéssel zuhant a hullámok
                        közé.</p>
                    <p>Edömér egy percig se tétovázott. Keresztültörte magát a küzdőkön, a több
                        ölnyi magasból utána ugratott és szerencsésen megragadta a már-már elmerülni
                        kezdő kezét és maga mellé emelte a nyeregbe.</p>
                    <p>- Megigértem Csillának, hogy életem árán is megvédelmezlek! lihegte, miközben
                        paripája az ártól sodorva, sebesen úszott a tulsó part felé.</p>
                    <p>Midőn a szárazra kapaszkodtak, látta, hogy jóval feljebb, a fűzfás
                        kanyarodónál nagyszámú török sereg készül kompokon és dereglyéken átkelni,
                        hogy a mit sem sejtő keresztény sereget egyszerre elől-hátul
                        megtámadhassa.</p>
                    <p>- Mire átkelnek, én is elérek a táborba! gondolá gyorsan körültekintve, s
                        amint csak lova birta, vágtatott tova a parti fák védő árnyékában. Éppen
                        akkor ért a táborba, midőn a herceg fővezér és a lengyel király a
                        derékhaddal készültek rohamot intézni a falként álló janicsárok falanksza
                        ellen.</p>
                    <p>A sietségtől fulladtan jelenté nekik a látottakat, azután fáradt lova helyett
                        maga és Ákos számára újakat kért, hogy résztvehessenek az ütközetben.</p>
                    <p>Dicsérő szavak között a Lotharingiai herceg a maga paripáiból vezettetett elő
                        kettőt számukra, azután rövid tanácskozás után maguk állottak a kétfelé
                        osztott derékhad élére és összrohamra fuvatták meg a trombitákat.</p>
                    <p>Hat óra óta dúlt a harc a jobb és balszárny seregei között az ágyuk folytonos
                        dörgése közben s midőn a Lotharingiai herceg a derékhaddal megindult, Kara
                        Mustafa, a nagyvezér is megmozdult válogatott testőrhada és fehér csalmás
                        janicsár ezredei élén, hogy kiköszörülje a Bécs alatti kudarcot, de hosszú
                        harc után, Párkány alatt is úgy megverték az egyesült lengyel, magyar és
                        birodalmi hadak, hogy futó serege egymást gázolta, tiporta le fejvesztett
                        rohanásában. Egész táborát, hadikészletét a győzőknek hagyta, kik a Párkány
                        alatt nyert győzelemmel egy csapással Esztergomot is elfoglalták...</p>
                  
                </div>
                <div type="chapter">
                    <head>
                       Az árulás vége.
                    </head>
                    <p>»És zenge gyászos éneket,</p>
                    <p> Buzgón, gyermekdeden,</p>
                    <p> A két barát imádkozott</p>
                    <p> Mellé nagy csendesen.«</p>
                    <p>
                        Heine: »A Hastingsi csatatér.«
                    </p>
                    <p>- Fiú te, maholnap nagyobb hired lészen hős Tholdy Miklósnál, ha ilyen
                        összetett marékkal téped a harci babérokat! tréfálódzott vele az ütközet
                        után Eszterházy.</p>
                    <p>Edömér is jókedvűen nevetett vele együtt, mert ezredes kapitánya jóidőre
                        szabadságot adott neki, azután különös kitüntetéskép a főhadvezér ő rá
                        bízta, hogy a fényes győzelem hirét megvigye az udvarnak Pozsonyba.</p>
                    <p>Még aznap éjszaka Ákossal együtt útnak indultak és midőn megérkeztek, Csilla
                        azt se tudta, mit csináljon örömében. Ákos bátyjának boldog nevetéssel
                        szökött a nyakába, Edömért pedig forró kézszorítással, édes pirulással
                        fogadta, azután bevezette gyengélkedő édes anyjához, ki hálásan csókolta meg
                        homlokát, midőn fia elbeszélte bátor, önfeláldozó tettét.</p>
                    <p>- Úgy végezzetek, fiaim, hogy a jövő hét elején útnak indulhassunk! Már
                        nagyon vágyom hazafelé, szólott aztán.</p>
                    <p>És csakugyan a kitüzött nap hajnalán elővezették a paripákat, s előállott a
                        nagy dinnyealakú vörös bagariabőr utazóhintó a társzekerekkel együtt, mire
                        mindnyájan búcsut vettek Pozsonytól, csupán Hiasszár maradt ott, hogy újra
                        kinyilt sebei végleg begyógyuljanak...</p>
                    <p>Bálint azonban valami titkot sejtett e mögött és csak az alkalmat leste, hogy
                        e gondolatát urával is közölhesse.</p>
                    <p>- Hiasszár valamiben töri a fejét, mert sebei miatt velünk jöhetett volna,
                        mondá egyik este, midőn néhány percre magukra maradtak.</p>
                    <p>De mennyire elbámult az öreg, midőn Edömér hevesen rákiáltott, hogy egy szót
                        se szóljon erről senki előtt.</p>
                    <p>Ekkor már elhagyták a bányavárosokat és Poprád felé közeledtek, midőn
                        egyszerre csak majd az egyik, majd a másik hintósló sántult meg, délután
                        pedig sántítani kezdett a hátsó kettő is és a nehéz hintó egyszerre csak
                        megrekedt a mély út elején.</p>
                    <p>- Istenem, Istenem, az éjszakát a rosszhírű csókaszállói kopanicsában kell
                        töltenünk! Lovaink­kal éjfélig se vergődünk el Lőcséig, sopánkodott
                        Korláthkövyné ijedten.</p>
                    <p>Csakugyan nem volt mást tenni, hacsak a szabadban nem akartak éjjelezni.
                        Alkonyat felé járt az idő, midőn a magányosan álló kopanicsához elvergődtek,
                        melynek zsiványképű, szófukar csaplárosa nem éppen bizalmatkeltő
                        tekintetekkel méregette az utasokat.</p>
                    <p>- Ez nem lehet a véletlen műve, hogy valamennyi lovunk tüskébe hágott,
                        mormogá Bálint, midőn a lovak lábait egyenként megnézegette, s mikor ezt
                        megsúgta urának, ennek is valami határozatlan gyanú kezdett ébredezni
                        szívében.</p>
                    <p>- Reggelig a csatlósokkal együtt őrködni fogunk. Te, Ákos, nyugtasd meg a
                        nőket, én addig körülnézem ezt a rosszhírű fészket! szólt, félreintve Ákost
                        és Keveházit.</p>
                    <p>Keveházi kicsinylőleg nevetett:</p>
                    <p>- Ugyan mitől féltek! Érdemes is négy sánta lóért virrasztani. Reggel majd
                        hozatunk lovakat Poprádról. </p>
                    <p>Szóval, mindenkép le igyekezett beszélni társait a virrasztásról és
                        elővigyázatról.</p>
                    <p>Edömér azonban csak hallgatott, s mikor kiment, észrevétlenül intett az egyik
                        csatlósnak, kit bátor, megbizható embernek ismert.</p>
                    <p>- István te, vágtass azonnal Poprádra. Nesze itt a pénz, ha sietsz, éjfélre
                        itt lehetsz a lovakkal. De úgy indulj, hogy senki se sejtse távozásodat.</p>
                    <p>- Bizhatik bennem, vitéz főhadnagy uram. Bizony én is csak azt mondom, nem jó
                        ebben a rosszhírű kopanicsában időznünk. Rablófészek, haramiatanya volt
                        mindig, úgy hallottam.</p>
                    <p>A csatlós távozását még társai se vették észre. A csapláros éppen a pincébe
                        ment, a hátsó kapu pedig nyitva volt, mert a tehenek jöttek haza.</p>
                    <p>A nők a kopanicsa egyetlen nyomoruságos szobáját foglalták el, melyhez az
                        ivóból szűk, setétes folyosó vezetett, és mikor a csapláros felszolgálta a
                        vacsorát, a mogorva, szófukar ember­ből egészen a tolakodásig szives,
                        előzékeny gazda vált...</p>
                    <p>A csatlósoknak nagy veder kitűnő bort vitt ki, az uraságoknak pedig aranyat
                        érő tokaji átalagot nyitott fel, hogy, mint mondá: »mély és édes álmuk
                        legyen a fáradságos út után«...</p>
                    <p>És hogy ez az igérete nem volt üres beszéd és bora csakugyan altatónak is
                        beválott volna, legjobban bizonyította az, midőn Edömér úgy tíz óra tájban,
                        mikor már a csapláros is nagy tüntetőleg nyugalomra tért háznépével együtt,
                        kiment, hogy a csatlósok után nézzen. Olyan mély álomban találta ezeket,
                        hogy nem tudott beléjök lelket verni. Hiába rázta, cibálta és szólítgatta
                        őket, tehetetlenül estek vissza a szalmára.</p>
                    <p>Nehéz aggodalom szorongatta szivét. Mi történt, mit itattak ezekkel az
                        emberekkel? És amint megfordult, hogy bemenjen, Keveházit látta az állás
                        előtt, ki éppen vissza akart huzódni, midőn meglátta, hogy észrevették.</p>
                    <p>- Ugyan ne zavard szegényeket, fáradtak ám az úttól, szólott gúnyos
                        nevetéssel.</p>
                    <p>- Hát te mit keressz idekünn? kérdezé tőle idegenül.</p>
                    <p>- Amit te, barátocskám! Utánad jöttem.</p>
                    <p>Midőn visszatért az ivóba, Edömér ajkáról ijedt, de egyúttal dühös szitok
                        lebbent el, mert Bálint is az asztalra borulva horkolt, Ákos pedig
                        zsibbadtan, nehéz pislogással küzdött az álom ellen.</p>
                    <p>Oda ugrott Bálinthoz és rázni kezdte minden erejéből, de jó ideig meg se
                        mukkant, akkor is csak egy pillanatra nyitotta fel szemét, aztán újra
                        elaludt s vele együtt lezáródtak Ákos szempillái is.</p>
                    <p>Edömér keze ökölbe szorult tehetetlen dühében, majd villogó szemét Keveházira
                        szegezve, fojtott, indulatos hangon szólott:</p>
                    <p>- Most már csak ketten vagyunk! Bármi történjék, számítok rád!</p>
                    <p>- Bizony mondom, számíthatsz rám, bármi történjék! De ugyan mi is történne?
                        szólt ez vállatvonva. Virraszsz, ha tetszik, de én aluszom. Ne félj, első
                        szavadra felébredek.</p>
                    <p>Aztán ő is végig nyujtózkodott a hosszú padon, Edömér pedig székét ahhoz a
                        folyosószerű bejárathoz húzva, mely a nők kamrájába vezetett, gondosan
                        bezárta az ivó egyetlen ajtaját és feltette a nehéz kereszt-gerendát.</p>
                    <p>Mindenfelé árulás környezi tehát, bármerre menjen s hiába keresik az
                        okozóját. Legutóbb Párkány alatt elárulták kémszemléjüket a töröknek, a
                        főhadvezér sátrából pedig ellopták a haditerveket és a szigorú vizsgálat mit
                        sem birt kideríteni... Vajjon nem ellenségének a keze járt-e itt is, ki
                        minden áron el akarja veszíteni?</p>
                    <p>Gondolatai közben eddig észre se vette, hogy a bűzös kecskefaggyú-gyertya már
                        egészen leégett. A korcsmárostól nem kérhet másikat, mert nem hagyhatja
                        őrizetlenül a bejáratot. Felkelt és az alvó Ákostól elvéve pisztolyait,
                        saját övébe dugta s meztelen kardját ölébe fektetve, nézte a gyertyavilág
                        utolsó lobbadozását.</p>
                    <p>Mikor ez is elaludt, egyedül maradt a setétben és amint az éj órái lassan
                        teltek, kissé megnyugodva vette észre, hogy a bujkáló holdvilág rézsútos
                        sugarai bederengenek a szűk folyosóba, melynek szobájából az alvó nők halk
                        lélekzése hallatszott kifelé.</p>
                    <p>Egyszerre, mintha nehéz lépéseket hallana az éj visszhangos csendjében.
                        Tompa, sűrü dobbanásokat, sokat egymásután.</p>
                    <p>Egész csapat közeledik! De kik, utasok vagy rossz emberek? Erre megfelelt
                        neki a kopanicsa kapujának nyikorgása és egy tompított hang: »A csatlósok
                        alusznak, mint a tej. Az asszonyokat és az egyiket nem szabad bántani. Jól
                        vigyázzatok hát, azt, akinek nincs toll a süvegje mögött, mert az a mi
                        emberünk! «</p>
                    <p>- Keveházi! Keveházi, ébredj! Haramiák vannak itt! szólt suttogva. - Keveházi
                        azonban csak tovább aludt...</p>
                    <p>E percben Csilla sikoltása hangzott a benyílóból.</p>
                    <p>- Edömér! Ákos! ébredjetek! Rablók, martalócok törnek ránk!</p>
                    <p>- Ébren vagyunk, hugocskám! Maradjatok csak benn! Ne félj, megvédelmezlek!
                        csengett határozottan Edömér érces hangja, melyre kívülről dühös szitok
                        felelt.</p>
                    <p>- Ébren vannak mégis! Feszítsétek be hát az ajtót!</p>
                    <p>Erre az ajtót rángatni, feszegetni kezdték, egy setét alak pedig a folyosó
                        szűk ablakán akart befurakodni, hanem Edömér egy pisztolylövéssel
                        leterítette, mire Korláthkövyné felsikoltott.</p>
                    <p>- Anyám, drága anyuskám, ne félj! Edömér megvédelmez bennünket! bátorítá
                        reszkető hangon Csilla és e bátorításra az ifjú oroszláni erőt érzett
                        magában.</p>
                    <p>Nem törődve a ropogó lövöldözéssel, a sűrűn besüvöltöző golyókkal, mikor
                        pisztolyait kilőtte, karddal hasította szét az ablakon át befurakodó rablók
                        fejét, miközben folyton kiabálta: Keveházi, ébredj! Védd az ajtót! De
                        Keveházi csak tovább aludt és vele aludtak Bálint és Ákos is, bár recsegett
                        az ajtó és a fejszecsapásoktól egész alapjáig megremegett az épület.</p>
                    <p>Midőn már a csárda ajtaja aggasztó módon recsegni, ropogni kezdett, az alvó
                        Keveházi egyszerre csak hahotázva ugrott fel álmából...</p>
                    <p>- Most már gyöngyen megy a tánc! kiáltá. Mindjárt! Mindjárt! Várjatok!</p>
                    <p>Edömér azt hitte, a félelem zavarta meg az eszét. Indulatosan rája
                        rivallt:</p>
                    <p>- Védd az ajtót, szerencsétlen! Védd, mert mindjárt betörik!</p>
                    <p>Keveházi azonban nem az ajtót ment védeni, hanem kardját kirántva, Edömérre
                        rohant.</p>
                    <p>- Ez egyszer nem szabadulsz! kiáltá és Edömér borzadozva látta, hogy
                        kalapjáról hiányzik a toll. A forgó üres, - és ő egy árulóval, a haramiák
                        cinkostársával áll szemben. E rémes felfedezés egy pillanatra úgy elszédíté,
                        hogy védekezni is elfelejtett.</p>
                    <p>Ugyanabban a pillanatban az ablakon egy neki szánt széles vasú gerelydöfés
                        süvített be, de helyette a rárohanó Keveházit találta hátba. Hörögve roskadt
                        lába elé az áruló, az ajtó pedig egy nagy darabon ropogva beszakadt...</p>
                    <p>Edömér azzal a kétségbeesett elszántsággal veté hátát a nők ajtajához, hogy
                        oly drágán adja el életét, amint csak lehet, midőn a martalócok
                        diadalordítása közé egyszerre csak zajos lódobo­gás, lövések ropogása
                        vegyült, melyet ijedt ordítás, azután zavart futás követett. Csakhamar
                        vágtató lovasok ugrattak be az udvarra és a parancsoló vezényszóban egy
                        ismerős hangot, az öreg Laky Kristóf hangját ismerte meg.</p>
                    <p>- Csilla, édes hugom, mentve vagyunk! kiáltá leirhatlan örömmel, aztán
                        hangosan kikiáltott: Ide, urambátyám, ide, s félretolta az ajtó töredezett
                        reteszét és végighasadt gerendáját.</p>
                    <p>Az ijedtségtől még halotthalvány nők szintén kijöttek és így tudták meg, hogy
                        István, a csatlós, fele úton találkozott Lakyval és csapatjával, ki már két
                        hete üldöz egy másik martalóc-csapatot egyik megyéből a másikba. Megtudván,
                        hogy a rosszhírű kopanicsába szálltak meg, rögtön sietett, hogy kisérőül
                        ajánlkozzék - és éppen a legjobbkor érkezett...</p>
                    <p>- Valóban az ég küldötte kegyelmedet! suttogá még most is reszketve a beteges
                        Korláthkövyné s még jobban összeborzongott, mikor megtudta, hogy fiával és a
                        csatlósokkal maszlagos bódítóval kevert bort itattak, melytől még most is
                        alusznak.</p>
                    <p>Egyszerre csak hörgő nyögés vegyült szörnyűködő felkiáltásaikba. A halálra
                        sebesült Keveházi elhaló hangon vizet kért.</p>
                    <p>Edömér, ki nagy örömében egészen megfeledkezett az árulóról, indulatosan
                        ugrott fel, de meglátva a vérében fetrengő nyomorultat, a szánalom és
                        megvetés egy nemével itatá meg a vízzel telt fakupából, mitől egy kissé
                        fellélekzett.</p>
                    <p>- Rúgj fel, megérdemlem! Zsivány, gazember vagyok, a rablók cinkostársa,
                        hörögte szakadozottan. De te jóval fizetsz most is... Hajolj le hát, hadd
                        mondok valamit... Én Kányavári kémje voltam melletted, megszabadításom az
                        erdőben kicsinált komédia volt, hogy melléd juthassak. Én akartam megétetni
                        Bálintot, Hiasszárt, elveszteni téged. Elárultalak a töröknek Párkánynál s
                        ez a támadás is előre ki volt csinálva... Neked kellett volna meghalnod, -
                        és engem ért el a megérdemlett büntetés...</p>
                    <p>Itt kissé megállt, mert a tüdejébe ömlő vér majd megfojtotta, Edömér pedig
                        borzadozva állott mellette...</p>
                    <p>- Még mondok valamit... Téged, Hiasszárt, Bálintot minden áron el akarnak
                        veszíteni. Ah, ha el tudnék mindent mondani, tán Isten megbocsátaná
                        bűneimet... de mindjárt meghalok. Átok azokra a haramiákra... hiszen én csak
                        nyomorult eszköz voltam a kezükben...</p>
                    <p>Szerencsédre, te nem ittál a maszlagos borból, mert téged s szolgádat minden
                        áron fel akartak koncoltatni. A nőknek nem lett volna bajuk... Úgy van
                        kicsinálva, hogy Kányavári János csatlósaival szinleg ráüt a rablókra és
                        vitézül kiszabadítja őket, hogy a kancellár gráciáját megnyerjék. Mindjárt
                        itt lesz csapatjával, mindjárt, mindjárt... Ah, meghalok, érzem, már nem
                        látok... csak setétet, hideget... Az Istenre kérlek, imádkozzatok értem,
                        hogy lelkem megszaba­duljon a pokoltól! Imádkozzatok! Én nem tudok, nem
                        jártam a templomba... elfeledtem... hörögte a halálfélelem
                        kétségbeesésével.</p>
                    <p>Edömér sápadtan mondott néhány kérő szót Csillának, mire az édes anyja
                        kiséretében a sebesült mellé lépett.</p>
                    <p>Mint a megbocsátás és irgalom angyala ereszkedett melléje térdre a leányka s
                        előrebegte a haldoklók imáját, melybe belevegyült a két férfi mély hangja
                        is. Mire végére értek az imának, már akkor az áruló lelke a más világon
                        kereste az örök irgalom és megbocsátás itélőszékét...</p>
                  
                </div>
                <div type="chapter">
                    <head>
                      Az érsekújvári diadal.
                    </head>
                    <p>»S villám tüzénél Béla néz,</p>
                    <p> Túlparton minden habba vész,</p>
                    <p> A zászlók hullanak:</p>
                    <p> Özön fut rajtok el vadon</p>
                    <p> És száz hajón és száz hadon</p>
                    <p> Hullámok omlanak.«</p>
                    <p>
                        Vörösmarty: »Buvár Kund.«
                    </p>
                    <p> </p>
                    <p>Szürkülni kezdett a hajnal és Laky éppen rendelést akart tenni, hogy a
                        halottakat takarítsák el a közeli sziklás völgyben, midőn egyszerre csak
                        nagy zajjal és rikoltozással egy csapat fegyveres fogta körül a kopanicsát,
                        a többi pedig Kányavári Jánossal az élén az udvarra rugtatott:</p>
                    <p>- Rablók! Pribékek! Haramiák! adjátok meg magatokat! ordította kardját
                        villogtatva rettenetesen.</p>
                    <p>- Befogd a szádat, szedte-vette fattya, vagy én fogom be! Korábban kelj, ha
                        zsiványt akarsz fogni! mordult rá mérgesen a csatlósok hahotája között az
                        öreg nemes.</p>
                    <p>Kányavári János elképedve látta, hogy cselszövényük minő rutul meghiusult, de
                        akkor meg éppen az eget érezte magára szakadni, mikor Edömér délceg alakja
                        is megjelent az udvaron és lángoló szeme leírhatatlan megvetéssel méregette
                        tetőtől talpig.</p>
                    <p>- Kányavári János! Ez a játék nem sikerült! Én élek s a számadás napja
                        közeledik! Hordd el magadat, különben elfoglak, mint a haramiák
                        cinkostársát!</p>
                    <p>- Micsoda? hördült fel az öreg Laky, de már ekkor Kányavári János vad
                        káromlások között vágta lova oldalába sarkantyuit és szélvészként vágtatott
                        tova embereivel.</p>
                    <p>Az öreg Laky most nem igen ért rá a kérdezősködésre, mert a hintó már be volt
                        fogva és az elesett rablókat is el kellett temetniök...</p>
                    <p>Ákos és az öreg Bálint ugyancsak tágranyilt szemmel néztek szét maguk körül,
                        midőn végre nehéz álmukból felébredve, a halottakat és a beszakadt ajtót
                        megpillantották. Ákost még a hideg is rázta, midőn megtudta a történteket és
                        könyezve borult Edömér nyakába, hogy drágáit olyan hősileg megvédelmezte,
                        Bálint pedig szégyenletében alig mert fiatal urának a szeme közé nézni.</p>
                    <p>Csilla kértére az áruló Keveházit külön sírba temették a sziklás völgyfenekén
                        és egy durván összeácsolt keresztet tűztek melléje fejfául.</p>
                    <p>- Hiszen megbánta bűneit, mi is bocsássunk meg neki! könyörgött szeliden és
                        mialatt a sirba tették, a két nő térdepelve imádkozott mellette.</p>
                    <p>A temetés végével az öreg Laky egyszerre csak boszusan ütött homlokára...</p>
                    <p>- A csaplárosról, a főcinkosról egészen elfeledkeztem. Siessetek, tán még
                        megkapjátok... kiáltá csatlósainak, de bizony azok üres kézzel tértek
                        vissza, mert a kopanicsában rajtuk kívül nem lehetett egyetlen élő lelket se
                        találni.</p>
                    <p>Boszusan adott jelt az indulásra, de alig haladtak egy darabot, Csilla
                        egyszerre csak ijedten felkiáltott:</p>
                    <p>- Edömér bátyám, te meg vagy sebesülve!</p>
                    <p>- Bizonyosan Keveházi karcolt meg kardjával, szólt Edömér, ki csak most, az
                        izgalmak végével, kezdett fájdalmas lüktetést érezni a vállában.</p>
                    <p>Korláthkövyné és Csilla odaadták csipkés kendőiket és Mátyás, a legöregebb
                        csatlós, ki jól értett a sebekhez, bekötözte.</p>
                    <p>- Csigavér, főhadnagy uram! biztatá fenhangon, Edömér pedig, hogy Csillát
                        megnyugtassa nevetett hozzá és lován maradt...</p>
                    <p>De bizony a seb még sem volt »csigavér«, mert Korláthkő táján már hőség és
                        hideg borzongatta és oly éles fájdalmak gyötörték, hogy midőn megérkeztek, a
                        várudvaron már úgy kellett leemelni nyergéből. Azután elvesztette eszméletét
                        és hónapokig feküdt tehetetlenül, mialatt a vágy és türelmetlenség majd
                        megemésztette.</p>
                    <p>Csilla és édesanyja felváltva, a leggyöngédebb szeretettel ápolták és már a
                        gyógyulás útján haladt, midőn egy napon betoppant hozzá Hiasszár:</p>
                    <p>Nagy újságokat hozott! A Lotharingiai herceg egyesült seregével megindult
                        Érsekújvár ellen, a sokat keresett Abu-el-Máni rabszolgakereskedő pedig, a
                        hadsereg közeledtének hirére nem mert kimozdulni és szintén Érsekújváron
                        rekedt egész kiséretével.</p>
                    <p>Edömért e hirekre sem Pollius orvosdoktor uram, sem Csilla kérései nem birták
                        tovább ágyban tartani. A harcvágy és izgalom olyan erőt adtak neki, hogy
                        felkelt és induláshoz készülődött.</p>
                    <p>Hiába kérték, rimánkodtak, hogy kimélje magát, mindenre csak fejét rázta és
                        harmadnapra Bálint és Hiasszár kiséretében útnak indult és a legsebesebb
                        vágtatással haladtak előre, az érsekújvári tábor felé...</p>
                    <p>Eleintén ugyan oly gyengének érezte magát, hogy alig tudott nyergében
                        megmaradni, de a szabad levegő, még inkább azonban hugocskája
                        megszabadításának a reménye, olyan csudát miveltek, hogy mikor megérkeztek
                        Érsekújvár alá, nyoma se volt többé betegségének, hanem újra régi erejével
                        tudta forgatni a kardját.</p>
                    <p>László és bajtársai riadó örömmel fogadták, a főherceg-hadvezér pedig
                        kegyeivel halmozta el és egy egész osztályt adott vezetése alá Párkány alatt
                        tanusított vitézségéért.</p>
                    <p>- Főhadnagy úr, a kapitányi diploma a várban van, hozza ki magának! szólt
                        biztató mosolylyal, a vár rovátkás falaira mutatva, melyről füstöt, lángot
                        okádó menydörgés között kilencven ágyú szórta golyóit szünet nélkül az
                        ostromlókra.</p>
                    <p>- Életemet áldozom, hogy bejussak! kiáltá lángoló arccal, aztán kardjával
                        tisztelegve, elvágtatott, hogy zászlóalja élén részt vegyen az
                        ostromban.</p>
                    <p>Ekkor már két hét óta ostromolták eredménytelenül a jól megerősített várat,
                        melyet a bentlevő török-őrség a kétségbeesés elszántságával védelmezett, de
                        védelmezte maga a természet is, mert a Nyitra jobbpartján fekvő vár
                        feneketlen, süppedős mocsarakkal volt körülvéve, melyek majdnem lehetetlenné
                        tették a megközelítést.</p>
                    <p>Különben az egész vár földsáncokból állott, melyek együttesen hatszögű
                        csillagalakot formáltak és földsáncainak egymástól egyenlő távolságra hat
                        foka emelkedett, úgymint: Forgács, Friedrik, Erneszt, Cseh, Zierotin és
                        Császárfoka vagy szögletbástyája, két kapuját pedig jobbról balról, gömbölyű
                        toronybástyák védelmezték ágyuiknak a kereszttüzével.</p>
                    <p>- Híd nélkül nem megyünk semmire! mondotta Edömér a visszavert ostrom
                        után.</p>
                    <p>- Vállalkozol rá? kérdé röviden a főherceg.</p>
                    <p>- Vállalkozom, fenséges főherceg úr, felelt merész önbizalommal nézve körül a
                        haditanács magasrangú tagjain.</p>
                    <p>- Tedd hát! buzdította a főherceg.</p>
                    <p>A rekkenő meleg napokra, az ostrom 21-ik napján, éjféltájban, egyszerre
                        fagyos szél kerekedett, mely sűrű ködgomolyt terített a vár mocsarai fölé.
                        Ennek leple alatt Edömér csapatjával és az ácsokkal elérte a folyó partját s
                        mialatt a magyar sereg cseltámadásaival elvonta róluk a várbeliek figyelmét,
                        emberei serényen hozzáláttak a hidveréshez, ő maga pedig a többiekkel együtt
                        csónakokra ülve, vontattatni kezdé a terméskövekkel szinig rakott
                        dereglyéket és egyenként elsülyesztette a tulsó part közelében, a várkapu
                        irányában.</p>
                    <p>De mikor az utolsó kőhajó is sülyedni kezdett, a feltámadó szél egyszerre
                        csak szétseperte a sűrű, nehéz ködöt s a török sereg észrevette a készülő
                        veszedelmet.</p>
                    <p>Minden ágyut, minden fegyvert rájuk és a hidverőkre irányozták,
                        fegyveresekkel rakott naszádok és dereglyék indultak üldözésükre, a
                        tűzmester pedig égő gyujtónaszádokat indított el a készülőben levő hid
                        felgyujtására.</p>
                    <p>A főherceg, ki hadvezéri lángeszével a legkisebb előnyt is fényesen ki tudta
                        zsákmányolni, ugyanakkor szintén ostromra fuvatott, Renneville árkoláj
                        kolonellus pedig Oudenot tüzérhadnagy vezénylete alatt hamarjában pár
                        csatakigyót vonatott a folyó felé néző sáncokra és épp akkor kezdé az üldöző
                        töröknaszádokat lövetni, mikor ezek már beérték Edömér csónakjait.</p>
                    <p>- A hidat mindenáron meg kell mentenünk! Utánam, bajtársak! buzdítá embereit
                        és egyetlen ugrással átszökött az ellenséges ágyunaszádra.</p>
                    <p>Szerencséjére az albán bég ezüstös pikkelypáncélja volt rajta, mert más
                        vértet kétfelé szelt volna az az iszonyú bárdcsapás, amelylyel a bárka
                        vezetője a vitorlaárboc mögül orvul reásujtott.</p>
                    <p>Az ütés erejétől szédülten térdre roskadva, az aga már második csapásra
                        emelte bárdját, midőn Bálint abban a hiszemben, hogy halálra van sebesülve,
                        éktelen dühvel szökött oda, s két kézre fogott pallosával leterítette a
                        vezéragát. Edömér hangos diadalkiáltással szökött talpra, felragadta
                        ellenfele harcibárdját s így rohant rá a többiekre...</p>
                    <p>Rövid küzdelem után urai lettek az ellenséges naszádnak és az üldözőket saját
                        ágyuikkal megfutamítva, egyenként elsülyesztették a vizártól a hid felé
                        sodort tűzhajókat. Akkor Edömér a naszád orrára állott s a várbeliek nyíl-
                        és golyózápora között lefelé vitette magát az elsülyesztett kőhajókig.</p>
                    <p>- Egyenesen a kőrakásoknak! parancsolá az evezősöknek, maga pedig a kormányra
                        ugorva, egyet fordított rajta és ránehezedett minden erejéből, mire a
                        meglódult bárka recsegve szaladt a kőrakásra és rézsut fordulva, a kapuval
                        szemközt megfeneklett.</p>
                    <p>Riadó örömzaj harsant fel erre a táborban, mert ugyan ebben a pillanatban a
                        naszád ágyui megdördültek és nehéz ágyugolyók kezdték az eddig elérhetetlen
                        kulcsoskaput közvetlen közelről döngetni, recsegtetni.</p>
                    <p>A hidépítést e szerencsésen előre tolt üteg védelme alatt erre hamarosan be
                        lehetett fejezni, sőt jobbról-balról varázsgyorsasággal még két hajóhidat
                        huztak a tábor ácsai és hajósai, mire Edömér, az ütegeket Lászlóra bízván, a
                        szárazra viteté magát, mert időközben meghallotta, hogy a fényes sikertől
                        felbuzdulva, a főherceg döntő ostromot határozott.</p>
                    <p>És csakugyan, midőn a felszaporított ütegek szakadatlan tüzelésének a kapu
                        tovább már ellent nem állhatott, hanem dörgő recsegéssel magával rántotta a
                        szegletbástyát is, - az egész keresztény tábor leirhatatlan lelkesedéssel
                        rohamra indult és hosszú, véres ostromlás után a védők seregét, kétszáz
                        híján, lemészárolva, bevette Érsekújvárt.</p>
                    <p>Edömér zászlóaljával a Császárfoka szögletbástya ostromára volt rendelve,
                        melyet az ágyuknak valóságos kereszttüze védett, Lindvay kapitány pedig a
                        Zierotin bástya ellen indult.</p>
                    <p>A két hős a lecsapó ágyugolyók földetrengető bugásai között fogadott, hogy
                        melyik lesz bent elébb a várban, mi a katonákat annyira fellelkesíté, hogy
                        oroszlánok módjára rohantak a lépcsőzetesen osztott bástyafokokra, melyeken
                        rajként nyüzsögtek a védők halálra szánt csapatai.</p>
                    <p>Edömér zászlóalját, melyhez az elesett Rüdiger őrnagy osztályát is csatolták,
                        háromszor szórták szét a legirtózatosabb ágyúkereszttűzzel, Lindvay pedig
                        ekkor már a negyedik bástyatetőt foglalta el diadalittas csapatjával.</p>
                    <p>- Utánam, bajtársak, utánam! A fővezér néz bennünket! kiáltott Edömér és maga
                        véve kezébe a Szűzmáriás-országcimeres zászlót, negyedik rohamra vezette
                        megfogyott csapatját.</p>
                    <p>Földet rengető dördülés, földigérő füstfellegek között rohantak fel az első
                        bástyafokra, hol Edömér megcsóválva a zászlót, erős kézzel hajította a
                        harmadik bástyafokot védő törökök közé, azután megcsókolva kardját, maga is
                        utána rohant...</p>
                    <p>- Utánam! Zászlónknak nem szabad ott veszni! csengett alá szava a
                        füstfellegekből.</p>
                    <p>A főherceg, ki távcsövén át, táborkara közepette kisérte az ostromot,
                        egyszerre csak felkiáltott, mert ugyanabban a pillanatban, az egész tábor
                        egetverő diadalordítása között Edömér letépte a zöldszinű török főzászlót és
                        helyébe tűzte a magáét. A lelkét és bátorságát vesztett török csapat
                        hanyatt-homlok rohant le a falakról. A vár el volt foglalva...</p>
                    <p>Kilencven ágyú, háromszázezer aranynyal terhelt hadikincstár és tömérdek
                        fogoly esett a győzők kezébe, de ő csak Abu-el-Mánit, a rabszolgakalmárt
                        kereste lázasan utcáról-utcára mindenfelé a foglyok között. Midőn az elesett
                        kormányzó basa palotája felé közeledett, épp akkor akarták a vér- és
                        győzelemtől megittasult zsákmányoló német katonák a jajveszéklő
                        rabszolgakalmárt felkoncolni. A gyűlöletes hangot már messziről megismerve,
                        kivont karddal rohant oda és saját testével védelmezte meg és szabadította
                        ki körmeik közül. A halálrarémült reszketeg hangon köszönetet akart mondani
                        neki, de Edömér magánkívül rivallt rá:</p>
                    <p>- Nyomorult, nézz rám és ismerj meg! Hová tetted hugomat, szólj, beszélj! s
                        indulata hevében kardot rántott rá, de keze nyárfalevélként remegett
                        lelkének felzaklatott indulataitól.</p>
                    <p>A rabszolgakereskedő egy pillanatig halálos ijedelemmel nézett rá, azután
                        villámsujtottként vetette magát lába elé:</p>
                    <p>- Kegyelem! Kegyelmezz éltemnek! dadogá könyörgésre kulcsolt kézzel.</p>
                    <p>- Hol van hugom? kiáltá újra Edömér.</p>
                    <p>- Él, oh uram, él ő és szép, mint a hurik legszebbike! Abdi basánál van Budán
                        és kedvenc leányának, Tellinek a rabnője, ki nagyon szereti őt.</p>
                    <p>Edömér a hála kimondhatatlan tekintetével emelé szemét az égre s túláradó
                        örömmel kiáltott fel:</p>
                    <p>- Atyám, édes jó atyám! Hugom meg van találva! Most már életem árán is
                        megszabadítom!</p>
                    <p>E közben Abu-el-Máni nyöszörgő hangon újra kegyelemért esdekelt.</p>
                    <p>- Én megbocsátom, mit velem tettél és megkegyelmezek éltednek, de csak egy
                        feltétel alatt...</p>
                    <p>A rabszolgakereskedő Allahra és a prófétára esküdött, hogy ezentúl nem lesz
                        nálánál hűségesebb szolgája a földön...</p>
                    <p>Az öreg Bálint, azon való örömében, hogy kis galambkáját megtalálták, egészen
                        elfeledkezett mély vállsebéről és ura intésére elvezette a táborba
                        Hiasszárhoz, Edömér pedig felvette a diadalmasan elfoglalt török zászlót,
                        mert a főherceg már harsogó tábori zeneszóval közeledett fényes kisérete
                        élén, hogy az elfoglalt várat a császár és király nevében birtokába
                        vegye.</p>
                    <p>A zászló tizennyolc láb hosszú, tíz láb széles nehéz zöldselyemből készült,
                        aranynyal hímzett korán mondatokkal, amelyek között ez állt legfölül: »Néked
                        adatik a diadal.«</p>
                    <p>És mikor Edömér térdre ereszkedve, a zászlót hódolatteljesen a fenséges győző
                        lába elé tette, ez a mondat villant mindenki szemébe legelőször, mintegy
                        jóslatául a későbbi fényes győzelmeknek.</p>
                    <p>A főherceg arca sugárzott. Kegyesen emelé fel a térdelő ifjut, levette saját
                        aranyláncát a király dombormivű képével és nyakába akasztotta:</p>
                    <p>- Kegyelmünk és nagyrabecsülésünk jeléül a hősnek és vitéznek! kiáltá átható,
                        hangos szóval.</p>
                    <p>Aztán elvette a mellette álló apródtól a pecsétes tekercset s kissé alantabb
                        hangon folytatá:</p>
                    <p>- Itt pediglen a diploma, melyet hősi babérokkal koszoruzva vivott ki
                        kegyelmed, kapitány uram!</p>
                    <p>A körülállók lelkesülten éljenezték s üdvözölték a fiatal kapitányt, ki
                        éveire tán legifjabb, de hősi bátorságára legöregebb kapitánya a győzelmes
                        seregnek, amint ezt Draskovich és Nádasdy ezredesek mondták.</p>
                    <p>A fényes diadal hire lelkesült örömzajt keltett az egész országban, melynek
                        külföldön is hangos visszhangja támadt, a keresztény világban
                        mindenfelé.</p>
                    <p>A pápa magasztaló levelet küldött és további harcra buzdítá a győzteseket,
                        Nápoly, Brüsszel, Nürnberg, Pforzheim és Hamburg városokban pedig hálaadó
                        istentiszteletet és örömünnepeket rendeztek az érsekújvári diadal
                        emlékére.</p>
                 
                </div>
                <div type="chapter">
                    <head>
                        Az oroszlán barlangjában.
                    </head>
                    <p>»Harcoltak ők, mint vitéz férfiak,</p>
                    <p> S leölték az ádáz pogányokat.</p>
                    <p> Ők győztenek, de Bozzar elesett.</p>
                    <p> A szomjú földet vérrel öntözé.</p>
                    <p> Bajtársi látták elborult szemét</p>
                    <p> Örömre gyulni a megnyert csatán</p>
                    <p> És látták a mikor örök</p>
                    <p> Álomra szenderültenek, miként</p>
                    <p> Mező virága napnak alkonyán.«</p>
                    <p>
                     Halleck: »Szomorú győzelem.«
                    </p>
                  
                    <p>- Igazad van! Bécsnek felszabadítása megtörte az ozmánok hatalmát
                        Nyugat-Európában; esztergomi, érsekújvári és táthi győzelmeink pedig hadi
                        szerencsénk csillagát újra a zenitre emelték s eddigi védelmi háborunkat
                        támadóvá változtatták át.</p>
                    <p>- Épp ezért ideje volna egy csapással visszaszerezni az országot...</p>
                    <p>- Mindaddig, míg Buda, az ország erődített fővárosa a törökök kezében van, az
                        ország visszaszerzése csak lépésenként történhetik, felelt Edömér, mert ő és
                        Vihorláthy László folytaták a fenti beszélgetést, midőn a fárasztó
                        hadgyakorlatok után sátraikba pihenőre tértek.</p>
                    <p>- El kell hát foglalni Budát! szólt tüzeskedve Vihorláthy.</p>
                    <p>- Hiszen Bécs felszabadítása után a Lotharingiai herceg ostrom alá vette, de
                        109 napi sikertelen vivás után fel kellett az ostrommal hagynia. Én az egész
                        idő alatt sebesülten feküdtem Korláthkőn, így az ostromról nem sokat
                        tudok.</p>
                    <p>- Meg kell kisérelni másodszor is!</p>
                    <p>- Az én magas pártfogóm, Strattman kancellár is e mellett van, de Lipót
                        királyunk tanácsosai és tábornokai hevesen ellenzik. Most még az ellenzők
                        pártja erősebb, ez az oka, hogy a mult héten legfelsőbb parancs érkezett a
                        herceg fővezérhez, mely szerint két fő- és két mellékhadtestet kell neki
                        szerveznie.</p>
                    <p>Az első főhadtest körülbelül 26.000 emberrel, Székesfehérvárt, királyaink
                        temetkező városát veszi Miksa Emánuel bajor választó fejedelem
                        parancsnoksága alatt ostrom alá és a másik főhadtestnek a főherceg vezérlete
                        alatt 40.000 emberrel ezt fedeznie és oltalmaznia kell. A két
                        mellékhadtestnek pedig - mely 14.000 és 8.600 emberből fog állani,
                        Horvátország és hazánk felső részét jelölték ki harcterül és úgy van e nagy
                        hadi művelet tervezve, hogy a meghatározott helyekről egy időben való
                        kiindulás által, a török hatalom a Kárpátoktól a Száváig egyszerre lesz
                        megtámadandó.</p>
                    <p>Ez okból folyik oly lázasan már hónapok óta jelenlegi táborhelyünkön -
                        Komárom és Párkány között - a hadtestek szervezése, begyakorlása és
                        felszerelése és ez okból tart a főherceg annyiszor haditanácsot a vezérekkel
                        és főtisztekkel, mert nincs nap, hogy futárok és hirnökök ne érkeznének
                        felsőbb parancsokkal.</p>
                    <p>- Az elébb a kancellárt említetted! Elmondtad neki a legutóbbi ármányt és az
                        áruló Keveházi vallomását?</p>
                    <p>Edömér elborult homlokkal intett.</p>
                    <p>- A kancellár minden jóval biztat. Noha nagy baj történt, mert a vádoló
                        levelek és egyéb bizonyítékok szőrén-szálán eltüntek a szekrényéből, pedig
                        tudomása volt róla, hogy a két gaz a törökkel egy gyékényen árul és orgazdái
                        a felső vidék félelmes rabló-bandáinak.</p>
                    <p>- Ott is annak a két gazembernek a keze játszott közre!</p>
                    <p>- Erősebbek, mint mi, de azért, mihelyt drága kis hugocskámat
                        megszabadítottam, leszámolok velük, ha elbukom is a harcban! Eskümnek,
                        fogadásomnak be kell telnie!</p>
                    <p>- Hóhér kezébe valók, nem a te vitézi kardodra!</p>
                    <p>- Hagyjuk ezt most, László. Mióta tudom, hogy hugocskám atyám egyik
                        gyilkosának a kezében van, azóta nincs álmom, nincs nyugodalmam. Repülni
                        szeretnék a kiszabadítására és emésztő türelmetlenséggel olvasom az órákat
                        és perceket Hiasszár visszatértéig.</p>
                    <p>- És ő meg is érkezik nemsokára. Megigérte, hogy sietni fog!</p>
                    <p>- Tudom, hűségesebb barát, odaadóbb segítő nincs nálánál és azt is tudom,
                        hogy mindent elvégezve tér haza.</p>
                    <p>- Edömér, bizol te abban a feketelelkű rabszolgakereskedőben? Egyszer már
                        elárult benneteket!</p>
                    <p>- Bizom, mert ha a török az Alkoránra esküszik, esküjét meg nem szegi semmi
                        kincsért, semmi fenyegetésért! Már pedig Hiasszár megesküdteté az Alkoránra,
                        hogy igazat szól, nem árul el, nem tesz ellenünk semmit, és hogy hugom
                        Budán, Abdi basa hatalmában van. De, hogy mindenről biztosítva legyünk és
                        senkinek el ne árulhasson, Hiasszár Abu-el-Mánit elkiséri a határig és
                        visszajövet meggyőződik Budán mindenről.</p>
                    <p>- Így már jól van! - Könnyebben lélekzem. Remélem, engem is magatokkal
                        visztek?</p>
                    <p>- Te hű barát vagy! De még sem akarlak rábeszélni. Életünkkel, játszunk, ha
                        felfedeznek.</p>
                    <p>- Ha te játszhatsz a magadéval, én is játszhatom az enyémmel. Szót se többet,
                        Edömér, veled megyek!</p>
                    <p>- Úgy hát, mihelyt Hiasszár megérkezik, rögtön indulunk Budára és Mangesius
                        mester házában várjuk be az alkalmas időt hugom megszabadítására.</p>
                    <p>- Mangesius fegyvermíves hű embere volt boldogult atyádnak, uram. Mindenét
                        neki köszönheti, azért bátorságban leszünk házánál! szólt közbe Bálint is,
                        mi alatt felszolgálta az egyszerű estelit.</p>
                    <p>László és az öreg Bálint vacsora után lefeküdtek, Edömér pedig kiült a sátor
                        elé és az alvó tábor sajátszerű csendjében, az előőrsök meg-megújuló
                        kiáltásai között a csillagos égre merengett, melynek le-lehulló csillagai
                        régi, fájdalmas emlékeket ébresztettek fel szivében...</p>
                    <p>- Istenem, édes jó Istenem, segíts, hogy fogadásomat betölthessem, sóhajtá
                        hangosan.</p>
                    <p>E pillanatban könnyű nesz riasztá fel elmerültségéből. Hiasszár állott
                        előtte.</p>
                    <p>- Minden rendben van! Ha akarod, holnap indulhatunk! mondá egyszerűen.</p>
                    <p>- Egy percet se késünk! szólt Edömér és mindketten bementek a sátorba.</p>
                    <p>Másnap reggel ő volt az első, ki kihallgatásra jelentkezett a főhadvezérnél
                        és midőn kérelmét előadta, a főherceg komolyan, szinte megütődve nézett
                        rá.</p>
                    <p>- Az oroszlán barlangjába akarsz menni - vigyázz, hogy széjjel ne tépjen,
                        szólott komoly hangsulyozással. Hallgass rám, olyant mondok, ami még titok,
                        de, hogy lássad, mennyire becsüllek, elárulom, hogy a császár Buda ostromát
                        nemsokára el fogja rendelni és bizom benne, hogy Isten segítségével be is
                        veszszük és akkor elveszett hugodat, életed kockáztatása nélkül,
                        viszontláthatod! Nos, mit felelsz erre?</p>
                    <p>Edömér válasz helyett elhalványulva csüggeszté le fejét, mire a főherceg,
                        kevés gondolkozás után, ezekkel a szavakkal adta meg neki az engedélyt a
                        távozásra:</p>
                    <p>- Te akarod, hát nem ellenzem!</p>
                    <p>Még aznap elindultak, de mindegyikük más-más úton tartott Buda felé s midőn a
                        negyedik nap a bécsi kapu előtti tolongásban összetalálkoztak, mindegyik úgy
                        tett, mintha nem ismerné egymást, csak mikor a kapuzárás zűrzavara között
                        szerencsésen bejutottak, sietett mindegyik az előre megbeszélt helyre, a vár
                        főterére, melynek egyik ódon háza előtt örvendezve kezet szorítottak.</p>
                    <p>- Szerencsésen benn vagyunk a várban! mondá László s kiváncsian
                        körülnézett.</p>
                    <p>- Az oroszlán barlangjában! gondolá Edömér, kinek a főherceg szavai jutottak
                        eszébe.</p>
                    <p>Az ódon házak, melyek a főtéren álltak, valaha pompásak lehettek, de most
                        tető nélkül, össze-vissza rongálva, düledezve, szalmával betömött,
                        papirossal beragasztott ablakaikkal, a pusztulás szomorú képét mutatták.</p>
                    <p>Egyszerre megnyilt hátuk mögött a csigaformán tekerődző oszlopoktól tartott
                        bejárás ajtaja és egy hosszú szakállú ferencrendű barát nyers hangon
                        kérdezte, mit akarnak. Hiasszár láttára azonban eltűnt arcának gyanakodó,
                        bizalmatlan kifejezése és nyájasan intett nekik, hogy lépjenek be.</p>
                    <p>- Gondoltam, hogy ti vagytok, de a hacukátok megtévesztett egy kissé, mondá,
                        mély dörgő hangján.</p>
                    <p>Ám alig pillantották meg egymást Bálinttal, mindkettő hangos örömkiáltással
                        borult egymás nyakába.</p>
                    <p>- Bálint gazda!</p>
                    <p>- Gábor barát!</p>
                    <p>- Persze, hogy én vagyok! integetett hosszúszakállú fejével a szerzetes, mire
                        Edömér csakhamar megtudta ismeretségüknek a történetét.</p>
                    <p>Gábor barát, mint fiatal szerzetes, tábori papként kisérte a sereget és
                        Kapisztrán Jánosként, egyik kezében karddal, a másikban kereszttel vezette
                        és buzdította a katonákat. Vitéz édes atyjára mély hálával emlékezik, mert
                        midőn fogságba került, nehéz pénzen ez váltotta ki a keserves
                        tatárrabságból.</p>
                    <p>- Biz úgy van, erősíté Gábor barát, midőn Bálint mindezeket elmondta. A
                        legkisebb jótét sem vész kárba. Az hozott össze bennünket most is.</p>
                    <p>Másodszor is török fogságba kerülve, egy öreg aranycsináló vásárolt meg,
                        kitől lassanként eltanultam csodálatos tudományát. Vásárlás közben a
                        sztambuli bazárban megismerkedtem Hiasszár atyánkfiával és midőn uramat
                        megölte a saját mestersége (valami puskaporféle keveréke robbant fel) futnom
                        kellett, mert engem gyanusítottak a halálával. Ő rejtegetett magánál
                        mindaddig, míg csak vissza nem szökhettem hazánkba.</p>
                    <p>Képzelhetitek, mennyire elcsudálkoztam, midőn ezelőtt vagy nyolc nappal
                        Hiasszár egyszerre csak megszólít az utcán. Éppen gyóntatni mentem és
                        elmondva, mi járatban van, segítségemet kérte. Persze, hogy mindent
                        megigértem és meg is teszek értetek, mit csak lehet, sőt magam is alig várom
                        az alkalmat, hogy a keresztény seregeknél értékesíthessem tüzértudományomat.
                        Az egy élő Istenre esküszöm, hogy a törökök keservesen megemlegetik a Gábor
                        barát nevét. Kivásárolom rajtuk sok esztendei keserves rabságomat!</p>
                    <p>- Ez az oka, hogy ide, nem pedig Mangesius mesterhez vezettelek benneteket,
                        szólt közbe Hiasszár, ki eddig némán hallgatta őket. Most azonban elég a
                        beszédből. Az idő drága. Mihelyt besötétedik, te el fogsz kisérni, uram - és
                        holnap viszontlátod hugodat, hogy rábeszélhesd a szökésre.</p>
                    <p>Edömér mindkét kezével hálásan szorítá meg a renegát jobbját s alig tudott
                        szólni szivének heves dobogásától.</p>
                    <p>- És mi? kérdék Bálint és László egyszerre.</p>
                    <p>- Ti addig itt maradtok. Mikor szükség lesz rátok, majd elmondom, mi lesz a
                        teendőtök.</p>
                    <p>Alig, hogy besetétedett, Edömér és Hiasszár elhagyták az ódon, düledező
                        palotát és a setét, szemetes utcákon át a basa palotája felé tartottak.</p>
                    <p>A mecsetté átalakított Szent-György templom kapuzatán, Szent-György lovag
                        ékesen faragott szobra még állott ugyan, de a szent vértanú feje vandál
                        csufságból le volt ütve, sőt le volt ütve a lába alatt vonagló sárkány-kígyó
                        feje is. Nyilván azt hitték, a sárkány is valami szent-állata a
                        keresztényeknek - s ugyanilyen vandálul bántak a püspököknek és
                        hadvezéreknek a temetők­ből kihurcolt márvány síremlékeivel, melyeket az
                        utcai hentesek és szakácsok ülőpadokul és áruasztalul használtak.</p>
                    <p>A palota előtti téren számtalan ágyú és golyórakás hevert vad
                        rendetlenségben, az átjáró hid és csarnokok pedig, bár közelgett az est,
                        tömve voltak ki-bejáró néppel és a tolongásba ők is belévegyülve,
                        észrevétlenül meghuzódtak a csarnok omladékai mellett.</p>
                    <p>Hiasszár kancsal szeme egyenként végig mustrálta a ki-bejárókat, csak azt a
                        kis kopaszfejű, töpörödött emberkét nem vette észre, ki a kapu egyik
                        szoborfülkéjébe huzódva, attól a pillanattól kezdve, a hogy megpillantotta
                        őket, minden lépésüket vigyázta macskaformán villogó szemével s midőn a
                        csarnok omladékai mellé huzódtak, abban a pillanatban ő is eltünt a
                        helyéről.</p>
                    <p>- Nem mondanád meg, kire várunk? kérdé Edömér egy idő mulva.</p>
                    <p>- Munirra és Kalifára, kik holnap hugodhoz fognak vezetni! felelt röviden, de
                        ugyan ebben a pillanatban halk káromkodás repült el ajkáról és boszutól,
                        gyűlölettől szikrázó szemmel nézett a kapu felé.</p>
                    <p>- Kányavári Gedeon! Hát a sors mindig utunkba hozza e sátánt! Mit akarhat
                        ilyen tájban a basánál? </p>
                    <p>Csakugyan Kányavári Gedeon távozott a basától és mikor kilépett a kapu alól,
                        keresve nézett szét mindenfelé, sőt a kapuőröktől is élénken kérdezősködni
                        látszott, mire ezek azonban csak tunya vállvonogatással feleltek.</p>
                    <p>Hiasszár önkénytelenül fellélekzett, midőn távozni látta, de azután, mintha
                        egyszerre eszébe jutott volna valami, körüljárta a romhalmazt és benézett a
                        bokrok közé.</p>
                    <p>- Mit keressz? kérdé aggodalmasan Edömér.</p>
                    <p>- Ahol az egyik Kányavári van, ott annak a kigyó Libornak is a közelben kell
                        lappangnia. Szeretném egy tőrdöféssel elnémítani, hogy ne ártana többet!
                        mormogott Hiasszár, miközben nem vette észre, hogy fenyegető szavaira a
                        közeli golyórakások gyanusan megzörrennek, - mert egy férfi és egy
                        vénasszony közeledett a csarnok felé.</p>
                    <p>Hiasszár eléjük ment és hosszú suttogás után, oda vezette őket Edömérhez.</p>
                    <p>- Itt vannak, uram, Kalila, a khadun-khiet-khuda és Munir, a főkertész, ezen
                        ifjú pedig a szépséges Gilbahár sokat siratott bátyja. Gondoskodj róla,
                        Kalifa, hogy holnap napszállat után viszontláthassák egymást, te pedig
                        Munir, hogy holnap után menekülhessünk...</p>
                    <p>Mindkettő beleegyezőleg bólintott.</p>
                    <p>- Úgy lesz minden, amint megbeszéltük veled, felelték és midőn elváltak,
                        Edömér még minden megtakarított pénzecskéjét odaadta nekik nagy
                        örömében.</p>
                    <p>- Régen nem volt ilyen könnyű és vidám a szivem! mondá Hiasszár, midőn
                        visszafelé indultak. Hugod megszabadításával esküdet beváltod és csak nemes
                        atyád megboszulása lesz még hátra! Isten abban is meg fog segíteni!</p>
                    <p>Edömér hálásan nézett rá.</p>
                    <p>- Te csak értünk élsz! - Magadra nem is gondolsz, jó Hiasszár?</p>
                    <p>- A te fogadásoddal betelik az enyém is, akkor majd felveszem régi nevemet,
                        mert nem lesz, ki sárt dobáljon rám! Addig azonban megmaradok Hiasszárnak, a
                        renegátnak, felelt elsötétült arccal.</p>
                    <p>Edömér nem kérdezte tovább, némán ballagtak hazafelé.</p>
                    <p>Egész éjjel nem aludt, hanem nyughatatlan szivvel számlálta az órákat, melyek
                        a viszontlátás idejétől még elválasztják és midőn végre a hosszú-hosszú nap
                        után, az imámok öt órai üvöltése hangzott a mecsetek tornyairól, megindultan
                        búcsuzott el barátaitól és Hiasszár kiséretében a palota egyik hátsó
                        ajtócskáján beléptek a női osztály kertté alakított csarnokos udvarába.</p>
                    <p>A folyosó elején a khadun-khiet-khuda várt rájuk, az őrök pedig úgy tettek,
                        mintha nem is látnák őket, midőn eltüntek az egyik ajtó mögött, mely a
                        kertbe vezető fedett folyosóra nyilt.</p>
                    <p>A bibircsós képű, reszketős fejű vénség intőleg emelte fel száraz mutató
                        újját.</p>
                    <p>- Egy hangot se, ha életetek kedves! Mindjárt visszajövök, addig te, halvány
                        arcú ifjú, nézz le a kertbe és megláthatod hugodat, a szépsédes Gilbahárt
                        (hajnalpír). Ott ülnek mindketten a mohos szikladarabokon...</p>
                    <p>Edömér leirhatlan megindulással szorítá arcát a rácshoz és a rózsaszinű
                        üveglapok bűbájos világításában két fátyolba burkolt lenge leányalakot
                        látott egymás mellett ülni és midőn az egyik felé fordult, ragyogó
                        aranyhajáról, szelid arcáról megismerte a kis leányból gyönyörű szűzzé
                        fejlődött hugát, Ilonkát...</p>
                    <p>E percben egy csontos kezet érzett vállaira nehezedni és a visszatérő
                        khadun-khiet-khuda intett nekik, hogy kövessék a kioszk belsejébe.</p>
                    <p>Nehéz bársony függönyöktől osztott csarnok végében megint megállította őket
                        egy ajtó előtt.</p>
                    <p>- Mindjárt itt lesz! Csak ne sokat és csendesen beszéljetek! susogta, aztán
                        eltünt az ajtófüggöny mögött.</p>
                    <p>Az a néhány perc ugyanannyi századnak tetszett és midőn a nehéz függönyök
                        suhogva széjjel huzódtak, az eget látta megnyilni maga előtt, mert Ilonka
                        állott ott kis kezével a függönyökbe fogódzva, nehogy leroskadjon az örömtől
                        és boldogságtól.</p>
                    <p>Kitárt karokkal rohant feléje:</p>
                    <p>- Ilonkám! Ilonkám! Ismersz-e, bátyád vagyok, Edömér.</p>
                    <p>Reszkető örömsikoltás felelt szavaira és a két testvér egymás karjába omolva,
                        csókkal, öleléssel halmozta el egymást némán, hosszasan...</p>
                    <p>Hiasszár a mellékfolyosó függönye mögé rejtőzött, hogy ne zavarja a
                        boldogokat, de iszonyodva szökött hátra, midőn a szemközti szőnyegajtó
                        szilaj rántással félrelebbent és Abdi basát látta testőrei élén
                        betoppanni.</p>
                    <p>Ilonka összekulcsolt kézzel, rimánkodva vetette magát lába elé. Abdurrahman
                        kegyetlen arca borzasztó mosolyra torzult, s Edömér riadtan kapott
                        oldalához, hol máskor jó kardja lógott...</p>
                    <p>- A legnehezebb láncokat rá és vigyétek az igazság szobájába! parancsolá a
                        fegyvereseknek.</p>
                    <p>Áthurcolták a fogadóterembe. Edömér minden szál idege a dühtől és boszutól
                        vonaglott, mert Kányavári Gedeont látta ott, ki ördögi mosolygással
                        dörzsölte kezét. A kopaszfejű Libor is ott sunynyogott az egyik
                        ablakfülkében.</p>
                    <p>- Hát cinkostársa, Hiasszár a renegát? kérdezte a belépő basától, mire ez
                        durván riadt a fegyveresekre, hogy kerítsék elő a renegátot is minden
                        áron...</p>
                    <p>Edömér megkönnyebbülten lélekzett fel a gondolatra, hogy Hiasszár tán
                        megszabadult. Így, ha ő meghal is, hugocskáját hű barátai valahogy csak
                        megszabadítják...</p>
                    <p>Abdi basa e közben hideg nyugalmat erőltetett magára, de szemének vésztjósló
                        öröme meghazudtolá nyugalmát:</p>
                    <p>- Meghalsz, gyaur, mielőtt a nap háromszor lenyugszik, kiáltá kemény hangon
                        és behivatva a testőrbégjét, e szavakkal adta át neki a foglyot:</p>
                    <p>- Fejeddel felelsz róla. - Aztán intett, hogy vezessék el...</p>
                    <p>Kányavári mézédes hangon figyelmezteté a basát:</p>
                    <p>- Miért nem öleted meg rögtön! Gondolj a jóslatra, vigyázz, hogy meg ne
                        szökjék...</p>
                    <p>- Ne félj, nem szökik meg! Ez az ifjú a főhadvezér kedvence s az ilyen kezes
                        kincset ér a mostani időben.</p>
                    <p>- Az istenért, csak nem szándékozol kiadni őt! vonítá Kányavári halálos
                        rémülettel.</p>
                    <p>- Ne kérdezd, ami nem illet! riadt rá a basa. Mondom neked, hogyha az élet
                        vizéből ivott is, meg fog halni, hogy Almahál Eddin jóslata be ne
                        teljesüljön...</p>
                    <p>Kányavári pergamentszerű arcára újra visszatért a mosoly és hizelgő szavakkal
                        búcsuzott el a basától, de mielőtt a palotából távozott volna, fölkeresé a
                        testőragát s megkérdezte, hová zárták el a hárembe belopódzó keresztény
                        ifjut?</p>
                    <p>- Oda, ahová az ilyen vakmerő kutyának dukál. Eredj, nézd meg, ha tetszik, a
                        vitéz Kairam bég őrzi, Mahmud el Tebrisz fia! horkant rá mérgesen a
                        kövérképű aga, mire aztán egészen megnyugodva elkotródott.</p>
                    <p>- Most már nyugton alhatunk és te Libor kiköszörülted a rajtad esett csorbát!
                        örvendezett Kányavári.</p>
                    <p>Edömért csakugyan Kairam, egykori ura és barátja vette őrizet alá és lesütött
                        fejjel kisérte a palota pince-börtönébe. Midőn a nehéz ajtó becsukódott
                        utána, az őröket vizért küldte s beszólt a kis rostélyablakon:</p>
                    <p>- Fáj a lelkem, hogy így kell találkoznunk. Mondd, mit tehetek érted? kérdé
                        szomorú hangon.</p>
                    <p>- Egyet mondj meg igazán. Nem fogták el Hiasszárt?</p>
                    <p>- Nem. A palotából kimenekült és nem tudják, hová lett.</p>
                    <p>- Köszönöm, jó Kairam! felelt csendes hangon Edömér és leülve a nyirkos
                        kőlócára, szomorú, vigasztalan gondolatokba merült:</p>
                    <p>- Ilonkám, Ilonkám, angyalom, kis hugom, mi lesz belőled, ha én meghalok!
                        sóhajtá megtörten és valahányat mozdult, sóhajtásába belesírt láncainak
                        nehéz csörgése, - az egyedüli hang a földalatti börtön örökös
                        éjszakájában.</p>
                    <p>Bálint villámsujtottként roskadt a székre s keserves zokogás szakadt fel
                        melléből, midőn Hiasszár sápadtan, kétségbeesve a Hiób-hirrel haza érkezett.
                        Őt a vén khadun-khiet-khuda mentette meg, a mellékfolyosókon kiszöktetve a
                        palotából, még mielőtt üldözésére gondoltak volna.</p>
                    <p>Gábor barát mindent elkövetett, hogy megvigasztalja őket:</p>
                    <p>- A kesergésre nincs idő, hanem el kell követnünk mindent a megmentésére!
                        mondá szilárd hangon.</p>
                    <p>- Tanácsolj hát valamit, én nem tudok gondolkozni! szólt Hiasszár
                        kétségbeesetten.</p>
                    <p>- Meg kell tudnunk, kik őrzik s hová zárták? Erre vállalkozom én, ti csak
                        maradjatok itthon! szólt.</p>
                    <p>Kora hajnalban távozott s nem sok idő mulva vissza is tért. Lázasan kereste
                        elő a vár tervrajzát.</p>
                    <p>- Megmentjük, ne féljetek! kiáltá egyszerre nagy örömmel.</p>
                    <p>- Hogyan? Szólj! kiáltották egyszerre mindhárman.</p>
                    <p>- Nézzetek ide! Itt van a vár tervrajza. Ez az egész főtér, keresztül-kasul
                        van pincékkel s üregekkel aknázva, úgy, hogy körül lehet járni az egészet.
                        Egy az ő börtöne alá is vezet és csak egy négyszögletű kőlapot kell
                        kifeszítenünk, hogy hozzá jussunk. Te Bálint és László a hetivásárosokkal
                        még ma kimentek a várból, a molnároktól megvesztek egy csónakot s
                        éjféltájban a vízhordó alagut szájánál vártok ránk. A többi a gondviselés
                        dolga lesz s az enyém.</p>
                    <p>Alig hogy László és Bálint búcsut vettek, Gábor barát összeszedte, a mi kis
                        ingó-bingója volt és mindent előkészítve a szökésre, Hiasszárral együtt
                        leszálltak a várhegy üregeibe, ahol fáklyát gyújtva, olyan biztossággal
                        vezette egyik üregből a másikba, mintha csak fenn az utcákon járna.</p>
                    <p>Végre egy alacsony üregben megálltak.</p>
                    <p>- Helyen vagyunk! mondá Gábor barát s a kis létrát megtámasztva, fáklyája
                        világánál vizsgálni kezdte az üreg boltozatát.</p>
                    <p>- No, most add ide a feszítővasat és tartsd a fáklyát jó magasra, mondá és
                        kevés keresés után bedugta a vasat egy repedésforma nyílásba, mire kő és
                        törmelékhalom hullott a nyakuk közé, de a kő megmozdult s tompa robajjal
                        leválott belőle egy jó darab. Setét nyílás tátongott a fejük felett...</p>
                    <p>- Fiatal vitéz, szólj, itt vagy-e? kérdé bedugva fejét a nyíláson.</p>
                    <p>- Ki szólít? kérdezte Edömér a meglepetéstől fojtott hangon.</p>
                    <p>- Mi barátaid és szabadítóid! Jer ide és ereszkedj le az üregbe. Ne félj, nem
                        nagyot és puhára esel!</p>
                    <p>Edömér láncait összefogva, a nyilásba ereszkedett és barátjainak karjai közé
                        zuhant.</p>
                    <p>- Most gyorsan el innen! mordult rá az ölelkezőkre Gábor barát és óriási
                        erejével úgy, ahogy, visszaékelte a lehullott kődarabot és azon az úton,
                        amelyen jöttek, visszatértek a házba, hol lefeszegették Edömér karjáról és
                        lábáról a láncokat.</p>
                    <p>Edömér mindenekelőtt kardját kérte elő és örömkönyek között csókolá össze a
                        drága hagyatékot.</p>
                    <p>- Többet nem hagylak el magamtól. Mindenhová elkisérsz és a te segítségeddel
                        fogom hugomat megszabadítani! rebegte halkan, mintha imádkoznék.</p>
                    <p>Hiasszár fogait csikorgatta, midőn megtudta, hogy Libor leste ki és árulta el
                        őket és rettenetes boszut esküdött a fejére.</p>
                    <p>- Még az ég is segítségünkre jő, szólt Gábor barát a távoli menydörgésre
                        figyelve és midőn a zivatar a vár fölé érkezett, a legnagyobb itéletidőben
                        lopództak a vizhordó-alagut setét szája felé.</p>
                    <p>Az őrök védő fedél alá vonulva, nem vették észre őket, csak mikor a vízi
                        bástya falánál kibukkanva, tapogatództak odább a setétben, hallottak valami
                        gyanús zörejt mögöttük, de mivel nem ismétlődött, lassan tovább surranva,
                        végre eljutottak a három hársfáig.</p>
                    <p>- Kapaszkodj fel és hurkold a legvastagabb ágára a kötelet, hogy a túlsó
                        felén leereszked­hessünk, suttogá Gábor barát, mire Edömér evetkönnyűséggel
                        felkapaszkodott s csakhamar lovagolva ült a bástya ormán s megerősítvén a
                        kötelet, leereszkedett a bástya túlsó felén.</p>
                    <p>Gábor barát már fenn volt a fán és Hiasszár is éppen követni akarta, midőn
                        egy lövés villanása dördült el az éjszakában és Hiasszár halálosan találva,
                        rogyott a fa tövébe...</p>
                    <p>- Meneküljetek! Meneküljetek, mert jönnek! nyögte utolsó erejével, mire
                        Edömér vérző szívvel, tehetetlen fájdalommal erőlködött, hogy hűséges
                        barátja segítségére siessen...</p>
                    <p>- Meneküljetek! hangzott még egyszer elhalón a bástya mögül, mire Gábor barát
                        magával vonszolva Edömért, futottak végig a süppedős parton, mert a
                        várfalakon jellövés jellövés után dörgött. Az egész őrség fel volt
                        lármázva...</p>
                    <p>Egyszerre hívó füttyentésükre hasonló válaszolt és evező csapások hangzottak
                        a közelben...</p>
                    <p>- Erre! Itt vagyunk! Edömér! Uram! hallatszott Bálint aggodalomtól reszkető
                        hangja.</p>
                    <p>- Itt vagyok! Mentve vagyok, öreg barátom!</p>
                    <p>- Hála a magasságbelinek! Hamar csónakra hát. A túlsó parton lovakkal várnak
                        bennünket.</p>
                    <p>A csónak orra a parthoz ütődött, mire sietve beleugráltak mindketten.</p>
                    <p>- És Hiasszár, hol van Hiasszár? kérdé Bálint.</p>
                    <p>- Hiasszár elesett! Életét áldozta érettünk! felelt tompa, reszkető hangon
                        Edömér. Aztán Gábor barát példájára ő is evezőt ragadott, csónakjuk
                        nyilsebesen repült a zivatartól korbácsolt Duna hullámain a pesti part
                        felé...</p>
                  
                </div>
                <div type="chapter">
                    <head>
                        Buda alatt.
                    </head>
                    <p>»...Lemondjatok, lemondjatok,</p>
                    <p> Ez az a szakadatlan nóta,</p>
                    <p> Mely mindnyájunk fülébe zúg,</p>
                    <p> Melyet végünkig kezdet óta</p>
                    <p> Rekedtté minden óra búg!«</p>
                    <p>
                        Goethe: »Faust.«
                    </p>
                    <p>Alig derengett az első rózsaszinű csikocska a keleti ég alján, egy lovas kért
                        nagy zörgetéssel bebocsátást a fehérvári-kapunál, de bárhogy feleselt és
                        alkudozott is a kapuőrökkel, ezek mindaddig be nem eresztették, mig csak a
                        müezzimek vontatott hajnali éneke közben egymásután el nem dördültek a
                        kapunyitást jelző ágyulövések.</p>
                    <p>- Várjatok csak! Megkapjátok a magatokét!</p>
                    <p>És addig fenyegette a betóduló kofa- és vásáros népséggel civakodó
                        kapuőröket, míg az egyik olyant huzott vizilóbőr korbácsával a hátára, hogy
                        még fáradt lovának is kijutott belőle, amely aztán esze nélkül vitte a
                        girbegörbe, hepehupás utcákon keresztül a félreeső Abdallah-térre, hol
                        zörgetni kezdett Kányavári Gedeon kapuján.</p>
                    <p>Dühös kutyacsaholás közt nyilt meg az ajtó és a vén Libor álmosan hunyorgó
                        szeme ugyancsak nagyra nyilt, midőn megpillantotta.</p>
                    <p>- Te vagy az, Csóka? Mit hoztál, hé?</p>
                    <p>- Fel kell kelteni a gazdát, ha még aluszik! Éjjel-nappal jövök, s fontos
                        hirt hoztam! felelt Csóka az álmatlanságtól rekedt hangon, s midőn a ház
                        előtt leszökött a nyeregből, lovának kócos sörénye közül egy vékonyan
                        összesodort hártya levélkét bontogatott ki. Átadta a levelet a lejövő
                        Kányavári Gedának, ki alig hogy elolvasta a titkos jelekkel irt szavakat,
                        rekedt hangon lovát parancsolta elő.</p>
                    <p>- Mindjárt visszajövök! kiáltá és egyenesen Abdi basához vágtatott, ki épp
                        akkor végezte hajnali imádságát és féktelen haragra lobbant, midőn a merész
                        szökést hirül hozták neki.</p>
                    <p>Az egész palota reszketett félelmében, mert az őrt álló csauszokat
                        megfojtatta, Kairam béget pedig saját kezével szurta volna le, ha Kihaja bey
                        meg nem akadályozza...</p>
                    <p>- Jókor jösz! kiáltá Kányavári elé. A fogoly megszökött, de legsebesebb
                        lovasaimat küldtem üldözésükre...</p>
                    <p>Kányavárival egyet fordult a világ és csaknem elordította magát
                        ijedtében.</p>
                    <p>- Megszökött? Óh, uram, miért nem öletted meg mindjárt! Hallgasd meg, mi hirt
                        küld öcsém, legalázatosabb szolgád az udvartól:</p>
                    <p>»Tudasd a basa ő kegyelmével, hogy Lipót császár elhatározta Buda ostrom alá
                        vételét. Siessen a védelemmel, mert az indulási parancs minden nap
                        bekövetkezhetik... A hadi parancsot Strattman kancellár viszi a főherceghez.
                        A szövetséges keresztény tábor óriási sereggel és rengeteg hadikészülettel
                        fog megindulni«...</p>
                    <p>Abdurrahmán Abdi jéghideg nyugalommal hallgatá e Hiób-hirt. Vas arcán egy
                        vonás se változott.</p>
                    <p>- Amint Isten akarja. Mindent megteszünk a védelemre! De, ha úgy van megirva,
                        hogy beteljesül a jóslat, történjék Allah akarata! Dicsőség annak, ki sohase
                        változik, szólt kemény hangon és parancsot adott, hogy hívják össze a
                        főtiszteket.</p>
                    <p>Kányavári pedig sietett hazafelé, amilyen gyorsan csak tudott és midőn
                        belépett, Libor visszaijedt arcának halálsápadtságától:</p>
                    <p>- Megszökött! Megszökött! hörgé. És engem ott látott a basánál! Elárulja a
                        törökkel való összeköttetésünket! Megtudnak mindent! Elvesztettük a
                        játékot!</p>
                    <p>Libor töpörödött arca szintén szint változtatott, mint a dércsípte vackor és
                        ura rémülete neki is megvacogtatá a fogait.</p>
                    <p>- Eridj! riadt rá, hívd ide Jóbot. Rögtön indulnia kell öcsémhez, hogy védeni
                        tudja magát s résen legyen. Csóka pedig indulni fog Varangyoshoz. Azután
                        beült asztalához és reszkető kezekkel irni kezdett:</p>
                    <p>»Öcsém! Hollókövy fia a basa kezébe került, de megszökött, ezt Jób majd
                        szóval bővebben elmondja. Engem azonban ott látott a basánál és el fog
                        bennünket árulni. E válságos időkben ez főbenjáró bűn és nyakunkat szegheti.
                        Buda ostroma el lévén határozva, ha a török győz, szerencsecsillagunk újra
                        magasra emelkedik, de, ha Budát beveszik, elbuktunk, elvesztettük a játékot
                        s a pört és vizsgálatot megkezdik ellenünk. Te csak maradj helyeden, ameddig
                        lehet! Tégy, őrködj és résen légy! - Én azonban holnapután éjjel meglévő
                        kincseinkkel, Libor és Csóka kiséretében, Lengyelországba menekülök, s ott
                        várom be a dolgok fordulását. A határig Varangyos és csapatja fog kisérni s
                        védelmezni. Légy óvatos és körültekintő! Fejünkbe megyen most már a játék,
                        ellenségeinknek minden mozdulatát éber figyelemmel kell kisérned és ne várd
                        míg minden összeomlik körülted, hanem a veszély legkisebb jelére,
                        meneküljetek utánam... Szandecből tudósítlak. Különösen intelek, hogy
                        mindent megfontolva cselekedj...«</p>
                    <p>A szökevények pedig ezalatt jókora egérutat nyerve, szélsebesen menekültek
                        tova az üldözésükre küldött török csapatok elől, melyeknek fegyverei
                        napközben néhányszor meg-megvillantak ugyan a messze láthatár alján, de
                        aztán végkép elmaradtak, mire ők is meglassították lovaik futását, hogy
                        kissé kifujhassák magukat.</p>
                    <p>Edömér szomoruan, csüggetegen léptetett tova társai mellett. Hugának további
                        sorsa és a hűséges Hiasszár halála, mélyen megrendítették. Most érezte csak,
                        midőn szabadítási terve hajótörést szenvedett, mit vesztett hűséges
                        társában, kinek fáradhatatlan szelleme még a legkétségbeesettebb
                        helyzetekben is megtalálta a reményt nyujtó vigaszt és segítséget.</p>
                    <p>Olyan elhagyatottnak érezte magát, mint a puszták végtelenjébe tévedő vándor,
                        midőn arra gondolt, hogy most neki egyedül kell felvennie hatalmas
                        ellenségeivel szemben az ádáz élet-halál harcot, mert hivei közül a legjobb,
                        legerősebb már elesett a küzdelemben. Óh, ha hugocskája szabad volna, nem
                        reszketne, nem érezné elhagyatva magát a küzdelemben, mert nem kellene attól
                        félnie, hogy ellenségei minden csapást rajta boszulnak meg...</p>
                    <p>E gondolatra olyan elkeseredett düh forralta minden csepp vérét, aminő
                        forralhatta a megláncolt Prometheuszét, s izzó szemét az alkonypirban uszó
                        égre vetve, önkénytelenül feljajdult:</p>
                    <p>- Miért vagyok most magamra hagyatva?</p>
                    <p>- Hát nem vagyunk mi melletted? kiáltá László és Bálint szemrehányó
                        hangon.</p>
                    <p>Edömér megindultan nézett rájuk.</p>
                    <p>- Nem vagy elhagyatva, édes uram, nem! folytatá az öreg Bálint reszkető
                        hangon. Oldalodon van atyád hősi kardja, ezzel még minden Hollókövy
                        visszaszerezte, amit elvesztett és a te vitéz karod megnyitja véle hugodnak
                        a szabadulás ajtaját!</p>
                    <p>Olyan még meggyőződés rezgett az öreg ünnepélyesen mondott szavaiban, hogy
                        Edömér lelke minden erélyét, rugékonyságát visszanyerte tőle és merész
                        daccal emelte fel fejét.</p>
                    <p>- Igazad van, Bálintom! Jó kardom utat nyit mindenhová!</p>
                    <p>- Most én mondok valamit! szólt közbe Gábor barát. Elvesztettetek egy hű
                        barátot, de nyertetek bennem egy másikat. Amit nem tudtam leszolgálni a hős
                        atyának, leszolgálom a fiának! Bálint bajtárs elmondott mindent, - ne félj,
                        segíteni foglak, hogy az a bizonyos jóslat beteljesedjék. Nemsokára
                        meglátjátok, hogy én is tudok ám valamit!</p>
                    <p>Késő este elérték a tábort és midőn Edömér másnap kihallgatásra jelentkezett
                        s elmondta a történteket, a főherceg azonnal egyik hadsegédjét küldötte
                        Gábor barátért.</p>
                    <p>- Buda ostroma el van határozva, csak a császár ő felsége hadiparancsát
                        várjuk az indulásra! szólt élénken Lotharingiai Károly herceg - és egy olyan
                        férfiú, minőnek a barátot mondod, sokat ér az ostromló seregnek. Ne
                        csüggedj! Isten győzelemre vezeti seregeinket és akkor nővéred is
                        megszabadul!</p>
                    <p>Edömért e váratlan hir egészen elmámorosítá! Budát ostromolják és ő
                        hugocskáját megszabadíthatja. Érzé, hogy a lehetetlent is meg fogja
                        kisérelni, csakhogy győzhessenek. Végtelen boldogságában térdre ereszkedve,
                        csókolá meg a főherceg kezét e jó hirért. A herceg átértette, mi megy végbe
                        az ifjú lelkében s kezét nyájasan vállára tevé:</p>
                    <p>- Alkalmat adok, hogy a vitézség legszebb babérjait téphesd magadnak!</p>
                    <p>Midőn Gábor barát megjelent sátorában, a hadsegédek a csapatvezéreket és
                        parancsnokokat is összehivták és midőn vége lett a rövid, haditanácsforma
                        értekezletnek, Gábor barát nagyrabecsült férfi lett a herceg és a vezérek
                        előtt. Egy olyan tudományos készültségű ember, mint ő, megbecsülhetlen kincs
                        volt az ostromló seregnek, mert úgy le tudta rajzolni a vár belső
                        védőműveit, oly világosan megmagyarázta, hol leggyengébbek a védőfalak, hogy
                        minden közvitéz eligazodhatott rajta, tüzér tudományával pedig bámulatba
                        ejtette az egész táborkart.</p>
                    <p>- No, fiú, szólott az értekezlet után ragyogó arccal - most már csak jöjjön
                        az indulási parancs - ketten leszünk Buda alatt!</p>
                    <p>És az indulási parancs június 7-én este mindkét fővezérhez megérkezett.</p>
                    <p>Maga Strattman kancellár is a táborba érkezett Lipót király bizalmas
                        üzenetével, s Lotharingiai Károly nagy trombita szóval azonnal kihirdetteté
                        a táborban, hogy nem Székesfehérvár, hanem Buda, az ország fővárosa ellen
                        indulnak.</p>
                    <p>A hercegi főhadvezérek rögtön haditanácsot hivtak egybe, melyben Gábor barát
                        is résztvett, Edömér pedig ezalatt pártfogójánál, a kancellárnál
                        tisztelgett.</p>
                    <p>A főhercegnek nem mondhatta el, hogy a két Kányavári testvér a
                        legveszedelmesebb áruló, de a kancellárnak elmondta, miként találta
                        Kányavári Gedeont a basánál.</p>
                    <p>- Éppen róluk akarok veled beszélni, szólt a kancellár. Laky Kristóf az egyik
                        felsővidéki rablóbandának a fejét szerencsésen elfogta és ez az ember
                        mindent kivallott, s biztos őrizet alatt van. Ezen kívül a véletlen is olyan
                        adatokat játszott Eszterházy nádor keze közé, miből a Kányavári testvérek
                        árulása és főbenjáró bűnei be vannak bizonyitva.</p>
                    <p>Örülj hát, fiam, szenvedéseidért és bánatodért kárpótolva lész és mindent
                        vissza fogsz kapni. Ősi birtokaid, kastélyod visszaszállnak rád, mint jogos
                        tulajdonosra. A császár is melegen érdeklődik ügyed iránt és mihelyest az
                        ostromnak vége lészen, a nádor rögtön megteszi a törvényszabta lépéseket,
                        hogy a gonoszok elvegyék megérdemelt büntetésüket.</p>
                    <p>Edömér a hála és köszönet szavait rebegte.</p>
                    <p>- Ez csak viszonzása a te nemes cselekedeteidnek, folytatá a kancellár - de
                        egyre kérlek. Bizzad ügyedet és a megtorlást egészen mi ránk. Hidd el nékem,
                        példásan meg lész boszulva. Ne lépj fel nyilvános vádlóként - ez az egy,
                        amit kivánok tőled - a többiben cselekedhetsz tetszésed szerint.</p>
                    <p>Edömér beleegyezőleg hajtá meg magát és elbúcsuzott a kancellártól, mert künn
                        riadó dobpergés és trombita harsogás zúgta be a tábort.</p>
                    <p>A haditanácsnak vége volt és a két fővezér párhuzamos előnyomulást határozott
                        a Duna mindkét oldalán.</p>
                    <p>A Lotharingiai herceg hadtestével és a szászok dandárával Párkánynál átkelt a
                        Dunán Esztergomba, és Maróthot, Visegrádot, Szent-Endrét érintve, június
                        18-án Ó-Budán tábort ütött, a bajor választó fejedelem pedig Párkányon,
                        Szobbon, Nagy-Maroson és Vácon átvonulva, 17-én Pest alatt ütötte fel
                        főhadiszállását, mire a törökök Pestet kiürítették és a Duna hidját
                        szétszedték.</p>
                    <p>Mielőtt azonban a rengeteg tábor megindult volna, Edömér parancsot kapott,
                        hogy csapatjával - melyhez a vitéz Batthyányi Ádám még 100 huszárral
                        csatlakozott, portyázza végig az utat Csepelig. E portyázást a két fiatal
                        vitéz olyan sebesen hajtotta végre, hogy útközben elfogták Abdi basa
                        kincstárnokát lovaskiséretével együtt, kitől megtudták, hogy Abdurrahmán,
                        midőn hirül vette, hogy a keresztény sereg Budának tart, a nagyvezér pedig a
                        felmentő sereggel Belgrádba vonult vissza, leányát, Tellit erős kisérettel
                        azonnal Székesfehérvárra küldte, háremét, kincseit, drága paripáit pedig a
                        várbeli előkelő tisztek nejeivel és gyermekeivel együtt elküldte a
                        Csepelszigetre, hogy onnan azok is lehető hamarosan Székesfehérvárra
                        szállíttassanak.</p>
                    <p>Edömérnek e hir hallatára minden vére szívére tólult.</p>
                    <p>- Más egyetlen egy nőt se kisértek a háremből Fehérvárra?</p>
                    <p>- Egyetlen egyet se! Minden rabnő és odaliszk a szigeten maradt! felelt az
                        aga.</p>
                    <p>- Előre, bajtársak! Foglaljuk el a szigetet! kiáltá s egy hajrá alatt
                        lekaszabolva a parton lebzselő, meglepett lovas kiséretet, az ingó hajóhidon
                        át berobogtak a szigetre.</p>
                    <p>Edömér magán kívül vágta sarkantyuit lova oldalába, mire a nemes állat néhány
                        szökéssel átrepülte a hajóhidat, jóval megelőzve a többieket.</p>
                    <p>- Ilonkám! Angyalom! Szabad vagy! Hol vagy? kiáltá szívdobogva, mire a kioszk
                        oszlopcsarnoka alá menekült asszonyseregből egy gyenge leányalak repült
                        feléje és a boldogság leirhatatlan sikoltásával omlott karja közé...</p>
                    <p>- Bátyám, édes jó bátyám!</p>
                    <p>- Atyám, édes jó atyám! Egyik fogadásom már betelt, leányod szabad lett!</p>
                    <p>A másik percben aztán már az öreg Bálint is ott térdelt kis úrnőjének a
                        lábainál és könyeivel, csókjaival árasztotta el a gyöngyös papucskákat, a
                        hímzett selyemkaftánka lebegő széleit.</p>
                    <p>- Nézz ide, László, itt van az én kis Ilonka hugom és most már örökre a miénk
                        marad! rebegé a boldogságtól megittasulva, azután átengedte öreg
                        Bálintjának, kit Ilonka szeretettel ölelt át.</p>
                    <p>A nőkön és gyermekeken kívül háromszázezer aranyforintra rúgó kincset
                        zsákmányoltak, melyet nagy diadallal szállítottak a főhadiszállásra, honnan
                        másnap Ilonkát az öreg Bálint védelme alatt, Vihorláthy László kis fegyveres
                        csapattal Korláthkőre kisérte, hogy ott Korláthkövyné anyai védelme alatt,
                        szerető családi körben várja be a harcias idők elmultát...</p>
                    <p>–– –– –– –– –– –– –– –– –– –– –– –– –– –– –– –– –– –– –– –– –– –– –– ––
                        ––</p>
                    <p>Vén ember volt már Abdurrahmán basa, majdnem hetvenéves és látott, élvezett
                        mindent a világon, ami csak szép és dicső vala.</p>
                    <p>Katonai vitézsége hősi babérral övezte agg fejét s a török birodalom
                        legdicsőbb győzelmeiben volt része. Ezek az emlékek dobogtatják szivét most,
                        midőn minden oldalról hömpölyög felé a végső veszedelem.</p>
                    <p>Egyik rossz hir hozója a másikat éri nyomban palotája küszöbén. Ő azokat mind
                        rendületlen nyugalommal, változatlan arccal hallgatja s nem mond rá egyebet:
                        »Dicsőség annak, ki sohase változik!«</p>
                    <p>Pedig már érzik a halálszag Abdi palotájában. A Korán aranybetűi vérveresen
                        ragyognak a falakon, közelget a kezdetnek a vége, mert egy láthatatlan
                        hatalom óriás léptekkel méri végig Magyarországot és rendre letiporja az
                        ozmán hatalmat...</p>
                    <p>Pestet és Ó-Budát nem is védelmezte, hanem minden fegyveres csapatot magához
                        vont a várba. Tizenhatezer embere volt összesen s ezeknek nagyobb része
                        vitéz janicsár - és mikor a derék Kihája bey segítségével megerősítette a
                        várat, sorlövést adatott egyszerre minden ágyujából és négy vörös zászlót
                        tüzetett ki a falakra, annak jeléül, hogy készen áll az
                        élet-halálharcra.</p>
                    <p>Azután nézte, mint foglalják el az egyesült seregek a körülfekvő hegyeket,
                        mint állítják fel a nehéz lövegeket. Roppant lovas tömegek alatt rázkódik a
                        föld, amint elfoglalják a síkot és mellékútakat, az erdők és bokrok közül
                        pedig mindenfelől zászlókat, sátrakat lobogtat a szél vára körül.</p>
                    <p>Kilencvenkétezer és hatszázra ment az ostromlók száma. Ilyen hatalommal nem
                        mérkőzött még az ozman Európában.</p>
                    <p>Húszezer magyar jött Buda alá, ha kell, a haza fővárosáért egytől-egyig
                        meghalni és a birodalmi seregeken kívül az egész keresztény világ minden
                        nemzetének önkéntesei, kik ez új keresztes háborura Magyarország földjére
                        sereglettek.</p>
                    <p>Spanyol grandok, britt lordok, skót nemesek, francia és svéd lovagokkal
                        együtt jöttek a kereszténység diadaláért vérüket ontani.</p>
                    <p>Társzekerek és ágyúk beláthatlan sorai alatt rengett a föld, mert tizenkét
                        réstlövő öreg ágyú, melyek elé tiz-tiz ökör volt fogva, ötven faltörő
                        ostromágyú, harmincöt tiz fontos, harminchat karcsú csatakigyó, nyolcvan réz
                        csataágyú, tizenkét kővető haubic, tizenkét darab kétmázsás, nyolc
                        hárommázsás, huszonegy egy-, kilenc négymázsás bombákat hajigáló mozsár,
                        továbbá huszonnyolc kisebb, negyvenkét nagyobb bombákat hajigáló hajító
                        üst.</p>
                    <p>Ezekhez kétezer gyujtógolyó volt felhalmozva, hatezer gránát, tizezer harminc
                        fontos, hatvanezer húsz fontos, nyolcvanezer tiz fontos faltörő golyó,
                        negyvenezer csataágyúkba való, húszezer láncos golyó, huszonkétezer kartács,
                        kilencezer háromfontos szakállas gömb, továbbá az egy, két, három, négy
                        mázsás töltött bombákból harmincháromezer, kisebb fajta tizezer, kézből
                        hajítani való robbanó gránát nyolcvanezer darab.</p>
                    <p>Iszonyú társzekerek nyikorogtak az ötven mázsa olthatatlan görög tűz, a
                        háromezer mázsa muskétákba való ólomgalacsinok alatt és a tűzaknák ásásához
                        negyvennégyezer ásó és csá­kány, az ostromsáncok készítéséhez kétszázezer
                        homokzsák, ugyanannyi sánckosár és karó, továbbá falszorító láncok,
                        tűzdárdák, ostromhágcsók, kapukat bedöntő petárdák, ötvenezer csatacsillag,
                        ezer keresztvasas kasza, kétszázezer vashorog, szurokkoszoruk, ötven mázsa
                        terpentinolaj, kétezer mázsa salétrom, ugyanannyi kén, szén, szóval egy
                        egész pokol.</p>
                    <p>A magyar hadsereg a Lotharingiai herceg hadtestével a bécsi-kapu előtti
                        magaslatokat foglalta el, Miksa bajor választófejedelem seregei pedig a
                        Gellért-hegy és a Vár-hegy közötti tért, míg a német birodalmi hadak a
                        vizivárost.</p>
                    <p>A magyar seregek vezérei valamennyien diadalmas csaták győzelemmel
                        koszoruzott hősei voltak, mint Eszterházy János, Miklós, Zsigmond, Pálffy
                        János, Miklós és Károly, Batthyány Ádám, Draskovics Miklós, Nádasdy Tamás,
                        Petneházy Dávid és végre Hollókövy Edömér, kit a főherceg egy gyalogokból és
                        lovasokból alakított repülő hadosztály parancsnokává nevezett ki, azzal a
                        kivételes rendelkezéssel, hogy a megalakított hadirendet meg nem zavarólag,
                        saját vitézi belátása szerint választhatja a támadás helyét, mert sokat
                        remélt az ifjú hős példátlan merészségétől és magát feltaláló gyors
                        elhatározásától.</p>
                    <p>A csapatparancsnokok közül gróf Herberstein nem állhatta meg, hogy némi
                        neheztelő éllel hangjában ne kérdezősködjék e különös megkülönböztetés
                        okáról, mit a főherceg meghallva, sajátos nyugalmával csak ennyit mondott
                        rá:</p>
                    <p>- Virtus nescia freni!</p>
                    <p>Június 21-én repültek az első bombák be a várba. Edömér éppen akkor vonult el
                        csapatjával, midőn Gábor barát az első ágyut elsütötte, mert Gonzales Antal,
                        a tüzérség fővezére, Gábor barátban már az első találkozás alkalmával akkora
                        tüzértudományt fedezett fel, hogy a ráchegy felőli ütegek kezelését egészen
                        reá bízta.</p>
                    <p>- Készülj, fiú! Nemsokára rést lövünk a számodra! kiáltotta menydörgő hangján
                        és csakugyan három nap mulva akkora rés volt lőve az alsó város falain, hogy
                        a rohamot meg lehetett kezdeni.</p>
                    <p>Gábor barát ügyesen kieszelt petárdája menydörgő ropogással döntötte be a
                        kakas-kaput. Edömér rohamot fuvatott, csapatja élén betört a hömpölygő
                        füstfellegeken keresztül, kiűzte a védőket s a várost a császáriakkal együtt
                        megszállta. Oly vitézül tartotta magát, hogy midőn a törökök e kudarcot ki
                        akarták köszörülni s 26-án, az éjszakai setétség védő leple alatt,
                        háromszorta nagyobb erővel kirohanást intéztek a várból, a Duna melletti
                        köröndnél, egy óráig tartó heves csata után, vitézül visszaverte és a
                        rohamot vezető agát levágva, lófarkas zászlóját is elvette diadaljelül.</p>
                    <p>- Fiú te, mondá neki a rákövetkező éjjel Gábor barát, midőn már a harmadik
                        éjszakán át látta fáradthatlanul talpon állani, a vitézség csak úgy ér ám
                        valamit, ha kiméled magadat... Eridj alunni, mert kidőlsz a
                        fáradtságtól!</p>
                    <p>Erre a jóakaratú intésre Edömér azzal felelt, hogy éjféltájban elfogott egy
                        várból kiszökő janicsár zászlótartót és a barát elé állítva, kivallatta vele
                        annak a két tűzaknának az irányát, melyeket ellenük ástak.</p>
                    <p>Gábor barát erre a legnagyobb csendben, de azért lázas sietséggel két
                        ellenaknát ásatott és még ugyanazon az éjszakán felvetteté velük a várbeli
                        tűzaknákat, mire a földalatti folyosók­ban rövid, de heves viadal után a
                        török tüzéreket és utászokat egy lábig lekaszabolták.</p>
                    <p>29-én a Pest felőli futóárkokban a brandenburgi segédhadak vivtak nagy
                        vitézséggel a vár ágyuinak szakadatlan dörgése között és ebbe a földet
                        reszkettető hangversenybe Gábor barát tüzesgolyói olyan sikerrel búgtak
                        bele, hogy akkora égést támasztottak a várban, melyet a törökök öt óra
                        hosszat nem bírtak eloltani és ettől a naptól fogva a barátot csak Tüzes
                        Gábornak nevezték a táborban, mely név rajta maradt a történelem lapjain
                        is.</p>
                    <p>A már együtt lévő rengeteg keresztény tábor eközben folyton új segédhadakkal
                        gyarapodott, mert június 30-án négyezer sváb katona vonult csengő tábori
                        zenével, Károly Gusztáv baden-durlachi őrgróf vezénylete alatt a táboron
                        keresztül, július 3-án pedig Schöning Hans Ehrenreich tábornokkal az élén
                        8000 vitéz brandenburgi érkezett, szintén lelkesítő zeneszóval s mindkét
                        csapatot Edömér kalauzolta kijelölt helyeikre a tábor egetverő üdvözlő
                        riadala között.</p>
                    <p>A következő napokon aztán elkezdődött a harc a legnagyobb dühvel föld felett
                        és föld alatt.</p>
                    <p>A Lotharingiai herceg a hegyekről és a dunai sajkákról lövette a várat, Abdi
                        basa pedig minden ágyújából szakadatlan viszonozta a tüzelést a
                        bástyaköröndökről, közben pedig mind­két fél egyforma serényen ásta
                        tűzaknáit a föld alatt, melyeknek tompán dörrenő fel­lobba­nása majd az
                        ostromlók, majd az ostromoltak százait temette égő gyomrába a beszakadó
                        véd­művekkel együtt.</p>
                    <p>Július 13-án a török várőrség egy ilyen tűzaknát éppen akkor robbantott fel,
                        midőn Edömér jelentését tette volt a főhercegnek és a helyett, hogy az
                        ostromlóknak ártott volna, saját bástyázatuknak a köröndjét döntötte
                        romba.</p>
                    <p>Erre Károly főherceg azonnal rohamot parancsolt és három hadoszlop
                        hömpölygött a tört rések felé Auersperg, Herberstein és Starhemberg Guidó,
                        Bécs hős parancsnokának a vezérlete alatt.</p>
                    <p>Edömér Starhemberg oldalán szintén résztvett a rohamban és midőn a három
                        vezér között negyediknek rohant fel a leomlott körönd omladékain, - a
                        rémület első perceiből felocsudott őrség olyan gyilkos tüzeléssel fogadta
                        őket, hogy az első rohamnál Herberstein mindjárt elesett. Starhemberg és
                        Auersperg pedig könnyen megsebesültek.</p>
                    <p>Edömér halált megvető bátorsággal rohant előre, ami olyan lelkesedést öntött
                        a katonákba, hogy a bástyát egy pillanat mulva elfoglalták.</p>
                    <p>Ekkor látták azonban, hogy a bástyán belől még egy várpalánk van emelve és
                        amint ezt meg­rohanták, lábuk alatt megnyiló pokol torkaként robbant fel egy
                        rejtett tűzakna és Starhemberg gránátosai százával repültek széttépetten a
                        levegőbe, a két vezér pedig súlyos égési sebeket szenvedett, sőt ott veszett
                        volna mindkettő, ha Edömér mindaddig nem védelmezi őket hősi karjával, míg a
                        fővezér három önkénytes zászlóaljat nem küld segítségükre.</p>
                    <p>Ő maga egyetlen seb, egyetlen karcolás nélkül menekült a lába előtt megnyilt
                        pokol torkából és gyilkos sortüzelésből, úgy, hogy a fővezér és egész
                        táborkara bámulva kérdezték tőle, micsoda talizmán van a birtokában, mely
                        csodamódon megmenti a tűzből, golyózáporból és a kardok villogásából?</p>
                    <p>Edömér lőportól fekete arcán erre a visszaemlékezés édes mosolya villant
                        át:</p>
                    <p>- Valóban két talizmán őriz! gondolá. Egyik édes anyám emléke, a másik egy
                        szerető leányszív imája és megtapintotta dolmánya alatt a keblén függő
                        emlékeket...</p>
                    <p>Ez a hir villámsebesen terjedt el róla a táborban és a katonák egész komolyan
                        hitték, hogy megsebesíthetlen, csak Tüzes Gábor nevetett, mikor meghallotta
                        és szokott joviális modorában azt felelte rá:</p>
                    <p>- Csakugyan két talizmánja van neki: az egyik ősi kardja, a másik pedig hősi
                        karja, mely győzhetlenül forgatni tudja...</p>
                    <p>- Elveszett embernek hittelek, midőn a robbanás hirét meghallottam, mondá
                        neki, erős karjával magához ölelve, midőn a harmadik napon összetalálkoztak.
                        Azt hittem, ezek a te villogó szemeid is onnan néznek le megtörten! -
                        folytatá, a füstfellegekbe burkolt várfalak felé mutatva.</p>
                    <p>Edömér önkénytelenül összerázkódott.</p>
                    <p>Ugyanis Abdi basa a harcban elesett keresztények levágott fejét lándzsákra
                        tüzeté és ezekkel a rettentő diadaljelvényekkel voltak a vár ormai
                        köröskörül megrakva, melyet a keresztények hasonlóval viszonoztak, mert nap
                        nap után éjjel-nappal dúló szakadatlan csatározásokban majd a törökök
                        rohantak ki az éj leple alatt az ostromlók viárkaiba és leöldösve az
                        alvókat, beszegezték az ágyúkat, majd a keresztények lopództak a szélső
                        védőművekbe és felkoncolták irgalom nélkül, akiket ott leptek.</p>
                    <p>Emellett, mintha valami sajátságos végzet nehezedett volna a keresztény
                        táborra, a törökök tűzaknái mindig szerencsésen sikerültek, míg az övéik
                        többnyire visszafelé lobbantak el, siralmas pusztulást okozva saját
                        soraikban.</p>
                    <p>Különösen roszszul sikerültek a főrondella és a kurfina fal ellen ásott
                        aknák. E pontokon, mint Tüzes Gábor előre megjósolta, iszonyú vérpazarlással
                        járt minden támadás, míg a bajoroknak, kik a Duna felőli meredek oldalt
                        vívták, az ellenség aknáitól és ágyútüzétől alig volt számbavehető
                        veszteségük.</p>
                    <p>Strattmann kancellár, Lipót király parancsából, még mindig a táborban
                        időzött, hogy hiteles jelentéseket küldjön felséges urának az ostrom
                        előhaladásáról. Egyik nap legbizalmasabb futára által ezt a rövid levélkét
                        küldötte Edömérnek:</p>
                    <p>»Kányavári Áron kamarás uram, a te ádáz ellenséged, épp most érkezett kevés
                        kisérettel a táborba - irta a kancellár. - Azt mondja, fiához jött fontos
                        familiáris ügyekben, ki a választófejedelem ő fensége hadaihoz van beosztva.
                        Én azonban nem hiszek neki, s óva intelek, vigyázz magadra az ostrom
                        zűrzavara között, különben én is szemmel tartom a mesterkedéseit.«</p>
                    <p>Edömérben e hir a boszú és gyűlölet érzetén kívül egy csepp felindulást se
                        okozott. Bármi hozta ide alattomos ellenségét, most már nem félt tőle. Huga
                        megszabadítva, biztos helyen van, önmagát pedig majd megvédelmezi ősi
                        kardjával.</p>
                   
                </div>
                <div type="chapter">
                    <head>
                        Ki szelet vet, vihart arat.
                    </head>
                    <p>»De a király bús s Béla szól:</p>
                    <p> Csaták miatt, ha nyughatol</p>
                    <p> Óh ifjú, szép hazánk?</p>
                    <p> Teremt-e Isten több magyart,</p>
                    <p> Mig a világ, mig napja tart,</p>
                    <p> Ha mink is elfogyánk?«</p>
                    <p>
                       Vörösmarty: »Búvár Kund.«
                    </p>
                    <p>Kányavári Áron csakugyan fiához jött, még pedig a legnagyobb sietséggel, mert
                        Gedeon bátyjának a menekülése olyan balsejtelemmel tölté el, hogy valósággal
                        félni kezdett.</p>
                    <p>Mindenekelőtt fiával akart beszélni, hogy bármiként forduljon a kocka, a
                        menekülés útja nyitva maradjon számukra is, azután puhatolódzni akart, hogy
                        elárulták-e bátyjának titkos praktikáját a törökkel és ki lehetne-e azt
                        valamikép reparálni.</p>
                    <p>Fiával azonban nem beszélhetett, mert ez az élelmet és takarmányt rekviráló
                        csapatok fedezésére volt kirendelve és senki se tudta, hol és merre járnak a
                        vidéken.</p>
                    <p>Ez meghökkentette, s úgy érezte magát, mint a kelepcébe szorult róka, se
                        előre, se hátra nem mozdulhatott, mert sejtette, hogy a kancellár szemmel
                        tartja minden lépését. Nem is mozdult hát ki sátorából, hogy a gyanunak még
                        csak árnyéka se érje, de egy felvonulás alkalmával, észrevétlenül intett
                        cinkostársainak, kik Edömér elvesztésére fel voltak bérelve.</p>
                    <p>Ugyanezen nap estéjén, midőn csatarendben állt minden csapat, hogy az első
                        összrohamot intézzék a rések ellen és már a spanyol önkéntesekkel és
                        hajdukkal Edömér osztálya szintén megkezdte az ostromot - a császáriak által
                        fellobbantott tűzakna oly szerencsétlenül csapott visszafelé, hogy
                        kétszázötven embert eltemetett saját embereik közül. - Edömért a rázkódás
                        messze kidobta nyergéből, de egyéb baja nem történt, a cinkosok azonban,
                        mintha Isten büntetése sujtaná valamennyit, mind a heten ott vesztek.</p>
                    <p>Kányavári sápadtan vonult sátorába. Reszketett, mintha láz gyötörné. Valami
                        babonás félelem szorongatta szivét. Mi őrzi, mi védi ezt az embert, hogy nem
                        tudják elveszíteni? Ezen révedeztek gondolatai, midőn a főhadiszállás egyik
                        futárja lépett be hozzá azzal az izenettel, hogy a kancellár kiván vele
                        beszélni.</p>
                    <p>Gonosz sejtelmek között kapkodta magára kamarási gálaruháját és szorongó
                        aggodalommal követte a futárt a robbanás omladékaival beszórt táboron
                        keresztül.</p>
                    <p>A fővezér sátra előtt Edömérrel találkozott, de ez őt nem vette észre.</p>
                    <p>Mintha kigyóra lépett volna, tért ki előle, s midőn belépett a birodalom
                        teljhatalmú emberéhez, riadtan döbbent vissza ennek fagyos tekintetétől.</p>
                    <p>A kancellár merev kézintéssel állította meg kicirkalmozott bókolásában,
                        azután minden bevezetés nélkül, kemény, megsemmisítő hangon egymásután
                        szemére hányta azt a sok bűnt, mit elkövettek.</p>
                    <p>- Mindezek után pedig tudtára adom kegyelmednek, hogy mától fogva a Hollókövy
                        javakat a királyi fiskus zár alá veszi, a háború végével pedig a nádor
                        megindíttatja a bűnösök ellen a vizsgálatot.</p>
                    <p>Ne tagadjon kegyelmed, mert sommás bizonyítékok vannak kezeink között,
                        sommás, össze­zuzó bizonyítékok! riadt rá lesujtó hangon. A törökkel való
                        cimboraságuk s egyéb főbenjáró bűneik miatt a nádorispán ő kegyelmessége
                        most mindjárt elfogathatná, de kimélnünk kell kegyelmedet ezekért ni! - és
                        mellé lépve, egy rántással letépte gála-ruhájáról a kamarás-jelvények
                        aranyos himzeteit.</p>
                    <p>Egy udvari kamarás nem kerülhet a hóhér bárdja alá, de, esküszöm, odakerül,
                        ha megvárja kegyelmed, míg a vádak hangosan felemelik szavukat. Különben jól
                        értsen meg, felelőssé teszem kegyelmedet, bármi történjék!</p>
                    <p>E szavaknál lesujtó taglejtéssel távozást intett neki.</p>
                    <p>Kányavári szeme előtt tüzes karikák villogtak a setétben, s midőn sátorába
                        visszatántorgott, hörögve vetette magát tábori ágyára. És mintha a kamarási
                        gálakabát meg akarná fojtani nehéz himzeteivel, egy rántással feltépte, s
                        újra tépni, marcangolni kezdte sovány mellét fekete körmeivel, pedig
                        aranyakat érő finom batiszt inge már lepve volt vérfoltokkal.</p>
                    <p>Vége van, összeomlott, fejére szakadt minden, amit eddig építettek, amiért
                        megtagadott mindent és testét-lelkét eladta az ördögnek! Minden, de minden
                        elveszett, csupán időt és egérutat engedtek neki, hogy fejét, puszta fejét
                        megmenthesse...</p>
                    <p>Egyszerre rettentő átkozódással ugrott fel, s mint a kígyó, midőn ráhágnak,
                        visszagörbül, hogy még egyet marhasson utoljára, ő is boszun, halálos
                        harapáson törte a fejét.</p>
                    <p>- Még felelőssé akar tenni a fattyú életéért! csikorogta ördögi dühvel.
                        Nemcsak fegyverrel lehet ölni! Még van egy szövetségem, a nélkül, hogy gyanú
                        esnék rám! Félrerántotta a sátor bejáró vásznát és mintha tanácsot akarna
                        kérni a setétségtől, sokáig nézett ki a fekete éjszakába. Talán látta, talán
                        nem, a vár árkaiban és sánc palánkjai mellett azokat a lassan mozgó
                        árnyakat.</p>
                    <p>A csatatér hiénái, a halottakat és sebesülteket fosztogató halottrablók
                        voltak ezek, a fali őrséggel egyetértve, kötélen ereszkedtek le a
                        várfalakról.</p>
                    <p>A fosztogatókat nézve, új terv ötlött az agyába, mire visszatért sátorába és
                        levelet irt a kancellárnak, hogy távozhassék a táborból és engedjen neki
                        időt a tisztességes vissza­vonulásra...</p>
                    <p>Hátha Abdi basa megvédelmezi a várat és a török úr marad az országban. Akkor
                        nyiltan átpártolnak hozzá és újból felragyog szerencsecsillaguk...</p>
                    <p>Csakhogy ez a remény napról-napra szemlátomást fogyott. Tüzes Gábor bombái
                        olyan szerencsésen csapkodtak be a várba, hogy egyik a nagy rondellán lévő
                        réztetejű lőportornyot levegőbe röpítette.</p>
                    <p>Az ég és föld, mintha hollófekete éjszaka borult volna rá, elsötétült. A
                        földetrengető nyomástól a Duna hullámai kicsaptak a pesti partra és
                        elboríták az egész várost. Mindenki azt hitte, a végitélet napja van itt és
                        a föld szakadt be! Csak mikor nagysokára elhuzódott a sűrű füst- és
                        porfelleg, látták, hogy a nagy rondella elpusztult, a sánckarók összezúzva,
                        az árkok betemetve, a mellékfalak pedig húsz ölnyire ki vannak döntve
                        alapjaikból.</p>
                    <p>Ötszáz török repült szétszaggatott tagokkal a levegőbe s Tüzes Gábor egymaga
                        egész csatát nyert a török ellenében!</p>
                    <p>- Ott a rés, fiú! Most már bemehetsz! kiáltá Edömérnek.</p>
                    <p>E diadal után a Lotharingiai herceg rögtön felszólíttatá Abdi basát, hogy
                        adja fel a várat, mire három óra mulva a basa felelete karmazsinvörös
                        bársony-zacskóban leereszkedett a várfalról.</p>
                    <p>Edömér vitte oda a herceghez.</p>
                    <p>Abdurrahmán nagy büszkén azt irta benne, hogy, mint az ostrom előtt, úgy
                        ezután se szólítgassák a vár feladására. E vár az ozman birodalom zárja és
                        kulcsa, tehát feladnia nem szabad! Bizonyosan tudja, hogy a nagyvezér
                        segítségére jő és felszabadítja, mint a mult ostromnál. Ne is rontsák hát az
                        ostrommal magukat a keresztények, mert ő a szultánra és a prófétára bízza
                        magát! Ezek minden bizonynyal megsegítik... Inkább más várát ajánl cserébe,
                        Egert vagy Székesfehérvárt, de Budát nem adja!</p>
                    <p>És elhatározása jeléül Level kapitányt a kirohanások alkalmával elfogott száz
                        bajtársával együtt, a bástyákon, a keresztény tábor szeme láttára,
                        lefejezteté és fejüket, ágyudörgések között, lándzsákra tüzeté.</p>
                    <p>A keresztény tábort e vad kegyetlenség rendkívül elkeseríté. Ebben az
                        általános felgerjedésben egy utasnak látszó, bekötözött fejű ember
                        kérdezősködött Kányavári után.</p>
                    <p>Midőn belépett a sátorba, ez meglepetve szökött fel helyéről...</p>
                    <p>- Sok keresés után végre rád találtam, uram! lihegte tikkadtan.</p>
                    <p>- Nos, hát mi hirt hoztál, Csóka? Bátyám szerencsésen eljutott
                        Lengyelországba? - kérdé halkan.</p>
                    <p>- El ám a másvilágra! Az a haramia Varangyos és bandája valahogy megtudták,
                        hogy tömérdek kincscsel szökik, Libor deákkal együtt legyilkolták és ők
                        maguk szöktek át a kincscsel együtt! Engem is levágtak, de én halottnak
                        tettettem magamat, így menekültem, hogy hirt hozhassak! felelt mogorván,
                        sebzett fejét fáradtan tenyerébe hajtva.</p>
                    <p>Kányavárival egyet fordult a világ! A tegnapi világomlást semminek se érezte
                        ahhoz képest, amit most érzett magára szakadni... Csak az ökleit emelgette
                        az ég felé és csak ennyit tudott hörögni: Isten! Isten!</p>
                    <p>Úgy bizony, az Isten! Most már eszébe jutott az Isten, ki későn vagy korán,
                        de egyszer bizonyosan megtartja a fizető napot...</p>
                    <p>–– –– –– –– –– –– –– –– –– –– –– –– –– –– –– –– –– –– –– –– –– –– –– ––
                        ––</p>
                    <p>Amely nap Kányavári eltűnt a táborból, ugyanaz nap érkezett a hire, hogy a
                        nagyvezér ötvenezer emberrel átkelt az eszéki hidon és Budavárát készül
                        felszabadítani.</p>
                    <p>A várban ezen az estén nagy örömágyúzás volt. A törökök zászlóval és énekelve
                        jártak körül a bástyákon, jeléül annak, hogy kémeik által ők is megtudták a
                        felmentő sereg közeledtét.</p>
                    <p>Lotharingiai Károly általános rohamot rendelt, Edömért pedig egy osztály
                        huszársággal kém­szemlére küldte. Ezek a negyedik napon nagyszámú török
                        fogolylyal és azzal a hirrel jöttek vissza, hogy a Székesfehérvár alatti
                        török had csak rendetlen s gyáva néphadból áll, ellenben maga a nagyvezér a
                        hegyek felől közeleg nagy sereggel.</p>
                    <p>Csakugyan 29-én Vörösvár felől egy csapat török jelent meg és megtámadta a
                        keresztény előőrsöket és hogy e támadásból nagyobb veszteség nem
                        következett, az csak Edömérnek s vitéz csapatjának köszönhető, mert
                        lovasaival szétverte a tatár csapatot.</p>
                    <p>30-án délben feltüntek a nagyvezír lófarkas zászlói a budai hegyek között,
                        éppen a bajor, magyar és a császári hadak ellenében...</p>
                    <p>A gyorsan összehivott haditanácsban a vezérek egyrésze s ezek közt a vitéz
                        Starhemberg is, az ostrom félbenhagyását tanácsolták, a magyar vezérek és a
                        két Badeni herceg azonban hevesen ellenezték e megalázó indítványt - és
                        csakugyan, mikor a Lotharingiai herceg negyvenezer emberrel szemközt fordult
                        a nagyvezírnek, ez nem mozdult, hanem csak tábort ütve várt, mert ütközet
                        helyett inkább friss segédcsapatokat akart a várba bejuttatni.</p>
                    <p>E kisérlete azonban kudarcot vallott, mert midőn nyolcezer spahi és
                        janicsárból álló segélyserege Budakeszi és Szent Pál völgyén keresztül, a
                        keresztények jobb szárnyát megkerülte, Edömér egyik felől a
                        Bercsényi-huszárokkal, a másik felől az ő lovasaival oly erős rohammal verte
                        vissza, hogy saját seregüket is zavarba hozták vad futásukkal.</p>
                    <p>Kétezer török hullott el ebben a viadalban s két basa, nyolc ágyú és öt
                        lófarkas zászló került a keresztények keze közé.</p>
                    <p>Az egyik basát, a hires szilisztriai Amurátot Edömér vágta le, s ugyancsak az
                        ő osztálya foglalta el egyetlen egy rohammal a nyolc ágyúból álló
                        tűztelepet.</p>
                    <p>A keresztény táborban nagy lelkesedéssel fogadták őket, mert e diadal a harci
                        kedvet és lelkesedést még egyszer akkorára növelte s Edömér nevét azok
                        között a győzhetetlenek között emlegették, kik elsők lesznek az ostromlott
                        Buda falain.</p>
                    <p>Augusztus 20-át, Szent István napját megelőző este Eszterházy Gábor sátorában
                        nagy lakoma volt, s mivel Edömér csak nagyon mérsékelten kóstolgatá a tüzes
                        borokat, Petneházy Dávid, a hajduk ezredese, felhevülve a bortól és zenétől,
                        tréfásan csipkedni kezdte:</p>
                    <p>- A ki inni nem tud, az becsületesen verekedni se tud! kiáltá Petneházy.</p>
                    <p>- Nem hinném! felelt csöndesen Edömér!</p>
                    <p>- No hát fogadni merek, hogy nem mered kiinni ezt a nagy serleg rusztit! Ha
                        kiiszod, neked adom türkoázos órámat.</p>
                    <p>- Ne ebbe fogadjunk, Dávid!</p>
                    <p>- Hát mibe?</p>
                    <p>- Melyikünk lesz első az ostromlott falakon!</p>
                    <p>Egy pillanatra mély csend fogadá Edömér szavát, azután valamennyien riadozva
                        felugráltak.</p>
                    <p>- Én is tartom a fogadást! kiáltá közbe az ifjú Ramocsaházy és a három fiatal
                        vitéz fogadást tett, hogy amelyik első lesz az ostromolt Buda falain, annak
                        »Buda hőse« nevét adják.</p>
                    <p>Tüzes Gábor, aki nevének megfelelően tüzes szomjjal ivott, jókedvűen Edömérre
                        kiáltott:</p>
                    <p>- Minden ágyummal segítlek, hogy megnyerd a fogadást. Éljen Buda hőse!</p>
                    <p>- Majd, ha megnyerem a fogadást! tiltakozott Edömér olyan komolysággal, mely
                        a további tréfát elhallgattatá. </p>
                    <p>Másnap, Szent István királyunk nevenapján, hirtelen egy csapat ellenséges
                        lovas rohanta meg a keresztény tábort. Lóra ültetett janicsárok voltak ezek
                        és keresztültörve magukat a horváto­kon, vágtatva rohantak a tábort védő
                        gátokig, hol leugrálva a lóról, fegyverrel kezükben áttörtek a védő
                        sáncokon, s mielőtt még a keresztények zavarukból magukhoz térhettek volna,
                        már benn voltak a Tabánban. Ott Heiszler nehéz vasaslovasait elverték maguk
                        elől, s már közel voltak a fehérvári kapuhoz, hol maga Abdi basa jött
                        segitségükre, midőn egyszerre csak Edömér száguldott elő huszárjaival és
                        rajtuk ütött.</p>
                    <p>Abdurrahmán arca sápadtra torzult.</p>
                    <p>- Ezer arany annak, ki a fiatal vezér fejét elhozza! ordított alá a
                        falakról.</p>
                    <p>A másik percben minden golyó, minden nyíl csak Edömérre volt irányozva s
                        áradatként hömpölyögtek körül a rárohanó janicsárok csapatjai.</p>
                    <p>E viadal hősregékbe illő küzdelem volt! Edömér paripája együtt harcolt
                        urával, harapva, rugva gázolta le a hasa alá igyekvőket, kik inait akarták
                        elvagdosni.</p>
                    <p>Abdurrahmán dühében szakállát tépve, kisebb csatakigyókért küldött, de mire
                        ezek meg­érkeztek, már akkor a viadalnak vége lett és a kétezerötszáz
                        janicsárból csupán ötszáz jutott be a várba, fele ennek is sebesülten.
                        Mindazáltal Abdi basa, e siker örömére háromszor adatott sorlövést minden
                        ágyújából és négy új vörös zászlót tüzetett ki a vár ormaira a keresztények
                        boszujára.</p>
                    <p>A haditanácsban eközben heves viták folytak és a vezérek egymást okolták az
                        ostrom lassú menetéért. A Lotharingiai hercegnek minden erélyére szüksége
                        volt hogy a már-már indulatos­sá fajuló vitáknak kemény parancsszóval véget
                        vessen.</p>
                    <p>- Fenséges herceg úr és főhadvezér uram, grácia légyen merészségemért, de ha
                        beszélhetnék... szólalt meg Edömér, midőn a haditanács feloszlatása után
                        csak a fővezér bizalmas kegyencei maradtak a sátorban.</p>
                    <p>- Beszélj, vitézem!</p>
                    <p>- Úgy gondolnám, fenséges uram, hogy egy jól szinlelt ostrom által, a vár
                        felett uralkodó kastélyt véglegesen hatalmunkba keríthetnénk és ágyúkat
                        vontatva fel, gyönyörüen végig lőhetnénk a várat minden részében...</p>
                    <p>A főherceg élénk tetszéssel helyeslé e tervet.</p>
                    <p>- És vállalkoznál reá, derék hősöm? kérdezte gyorsan.</p>
                    <p>- Büszke és boldog lennék, fenséges uram!</p>
                    <p>- Úgy hát holnap reggeli öt órakor általános ostromra fuvatok s minden pontra
                        szinleges támadást intézünk. Nehogy azonban órád későn járjon, ime, vegyed
                        az enyémet s gyémán­tokkal kirakott remekmívű zsebóráját Lipót király zománc
                        arcképével sajátkezüleg nyakába akasztotta.</p>
                    <p>Másnap reggel csakugyan általános ostrom indult meg minden ponton és az erre
                        támadt zűrzavarban Edömér háromszáz gyalogharcosa élén felmászott a rommá
                        lőtt torony ormára és lehányta onnan a törököket.</p>
                    <p>E fényes haditettéért a főherceg Edömért aznap kiadott napiparancsában serege
                        legjobb hősének nevezte s magasztaló dicsérettel emlékezett meg hősi
                        magatartásáról...</p>
                    <p> </p>
                </div>
                <div type="chapter">
                    <head>
                       Betelt jóslat, betelt fogadás.
                    </head>
                    <p>»Él magyar, áll Buda még!</p>
                    <p> A mult csak példa legyen most!«</p>
                    <p>
                       Kisfaludy: »Mohács.«
                    </p>
                    
                    <p>Más napon borus, zivatarra hajló idő mutatkozott és midőn Edömér a futóárkok
                        apró csetepatéitől fáradtan, alkonytájban sátorába tért, nagy örömére
                        barátját: Vihorláthy Lászlót és hűséges Bálintját találta ott, kik
                        ugyanekkor érkeztek vissza, Korláthkőről.</p>
                    <p>- Szerencsésen oda értünk s kedves üzenetet hozunk Csillától, Ilonkától, kit
                        az első tekintetre mindenki annyira megszeretett, hogy most már vissza se
                        adják, hanem kegyelmedet is ott fogják, ha érte mégyen, tréfált az öreg
                        Bálint.</p>
                    <p>Egész este, sőt még késő éjszakán is csak róluk beszélgettek, mert Edömér
                        kifogyhatatlan volt a kérdezősködésben.</p>
                    <p>- Hát Ákos hogy van, mint van?</p>
                    <p>- Az bizony még nagyon csehül van Eperjes alatt kapott sebében. Az
                        orvos-doktor azt mondja, hogy még hónapok kellenek felgyógyulásához. Majdnem
                        sirt, mikor elbúcsuztunk, hogy velünk nem jöhet. Csilla és Ilonka alig
                        győzték megvigasztalni.</p>
                    <p>Vihorláthy László jókedvét e szavaknál, mintha elvágták volna. Arca elborult
                        s alig tudott egy nehéz sóhajtást elfojtani.</p>
                    <p>- Mi lelt oly egyszerre, László! kérdezte tőle Edömér, de szavát erős
                        szélzúgás és földetrázó csattogások nyomták el.</p>
                    <p>Félrehajtá a bejáró vásznát és kitekintett a villámoktól szaggatott
                        éjszakába.</p>
                    <p>- Valóságos itélet-idő! Mind kikergeti embereinket a sáncárkokból, mondá a
                        vár felé nézdelődve. Csudálom, hogy Abdurrahmán basa fel nem használja e
                        zivatart a kirohanásra...</p>
                    <p>Ugyan e pillanatban, mintha szavaira akarna felelet lenni, ágyudörgés és
                        puskaropogás morajlott bele az éjszaka viharába.</p>
                    <p>- A csatazaj a királyi palota felől hangzik, onnan dörögnek a törökök ágyui
                        is szünet nélkül. Hej, ha én is részt vehetnék a támadásban, kiáltá - és
                        hiába kérte, marasztalta Bálint, lovát elővezettetve, a felhőszakadásszerű
                        záporban a főhadiszállásra vágtatott, hogy megtudja, mi történt?</p>
                    <p>Úgy tizenegy óra tájban azzal a diadalhírrel tért vissza, hogy a bajorok
                        bádeni Lajos határgróf és Savoyai Jenő (a későbbi hires zentai győző)
                        jelenlétében a királyi palota egy részét megszállották és noha Abdurrahmán
                        két izben rájuk támadt harcosai legjobbjaival, nagy veszteséggel
                        visszaverték s urai maradtak az elfoglalt résznek.</p>
                    <p>A zivatar legvadabb dühöngése között, a felhőszakadásszerű zápor védő
                        palástja alatt, Abdurrahmán egy törökké lett magyart és egy szerecsent
                        szöktetett ki a várból levelekkel a nagyvezérhez.</p>
                    <p>Ali, a szerecsen, jó úszó volt. Kötélen leereszkedve a várból, a Dunán
                        keresztül elmenekült és kétszer átuszta azt, hogy a nagyvezérhez juthasson,
                        a renegátot azonban elfogták a huszárok a Csepel sziget csúcsánál és a nála
                        talált levelet a fővezérhez juttaták.</p>
                    <p>»Lehetetlen tovább tartanom a várkastélyt, annak bukása pedig a várét is maga
                        után vonja!« irta Abdi elhányt, sietős betükkel... »Kérek minél gyorsabb
                        segélyt, különben vége az ellentállásnak. Én nem mulasztottam el semmit!
                        Elkövettem mindent, mi hatalmamban állott. Engem nem érhet vád, nem, a nagy
                        Isten nevében! Huszadikán alig háromszáz ember jutott be hozzám,
                        huszonkettedikén száz elhullott közölök a kastély oltalmazásában. Az
                        ellenség minden törekvésem ellenére befészkelte magát a kastélyba, a
                        vitézek, kiket ellene küldöttem, nincsenek többé. Segélyt, gyors segélyt
                        kérek a nagy Isten nevében!«</p>
                    <p>E levél után, hajnal felé, midőn a zivatar dühöngése kissé szűnni kezdett,
                        egy másik levelet is kézbesítettek a főhadvezérnek.</p>
                    <p>»A felhők között bujkáló sápadt holdfénynél a viárkok őrei setét alakokat
                        láttak kötélen aláereszkedni a várfalakról, s egyiket elfogva, a többi
                        visszamenekült - és a mellékelt levél találtatott nála«, így szólt a
                        tüzérparancsnok jelentése.</p>
                    <p>A főherceg elolvasta a levelet, azonnal magához kérette az útra készülődő
                        kancellárt, azután pedig Edömérért küldötte a főhadiszállás egyik
                        segédtisztjét.</p>
                    <p>Edömér szivdobogva sietett a parancsot teljesíteni, mert valami merész
                        megbizatást remélt, de csak egyet fordult vele a világ, midőn a sátorba
                        lépve, a főherceg átadta neki a levelet.</p>
                    <p>- Olvasd! parancsolá röviden, de hangja inkább enyhe volt, mint
                        parancsoló.</p>
                    <p>»Eddigi tudósításaidért köszönet, nagy hasznunkra váltak, hogy idejében
                        elárulád a támadások óráját. Ezután is pontosan értesíts és irjad meg
                        körülményesebben a keresztény tábor gyengéit, hogy a nagyvezír ráüthessen.
                        Ha lehet, küldj haditerveket, de pontosabbakat, mint multkor. Három nap
                        előtti tudósításaidért meg fogod szintén kapni a száz aranyakat. Bátran
                        jöhetsz-mehetsz, embereimnek meg van parancsolva, hogy rád ne tüzeljenek,
                        különben Hollókövy Edömér nevét és személyét ismeri mindegyik«...</p>
                    <p>Edömér kezéből kihullott a vékony irhahártya s egy percig halálsápadtan, de
                        azután nemes arcán a legmélyebb felháborodás és indulat lángjával tekintett
                        a főhercegre.</p>
                    <p>- Itt van kardom s lövess főbe, fenséges fővezér úr, ha csak egy parányi
                        gyanut táplálsz ellenem! kiáltá reszkető hangon, miközben kivont kardját a
                        főherceg lába elé akarta tenni.</p>
                    <p>Ez azonban olyan jóakarattal és kegygyel nézett rá, mint még sohasem:</p>
                    <p>- Hát elhiszed, hogy gyanut táplálok ellened, kedveltünk? A kancellár úr ő
                        kegyelmessége elbeszélte e levél eredetét és a hallottak után bizalmunkat és
                        kegyelmünket jobban birod, mint valaha! szólt feltünő lágysággal.</p>
                    <p>- Igen, ez az utolsó harapása volt az eltiport viperának, szólott a jelenlévő
                        kancellár is, előlépve a sátor hátteréből, de rögtön elhallgatott, mert künn
                        nagy mozgás támadt és a választófejedelem jöttét jelentették nagy
                        tisztelgéssel.</p>
                    <p>Abdurrahmán ezalatt megkisérelte a várkastély visszafoglalását a bajoroktól
                        és hiába verték vissza súlyos veszteséggel, három napon át szünetlenül
                        vítta, támadta a romhalommá lőtt kastélyt seregének legjobbjaival, mialatt
                        Tüzes Gábor meg az általa feltalált olthatatlan tüzes golyókkal felégette a
                        réseket betömő cölöpöket és védő pallizádokat.</p>
                    <p>Budavár tehát lépésenként közeledett veszte felé, a nagyvezír pedig
                        mindazáltal nem mert semmit sem tenni felmentésére, csak tétlen vesztegelt
                        rengeteg táborával, olykor-olykor néhány ágyúlövést váltva az előretolt
                        keresztény csapatokkal.</p>
                    <p>Pedig már nagyon itt volt az az idő, melyben végső csapást kellett volna
                        merészelnie az ostromlók ellen, ha a várat fel akarja szabadítani - s
                        Abdurrahmán, ki végső reményét a nagy­vezírbe helyezé, újra levelet küldött
                        neki, de ezt a hirnökét is elfogták.</p>
                    <p>»Az őrség már csak 4000 főből áll, ezek is oly fáradtak, hogy a legközelebbi
                        rohamnak nem birnak ellenállni. Én azonban védeni fogom a várat utolsó csepp
                        véremig! Segélyt, gyors segélyt, a nagy Isten nevében...«</p>
                    <p>Augusztus 29-én, hajnal hasadta előtt, a tétlenül veszteglő nagyvezír végre
                        megmozdult és az északi hegyek felől ezer spahi, kétezer janicsár és
                        tizenötezer határlovas hömpölygött alá, melyből ezerötszáz hirtelen Ó‑Budán
                        termett s az előőrsöket felriasztva, a dunai köröndre vetette magát.</p>
                    <p>Itt a cölöpzetek mögött és a dunai sajkákon Apti vezérlete alatt magyar
                        hajdúk s német céllövők csapatai álltak és visszaverték őket, mire a
                        Rókus-hegynél felállított nagy ágyútelepet rohanták meg, hol Mercy és
                        Heiszler tábornokok fogadták a rohamot.</p>
                    <p>A törökök a végső kétségbeesés elszántságával harcoltak s egy aga, ki már hét
                        sebből vérzett, úgy sujtotta vállon a hős Mercyt, hogy ez a páncélon
                        keresztülhatoló vágásba belehalt.</p>
                    <p>Mindazáltal e vad rohamot is visszaverték és a városba - hasztalan próbáltak
                        újabb meg újabb rohamot - nem birtak bejutni. Szétbomlott hadtestüknek egy
                        részét Pálffy Ferenc lovas ezrede a kis Sváb-hegynek szorította, mire minden
                        rend felbomlott a két hadsereg között.</p>
                    <p>A Pálffy által üldözött spahik hömpölygő áradatként a Lotharingiai herceg
                        hadállásaira rohantak és ellenállhatlanul terelték maguk előtt egy
                        összegomolyodott, egymást tipró, gázoló tömegben.</p>
                    <p>A herceg a legnagyobb életveszedelemben forgott és közel volt hozzá, hogy
                        foglyul essék. A spahik felismerték és vad ordítással fogták körül,
                        csapatját és kiséretét dühvel aprítva, öldökölve.</p>
                    <p>A veszély legnagyobb percében azonban recsegő trombitaszó harsant fel két
                        oldalról és egyik felől Schöning a brandenburgiakkal, másik felől pedig
                        Edömér rohant szélvészként a főhadvezér segítségére.</p>
                    <p>Sarkantyuit lovának oldalába vágva, a nemes állat valósággal átrepült a
                        küzdők feje fölött és a szorongatott főherceget saját testével fedezve,
                        vágta ki a halálos veszélyből. A két tüz közé szorult spahi dandár erre egy
                        bőszült rohammal hirtelen oldalt törte ki magát és neki hömpölyödve, megint
                        a császári herceg főhadiszállására vetette magát és csak ott a sátrak között
                        koncolták fel az utolsó emberig...</p>
                    <p>Edömér a legutolsót a főherceg sátora előtt kaszabolta le veszett viadal
                        közben és csak délre lett vége az öldöklő harcnak, mikor hirmondó se maradt
                        a nagyvezírnek a vár felmentésére küldött seregéből.</p>
                    <p>Délután egy órakor csengő tábori zenével vonult át a hidon gróf Scherfenberg
                        Frigyes Vilmos régen várt segélyhada Piccolomini vezénylete alatt, - a
                        főhadiszálláson pedig ugyanekkor nevezte ki Lotharingiai Károly herceg,
                        fényes táborkarától körülvéve, élete megmentőjét, Hollókövy Edömért
                        ezredessé a délelőtti elhatározó győzelemért és saját kezével tűzte fel neki
                        a jelvényeket.</p>
                    <p>- Ilyen fiatal ezredes nincs az egyesült seregekben! kiáltá Bálint
                        elragadtatva.</p>
                    <p>- De ilyen hős sincs! kiáltá Tüzes Gábor.</p>
                    <p>A nagyvezér jól látta a hegytetőről a segélyhadak érkeztét és szépen elvonult
                        előlük érdi táborába, mikor pedig pár nap mulva még ezerkétszáz svéd is
                        érkezett távoli ködös hazájából, a keresztény had hatezerkétszáz emberrel
                        szaporodott, a nagyvezér ellenben még hátrább vonult, hogy valami baj ne
                        érje.</p>
                    <p>Abdi basa ezt látva, a tehetetlen nagyvezérre átkokat szórt lelkének
                        keserűségében, mert ezzel Budavár sorsa el volt döntve.</p>
                    <p>Szeptember másodika volt egy titkos haditanácsban a döntő ostrom napjául
                        elhatározva.</p>
                    <p>- Áll-e még a fogadás, ezredes uram? kérdé Ramocsay alhadnagy, midőn kora
                        délután a csapatok elkezdték a felvonulást.</p>
                    <p>- Jobban, mint valaha! kiáltá vissza Edömér és kardjával mintegy
                        emlékeztetőleg üdvözölte Petneházy Dávidot, ki hajdui élén vonult el
                        előtte.</p>
                    <p>Délután három órakor hat ágyúlövés jelenté a Gellért-hegyről, hogy itt a
                        döntő perc. A várban épp akkor énekelték a halálba menő hősök szuráját a
                        koránból és a pár percre beálló baljóslatú csendben komoran szállongtak alá
                        az ünnepélyes ének hangjai.</p>
                    <p>Abdurrahmán tudta, hogy az ő vén fejének és a budai félholdnak ez az utolsó
                        napja. Még egy utolsó hirnököt küldött ki a nagyvezérhez, melyben szemére
                        hányja, hogy a várbeli asszonyok és gyermekek több kárt tesznek az
                        ellenségben, mint ő, - de ezt a hirnökét is elfogták, mint a többit.</p>
                    <p>A fenti jeladásra a Kis-Svábhegy ütegei tizenhat ágyúval kezdték szétrombolni
                        a rést elzáró cölöpzetet, mialatt háromezer ember Spinola vezetése alatt a
                        futóárkokba lapulva, észrevétlen közeledett a várfalakhoz.</p>
                    <p>A mint a rés közelébe értek, vad ordítással egy tömegben vetették magukat a
                        védőkre, kik kétségbeesett erővel harcoltak, égő gránátokat, kanócos
                        lőporzsákokat hajigálva az ostromlók közé.</p>
                    <p>Hasonló dühös ellentállás fogadta a várkastély felől támadó bajorokat.
                        Kétszer verték őket vissza a várkastélyba és már halva volt a vezér,
                        Piccolomini s elestek gróf Tattenbach és Zacco őrnagy s több más vitéz hősei
                        a tábornak.</p>
                    <p>Erre a támadók már-már csüggedni, ingadozni kezdtek, midőn az ágyudörgésen és
                        harcizajon egyszerre csak egetverő diadalordítás tör keresztül és az
                        ostromlók a közép körönd tetején a keresztény zászlót látják Magyarország
                        védasszonya képével lebegni... Edömér volt, aki oda feltűzte! Ő szökött fel
                        elsőnek a falakra... ő, Buda hőse... és utána mindjárt egy másik zászlóval
                        Petneházy, egy harmadikkal Ramocsay, mindannyiszor egetverő üdvrivallgástól
                        kisérve.</p>
                    <p>Abdi basa látta a megjósolt ellenséget maga felé közeledni. Ő volt az, ő! A
                        villogó szemű, anyajegyes fiú, hőssé, a hősregék hősévé serdülve...</p>
                    <p>Párducként szökik le kőröl-kőre, oromról-oromra. Mintha szárnya lenne az a
                        kezében lobogtatott diadalmas hadizászló!</p>
                    <p>Legjobb céllövői hiába irányozzák rá tölcséres fegyvereiket, hiába süvölt
                        feléje nyíl nyíl után, zúg, süvit a sok dárda és kopja! Az az ember nem
                        eshetik el! Istennél a kegyelem, a jóslat szavának be kell teljesednie!</p>
                    <p>A lobogtatott zászló egyre közelebb jő, most villogó kardját fogai közé
                        szorítva, megragadja a kiálló oromzatot és egy szökéssel felvetve magát a
                        tetőre, merész kézzel döfi zászlóját a kőeresztékekbe...</p>
                    <p>- Verjétek le onnan! Lőjjétek le! Ha elesik, a vár mienk marad! A jóslat nem
                        teljesül! ordítja tajtékzó szájjal Abdurrahmán, de, ha nem szólna is, dühtől
                        lángolva rohannának rá vitézei! Annak a zászlónak odatűzőjével együtt veszni
                        kell! Veszni, ha maga a győzhetetlen Rusztem, vagy a hadseregeket emésztő
                        Keraban óriás lenne is!</p>
                    <p>A fiatal hős azonban jól meg tudta védelmezni azt a zászlót.</p>
                    <p>Kettő-három véres fővel bukik alá a rohanók közül, kettő-három lába elé
                        rogyik kardjának villámsebes villanásaitól és szélvészként csapkodja félre a
                        reávillogó sarlóalakú szablyákat és jatagánokat, midőn egy fa tetejéről,
                        mely a felette lévő oromzaton nőtt, egy odalopódzó kurd vitéz olyan ügyesen
                        hajítja alá lószőr-pányváját, hogy nyakára hurkolódva, lerántja lábáról, a
                        másik pillanatban pedig ketten-hárman, húzzák fölfelé a fuldoklót...</p>
                    <p>Abdurrahmán már ordít örömében, de Edömért a halálveszély eme rémes percében
                        sem hagyja el lélekjelenléte és bátorsága. Baljával hirtelen megkapva a
                        lószőr pányvát, kardjának egyetlen csapásával kétfelé szeli, azután szédülő
                        fejjel hull alá a magasból.</p>
                    <p>De már a másik pillanatban újra talpra állt és oroszláni dühvel vetette magát
                        támadóira, kiket segítségére érkező embereivel levert a bástyatetőről. A
                        zászló pedig diadalmasan ott leng a vár ormán...</p>
                    <p>Abdurrahmán ennek láttára széthasítá köntösét és sarkantyuba kapva paripáját,
                        elnyargalt onnan...</p>
                    <p>- Nem menekszel előlem, az én kezem által kell elesned! kiáltá Edömér és a
                        zászló védelmét barátjára, Lászlóra bizva, leugrott a sáncárokban
                        toporzékoló lovához.</p>
                    <p>- A bécsi-kapu már ingadozik Tüzes Gábor petárdái alatt! Én akarok első lenni
                        a várban! A jóslatnak be kell telnie! kiáltja Bálintnak és e szavaknál
                        paripája már szédületes szökésekkel vitte, ragadta az ágyuk és tűzaknák
                        hömpölygő füstfellegei között a bécsi kapu felé.</p>
                    <p>Abdurrahmán pedig eközben kétségbeesett dühvel rohant a várkastély felé. Ha
                        már a jóslat betelik, legalább ne az ő szemeláttára essék el. Ne ez az ifjú
                        ölje meg az ozman birodalom legvénebb vitézét!</p>
                    <p>Sebes rohantában szemközt találkozik szilihdárjával, ki kikelt arccal kérdezi
                        tőle, hová rohan oly kétségbeesve?</p>
                    <p>- Istennél a segedelem! hörgi, izzó tekintetét a lőporfüsttől fekete égre
                        vetve. Almahál Eddin jóslata beteljesül, mi nem vagyunk itt többé urak.
                        Siess vissza a palotába és égessetek fel mindent! Küld szét az eunukhokat,
                        hogy gyujtsanak fel sorban minden házat és a futó tűzárkok kanócait is
                        gyujtsák meg... Allah áldjon! A tubafa alatt majd találkozunk!</p>
                    <p>A tubafa pedig már Mohamednek a hetedik menyországában van!</p>
                    <p>E parancs után hegyes kengyeleit bőszen lova oldalába vágva, vágtatott a
                        bécsi-kapu felé.</p>
                    <p>A győzelemtéren a recsinbtár agával, a tüzérparancsnokkal és Kihaja beyjel
                        találkozott.</p>
                    <p>Ebben a pillanatban oly rémületes dörrenéssel döntötték be a bécsi-kaput az
                        alágyujtott petárdák, hogy mind a négyüknek harci ménje ágaskodni
                        kezdett...</p>
                    <p>- Vissza! Vissza! Csak a dicsőség és a halál még a miénk, az élet nem többé!
                        hörgé kardját villogtatva. A jóslatnak be kell telnie, nekünk halni kell! és
                        vágtattak a bécsi-kapu felé, hol már ekkor a betóduló keresztény hadak
                        ölték, aprították az őrséget.</p>
                    <p>Mind a négyen leszökve lovaikról, a legvadabb gomolyba vetették magukat,
                        dühödt vagdalkozással. A recsinbtár aga, az első összecsapásnál elesett, a
                        tüzérparancsnokot halálos sebjeiben gázolták össze s egyszerre csak Kihaja
                        bey is állig hasított fővel bukik lába elé...</p>
                    <p>A megsebzett oroszlán dühével fordul arrafelé és szemközt találja magát Buda
                        hősével, a villogó szemű, anyajegyes ifjúval... a hogyan a jóslat
                        mutatta...</p>
                    <p>Mindketten csapásra emelik szablyáikat. Boszudühvel az ifjú, elborult arccal
                        Abdurrahmán, midőn a viadal forgataga elszakítja őket egymástól. Edömér
                        azonban lángoló boszuszomjjal nyomul utána. Csapásai alatt rendre, halomra
                        omlik minden... Abdurrahmán feltartózhatlanul látja maga felé közeledni,
                        mint egykor a jóslatnak ködfellegei között... Most is ködfellegeket érez agg
                        szemére borulni... a halál fellegeit... mert csapásai alatt halálra
                        sebzetten omlik össze...</p>
                    <p>- Apám, meg vagy boszulva! kiáltja diadalittasan s pár perc mulva a győztesek
                        Alidurrahmán testén keresztül hömpölyögnek be a várba, mely már minden
                        oldalról a győztesek kezébe került.</p>
                    <p>A jóslat betelt! Két óráig tartott a véres ostrom és öt órát mutatott Mátyás
                        király templomán a napóra, midőn földrendítő robogással robbant fel a még
                        Abdi basa által ásatott futóakna, mely romba döntött mindent, ami még az
                        ostromból megmaradt és a visszafoglalt Budavára nem volt más, mint egy
                        romhalom, üszökkel fedve, vérrel áztatva.</p>
                    <p>A tűzakna robbanása végett vetett minden harcnak és tusának, mely még egyes
                        házakban, utcákban tartott s a győztesek egetverő örömrivallgását
                        meghallhatta a nagyvezír is, ki a tétényi halmokról a legnagyobb
                        léleknyugalommal nézte a megrendítő tragédiát, mint esik el az ozman
                        birodalom kulcsvára, büszkesége: Buda s mint áldozik alá az ozman uralom
                        napja Magyarországon örökre!...</p>
                    <p>Edömért az ostrom végével Lotharingiai Károly herceg sietve hivatta magához
                        és azzal a kitüntető feladattal bizta meg, hogy ő vigye meg a diadal hirét
                        Lipót királynak.</p>
                    <p>- Urunknak és királyunknak ismernie kell Buda diadalmas hősét! mondá kegyesen
                        és Edömér még az nap útnak indult.</p>
                    <p>Az udvarnál nagy kegygyel és kitüntetésekkel fogadták, mivel jóakarója, a
                        kancellár, a leghízelgőbb szavakkal keltette fel iránta a felség figyelmét,
                        érdeklődését és midőn visszaindult Budára a kancellár e szavakkal bocsátotta
                        el:</p>
                    <p>- Javaidat pedig nemsokára visszakapod! - és megajándékozta néhánynyal
                        azokból az érmekből, melyek Buda visszafoglalásának emlékére verettek.</p>
                    <p>Buda alá visszaérkezve, az egész tábort készülődésben találta. A vár
                        ideiglenes parancsnokává báró Beck Menyhért Lipótot nevezték ki hatezer
                        emberrel, ezek közt 2000 vitéz magyarral, a tábort pedig feloszlatták. A
                        kisebbik rész Pécs és más erődök ostromára, a nagyobbik pedig a nagyvezír
                        üldözésére indult, Károly főherceg vezénylete alatt.</p>
                    <p>»Hollókövy ezredes vegye át ezredének a parancsnokságát és nyomuljon előre« -
                        így szólt a hadiparancs és Edömér, jó kardját újra kézbe véve, megindult
                        Zenta felé új babérokat szerezni...</p>
                    <p>A dunántúli várakat egymásután hódították vissza és Zenta alatt utolérve a
                        nagyvezírt, egyikét aratta a legfényesebb győzelmeknek.</p>
                    <p>Ugyanis, midőn lovassága élén üldözőbe vette a hátráló török hadakat, a
                        spahik megfutottak előle, de futásuk közben egyszerre csak kétfelé szakadtak
                        és Edömér ott találta magát az eddig rettegett ágyutelepek és
                        janicsár-ezredek előtt.</p>
                    <p>Ugyanazon kelepcébe csalták, amelylyel Mohácsnál, Tomory seregét
                        megsemmisítették.</p>
                    <p>De Edömér egy percig se tétovázott. Győzni, vagy meghalni! Ez volt mindig és
                        mindenütt jelszava! A leggyilkosabb kartács- és- ágyutüzelésben, megrohanta
                        az ágyutelepeket, levágta a janicsárok egy részét, aztán saját ágyutelepét
                        fordította a török ellen, szétverte, a nagyvezír pedig itt is sereg nélkül
                        futott el, minden készletét a győzőknek hagyva.</p>
                    <p>E vereségre aztán Szeged is megadta magát - és ezzel egy időre a háború
                        befejeződött...</p>
                    <p>Új babérokkal homlokán tért tehát haza Budára, hol már várta a királyi
                        kegylevél, melylyel ősi javai visszaadattak. Az öreg Bálint gyermekként sirt
                        örömében, hogy újra viszontláthatja a Hollókövyeknek ősi kastélyát, hová
                        életének legboldogabb és legfájdalmasabb emlékei csatolják.</p>
                    <p>- Jó Bálintom, szólott Edömér is az öröm és meghatottság hangján, azonnal
                        indulunk drága szülőföldem felé és pár nap mulva Korláthkőre megyünk, hogy
                        haza hozzuk Ilonkát, az én drága kis hugocskámat.</p>
                    <p>Vihorláthy László szintén elkisérte őket az ősi házba s midőn pár nap mulva
                        visszatértek Budára, nagy népcsődületet láttak a Szent-György téren
                        hullámzani egy vérvörös alkotmány, a vérpad körül.</p>
                    <p>- Kiket végeztek ki? kérdé Edömér összeborzadva egy polgártól, mert
                        visszaemlékezett az eperjesi rémnapokra...</p>
                    <p>- Funkensteini Funk Konrád, Salm-regementbéli főhadnagyot s cimboráját:
                        Kányavári Jánost és ennek apját, Kányavári Áront! volt a felelet.</p>
                    <p>- Az Isten igazságos! Drága uram, meg vagy boszulva! Meg rettentőn, de
                        igazságosan! - kiáltott az öreg Bálint ünnepélyes hangon.</p>
                    <p>A főparancsnoki szálláson nagy örömükre Tüzes Gáborral találkoztak, ki
                        megindulva ölelgeté végig mindhármukat.</p>
                    <p>- Hogy kerülsz ide, atyám? kérdé Edömér el nem eresztve a barát izmos
                        kezét.</p>
                    <p>- Hát bizony, fiam, furcsa története van annak. A te gonosz ellenségedet,
                        Kányavári uramat és fiát, nem hagyta az ördög békével, s mivel, hogy
                        csúfosan mindent elvesztettek, gonosz úton újra vissza akartak nyerni
                        mindent és a fehérvári basának ajánlották föl, hogy Budavárát újra
                        visszajátszák a törökök kezére.</p>
                    <p>A basa nagy örömmel fogadta ezt az ajánlatot és mindjárt meg is indult a
                        gonosz praktikálás, mely a következőképen tudódott ki.</p>
                    <p>Egy magyar fogoly, ki a székesfehérvári basánál volt rabságban, többször
                        látta, hogy egy parasztnak öltözött úri ember jár a basához és titkosan
                        bezárkózik vele. A fogoly kiváncsi lett az álöltözetű úrra, ki Kányavári
                        Áron volt a saját gonosz személyében és kihallgatta a kályhán át, melyet
                        fűteni szokott, az egész titkos beszélgetést. Arról volt szó, hogy Budavárát
                        nagy summa aranyért és még más javakért visszajátszák a török kezére és
                        bizonyos Funkensteini Funk Konrád Salm-regementbéli főhadnagy, ki Kányavári
                        Jánosnak hűséges cimborája volt mindennemű dobzódásaiban, fogja a hatezer
                        főből álló török sereget az első zivataros éjjelen a vizi kapunál és a nagy
                        köröndnél beereszteni, mivel a várőrség alig kétezer főből áll.</p>
                    <p>Ezt a magyar foglyot az utolsó titkos beszélgetés után kicserélték és
                        hazajött szülővárosába, Győrbe. Azt tudjátok, hogy én jelenleg ott lakom és
                        a katona rögtön én hozzám jött és elbeszélt mindeneket, én pedig lóhalálában
                        azonnal ide siettem a főparancsnokhoz és elbeszéltem néki mindent. Funk
                        uramat természetesen azonnal elfogták, ki tüstént rávallott cimboráira és a
                        két Kányavárinál meg is találták az áruló leveleket. Először tagadtak
                        mindent, azután a kínzatásnál azt vallották, hogy csak a törököt akarták
                        12,000 aranyig megfejni. De jól ismerték a három jómadár jellemét és a
                        kínpadon kivallatták velük az igazságot. S mivel ilyen szörnyű árulást
                        tervezének és egyúttal császári titkokat is elárultanak, mind a három
                        fővételre itéltetett, mely itélet mai napon végre is hajtatott rajtuk
                        igazságosan...</p>
                    <p>- Isten büntetése! Isten igazsága! Azt kapták, amit régen megérdemeltek,
                        mondá újra Bálint.</p>
                    <p>- De hát ti hová igyekeztek? kérdé azután Tüzes Gábor.</p>
                    <p>- Korláthkőre hugomért! felelt Edömér kimondhatlan boldogsággal. Egyet
                        mondok, atyám, hiába, ebbe bele kell egyezned! Midőn visszatérünk, velünk
                        kell jönnöd az én ősi házamba és nálam kell maradnod. Ne élj idegenek
                        között...</p>
                    <p>- No, majd meggondoljuk a dolgot, mosolygott csendesen Tüzes Gábor.
                        Szerencsés utat, én még ma visszatérek Győrbe.</p>
                    <p>- Bálint majd érted megy! mondá Edömér s felállott ő is, mert lovaik már
                        türelmetlenkedtek.</p>
                    <p>- Szerencsés utat Korláthkő felé! kiáltott le aztán még egyszer, midőn
                        megindultak.</p>
                    <p> </p>
                    <p> </p>
                    <p>Az ős Hollókövy házban, mely újra régi úri fényében pompázik, nagy ünnepélyre
                        készülődnek. A folyosók és udvar újra tele vannak cselédséggel és az öreg
                        Bálint ünnepi ruhában, egészen megifjodva jár-kel, parancsokat osztva - és
                        hűséges arcán a régi jó napok verőfényes boldogsága ragyog.</p>
                    <p>A kastély előtt ünnepi ruhába öltözött jobbágysereg gyülekezik örvendező
                        arccal és fehérruhás leánykák koszorúkkal, virágbokrétákkal állnak fel
                        hosszú sorokban a bejáró két oldalán, a vadszőllővel befuttatott faragott
                        lépcsőzet előtt. Ebben az ünnepi sürgés-forgásban egyszerre megjelenik az
                        öreg plébános tisztes alakja is s boldog mosolylyal int Bálintnak:</p>
                    <p>- Jönnek! Jönnek! Láttam a hintókat és lovasokat a parokhia ablakából! - és
                        csakugyan nemsokára dübörögve kanyarodnak a nehéz utazóhintók a kastély
                        elé.</p>
                    <p>Edömér és Vihorláthy László leszöknek a nyeregből és boldogságtól ragyogó
                        arccal emeli ki mindkettő nejét: Csillát és Ilonkát.</p>
                    <p>Az ősz plébános áldva fogadja őket az ősi lak küszöbén, ők pedig kart karba
                        öltve, a parkon keresztül legelőször is ahhoz a néma, szomorú házhoz mennek,
                        melyet setétzöld ciprusok árnyalnak be búsongó lombjaikkal...</p>
                    <p>Edömér nemes homlokát meghajtva térdel le és Csillával együtt áhítattal
                        csókolják meg az ajtók hideg vasát, melyeken belől a legnemesebb hamvak
                        porladoznak.</p>
                    <p>- Atyám, édes jó atyám! Esküm betelt, fogadásomat megtartottam. Amit rám
                        bíztál, teljesítettem... Hugom boldog! Nemes férje van, ki védi,
                        oltalmazza!</p>
                    <p>Egymást ölelve állnak ott némán, csendesen s az a halk szellő, mely a
                        ciprusfák lombjait meg-megingatja, túlvilági üdvözletként simogatja végig
                        arcukat, mintha a rég elporladt kezeknek áldó, szeretgető érintése
                        lenne...</p>
                    <p> </p>
                    <p> </p>
                </div>
                </div>
        </body>         
    </text>
</TEI>