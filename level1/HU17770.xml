<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU17770" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
			   <title>Hafia</title>
				<author>
					<persName>
						<surname>Czóbel</surname>
						<forename>Minka</forename>
					</persName>
				   <date from="1855" to="1947">1855-1947</date>
				   <idno type="VIAF">1344243</idno>
				</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">12290</measure>
				<measure unit="pages">38</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
				   <title>Hafia</title>
				   <date>2018-01-31</date>
					<publisher>Magyar Elektronikus Könyvtárért Egyesület</publisher>
				   <ref target="https://mek.oszk.hu/17700/17770/"/>
					<respStmt>
						<resp>Original Electronic Edition</resp>
					   <name>Vidiné Réfi Erzsébet</name>
					   <name>Lipták Éva</name>
					   <name>Kelemen Erzsébet</name>
					   <name>Uri-Kovács József</name>
					</respStmt>
					<bibl type="printSource">
					   <title>Hafia</title>
						<author>Czóbel Minka</author>
						<pubPlace>Budapest</pubPlace>
					   <publisher>Grill</publisher>
					   <date>1891</date>
					   <ref target="https://mek.oszk.hu/17700/17770/"/>
					</bibl>
				</bibl>
				<bibl type="firstEdition">
				   <title>Hafia</title>
				   <author>Czóbel Minka</author>
					<date>1891</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
		</profileDesc>
		<xenoData>
			<ns1:eltec>
				<ns1:authorGender key="F"/>
				<ns1:size key="short"/>
				<ns1:canonicity key="low"/>
				<ns1:timeSlot key="T3"/>
			</ns1:eltec>
		</xenoData>
		<revisionDesc>
			<change when="2024-10-26"/>
		</revisionDesc>
	</teiHeader>
	<text>
		<body>
         <div type="chapter">
            <head>I.</head>
            <p>»A szarvasok megszólaltak. Vorberger főerdész«. Igy hangzott a sürgöny, mely Gimesy
               László gróf arczára oly megelégedett mosolyt csalt.</p>
            <p>Piros ajka megmozdult s szőke, tömött bajusza jókedvüen felhúzódott.</p>
            <p>»Péter«, szólt az előtte álló vadászhoz, »készits el mindent, holnapután megyünk
               Dolhára«. A hang csengése és a szavak kiejtésében volt valami parancsoló, határozott
               s a mellett végtelen jóságos. A hosszú vágású, nagy kék szemekből is látszott, hogy
               ez az ember jó, még pedig nem gyöngeségből.</p>
            <p>Mostan arczán különben csak naiv öröm sugárzott: a szenvedélyes vadász öröme, ha
               fővadra gondol.</p>
            <p>Ott ült széles iróasztala előtt, félretolta a feltárt ménes-könyvet, melyen
               dolgozott, s szép, nagy, de meglepő szokatlan betükkel két sürgönyt vetett papirra.
               Egyet öcscse Gimesy Loránd, másikat barátja Baloghfalvy Miklós czimére. Az erdész
               szavait ismételve mindegyikhez hozzá csatolt még egy meghivást, holnapután,
               szeptember 21-ikére tüzve ki a találkozást.</p>
            <p>A mögötte kitárt ablakon beözönlő esteli napfény végig siklott sima, kopasz fején, s
               mintha megakadt volna a gyér, aranyos hajszálakban halántéka mellett, tétovázva
               ömlött szét széles, ripacsos bőrü kezén, mig végre a kis ujján lévő gyürü zafirköve
               kéken verte vissza a sugarat kék szemébe. Ez is kellemes érzés volt.</p>
            <p>»Mi szép nap van ma!« gondolta.</p>
            <p>Aztán eszébe jutott az a hatalmas tizenhatos szarvas-bika, melyre tavaly nem
               lőhetett. »Ha az lövésre jönne!« Ezen gondolatban benne volt a primitiv ember
               életkedve a szerető sziv eszményesitő hajlamával párosulva. A természet tudatos
               imádása, s az öntudatlan gyönyörködés hatalmunkban a természet, az élet felett,
               szóval: a vadász-szenvedély, melyet, jóllehet egykor a szükség parancsolt, de mely ma
               öröklött tulajdona a legtöbb egészséges, falun nevelkedett sport- és gazdasággal
               foglalkozó embernek.</p>
            <p>László gróf most a falon kifeszitett zöld posztóhoz ment, melyen sodronyok voltak
               huzva - akár egy hangszer hurjai - a gazdasági telefon-központ. Gyorsan megforgatta a
               csavart, a jelző idegesen csilingelt egyszer - kétszer - háromszor.</p>
            <p>Kis idő mulva ugyanannyiszor számban, de valamivel gyöngébben hangzott vissza a
               felelet.</p>
            <p>»Bodóczy«, szólt a gróf a sima, csiszolt lapra, »tudja, hogy holnapután megyünk, csak
               el ne felejtse a bundával bélelt nadrágot elvinni, oda fent hideg lesz«.</p>
            <p>Dörmögve jött a válasz, mely azon fátyolozott telefonrezgésben oly furcsán hangzott,
               mint egy érzelgős trombita.</p>
            <p>Bodóczy Ágoston felügyelő előbb valamit mormogott, hogy: nem való már az ilyen
               vadászat 65 éves embernek, hogy a bundás nadrág csak meg volna, de a hozzá való
               bekecset megette a moly.</p>
            <p>»Mért nem hintette be dohánynyal meg paprikával?« tréfált a gróf, »azt a gyönyörü
               öltözetet vétek elpusztulni hagyni«.</p>
            <p>»Igen, igen, csak nevessen«, felelt Bodóczy, restelte, hogy kedvencz ruhadarabját
               kinevetik, de aztán szilaj kedve támadt, dicsekedett, hogy csak ő fog szarvast lőni.
               Hát azt a magas koronáju 20-ast ki teritette le? Pedig bizony ő nem vigyáz a
               cserkészeten mint a gróf, recsegős csizmában jár és csibukozik hozzá urasan, mégis
               mindig ő kapja legközelebb a vadat.</p>
            <p>Igy ment ez, mig László a telefon hallgatóját vissza akasztotta a halkan megcsukló
               aczélkampóra.</p>
           
         </div>
         <div type="chapter">
            <head>II.</head>
            <p>A Halmadi kastély kertjébe szálltak az utolsó napsugarak. Még minden csupa szinpompa
               és illat volt. A simpla georginák bársonyos vörös csillagai tündöklöttek a bokrok
               sötétzöld alapján. Finom árnyalatu lilaszin vaniliák illatoztak, a rózsamező el volt
               árasztva piros, fehér és sárga rózsákkal. A szin- és fényvegyülék nyárról beszélt,
               csak tépett szárnyu fáradt pillék és a virágok kelyhébe lomhán tapadó méhek jelezték,
               hogy ősz van, meg a repülő ökörnyál hosszú fehér hamvas szála.</p>
            <p>Ilyen repülő szál akadt most meg egy rózsaszinü mosóruha fodrában. Nem tudott
               tovaszállni. Kis, erőteljes, gyürüs kéz igyekezett a pelyhes szálat kiszabaditani, de
               csak jobban szétnyomta gömbölyü, rövid körmü, piczi ujjával.</p>
            <p>A piczi kéz birtokosa egy csinos fiatal asszony volt: Gimesy Erna grófné, László
               neje.</p>
            <p>Egyszerre csak a szál ujja között elhuzódott, Erna hátra nézett, férje állt mellette,
               s most már az ökörnyál László szürke kabátjára tapadt.</p>
            <p>»Muczkóm, gyere velünk Dolhára«, szólt Gimesy egészen váratlanul.</p>
            <p>Erna kedves, megnyerő vonásain előbb meglepetés, aztán habozás látszott. Két gondolat
               szelte át egymást fejében: mi jó lenne férjével menni! aztán: hátha ott medvék is
               vannak! Ő mindenek előtt nőies volt, nőiesen kedvesen naivul félt is minden lehető és
               lehetetlen dologtól, a medvéktől pedig különösen - de mást mondott:</p>
            <p>»Ugyan László, mit csinálnék én ottan? Ti egész nap a vadonba s én egyedül!«</p>
            <p>»Irjál nővérednek«.
            </p>
            <p>»Az nem jöhet, kis leánya fogzásban van s hozzá még köhög is«.</p>
            <p>»Sürgönyözzél barátnédnak, Baloghfalvy Ágnesnek«.</p>
            <p>»Ő most nincs otthon«.</p>
            <p>»Próbáld meg, hátha visszajön. Az olyan irónék mint ő, keresik az uj benyomásokat, s
               ő azonfelül imádja az erdőt s érdeklődik a vadászatért, bár azt hiszem, bolondos,
               túlzott állatszeretetével mindig örül, ha a vad megmenekszik«.</p>
            <p>»Ágnes csak a rosszul talált vadat sajnálja. Számtalanszor mondta nekem, mi
               irigylendő sors a teljes viruló életből, ugy előérzet nélkül, átmenni a nagy
               megfoghatatlanba. Általában sokkal több szánalma van az élet, mint a halál
               iránt«.</p>
            <p>»Különös lány az a te barátnéd, de mindig vig és jókedvü, ugy-e?«</p>
            <p>»Mindig - ha látják«.</p>
            <p>Erna és László kinéztek a kerten túl a poros utra, a hosszan elnyúló ákáczsorra.
               Legvégén egy mozgó pont tünt fel, mely közelebb-közelebb jött a gomolygó, átsugárzott
               porfellegben, majd szétesett a pont, s az egész közelgő felleg mozgásban
               látszott.</p>
            <p>A csorda jött hazafelé. Kis idő mulva egymásután hosszú vonalban tizennyolcz eke, hol
               egy, hol két pár széles szarvu ökör által huzva. A béresek, a nagy hőség daczára,
               fekete gubájukban, vállra vetett ostorral kisérték ökreiket.</p>
            <p>»Milyen szép az első jobbról«, szólt Erna.</p>
            <p>»Azt nem szeretem, mert homály, de nézd a második párt, hatalmas állatok«, mondá
               László, a gondos tenyésztő büszkeségével.</p>
            <p>A sötétkék égen lassan kigyúltak a csillagok s a kastély szobáiban a villamos
               lámpák.</p>
            <p>Gimesyék nagyon szolgálatukba vették a villamosságot, vonzotta őket ez a titokteljes
               erő, és szerették az uj kor vivmányait gyakorlatilag is kihasználni.</p>
            <p>Mig a vékony sodronycsavarok a nagy terem plafondján izzó vörösből sárgás fényre
               válottak, a télikert ívlámpája halvány holdvilágos fényét öntötte az üvegtáblákon
               keresztül a kertbe, zöldes-kékre zománczolva a közelálló fák leveleit.</p>
           
         </div>
         <div type="chapter">
            <head>III.</head>
            <p>A huszti fogadó éttermében ma különös élet mutatkozott.</p>
            <p>A törzsvendégek bámulva nézték, mi gonddal van a főasztal felteritve.</p>
            <p>Egy nagy üvegtálon áttetsző topáz szinü szőlőfürtök pompáztak, puha, sárga
               vajkörtékkel keverve, egy másikon kissé öregen sült, de bőven megczukrozott
               tortadarabok baraczklekvárral töltve. Az asztalkendők nagy leleményességgel,
               hattyu, korona és Eiffeltorony alakba voltak csavarva, sőt egy alacsony, borotvált
               képü pinczér a nap tiszteletére egy piros cineát is tűzött gomblyukába, melyet
               majdnem szegfűnek lehetett nézni.</p>
            <p>Még a falon függő fényes olajnyomat is mintha ünnepélyesebb szint öltött volna,
               legalább Petőfi rémes silhouette-je oly sötéten vált le az égő sárga afrikai tájkép
               hátteréről, hogy önkéntelenül Máriusra gondolt az ember - Karthágó romjain. Góré
               Jóska helybeli czigány-primás nagy lelkesedéssel húzta, nem is rosszul, a
               szebbnél-szebb vigan-bús magyar nótákat s hogy európai műveltségéről is
               tanubizonyságot tegyen, közbeszúrta a »Fischerin du Kleine« rémdarabját. Ravasz
               fekete szemeivel vigan hunyoritott a görbe nyaku kontrásra és a brácsosra - ki egy
               szűk-arczu meredek czigány volt -, mintha mondta volna: ma érdemes játszani, lesz a
               ki hallgatja.</p>
            <p>Veres Károly korcsmáros minden perczben a falazott boltíves kapu alá szaladt, nézni:
               jönnek-e már?</p>
            <p>Pedig nem vártak sem násznépet, sem hadgyakorlatra menő főherczeget, csak egy átutazó
               vadásztársaság rendelte ott meg ebédjét, s éhesek lévén, már előre örültek az
               évenkint felszolgált májas leves és galóczára.</p>
            <p>Nagy sürgés-forgás támadt az udvarban. Mindenki pakkolt, mindenki segitett, s ez a
               szolgálatkészség nem csupán azt jelezte, hogy Gimesy László gazdag és bőkezü, de
               egyénisége bizalmat keltett. Sok hideg, irigy, rosszkedvü arcz felderült
               látására.</p>
            <p>Neki kevés irigye, sok jóembere, s néhány igazi barátja is volt, az önzés és a
               materializmus e korszakában szinte hihetetlen jelenség.</p>
            <p>Egyéni tulajdonai oly szerencsésen egészitették ki öröklött hajlamait, hogy tudott
               bőkezü lenni pazarság nélkül és jó, a gyöngeség mellőzésével.</p>
            <p>Harmonikus, szerencsés, természetes lelkülete volt, nem tévesztette össze soha a
               dolgokat, nem hagyta el soha a fontosabbat a csekélységért, mindig tudta: mit tehet
               és mit akar tenni.</p>
            <p>Csak túlérzékeny szive zavarta meg nála néha az összhangot, ha szerette és értette az
               erősebb tréfákat, váratlanul, véletlenül legjobb barátja is megsérthette egy elejtett
               szóval, ha érzékeny helyre talált, s hogy mennyire érzékeny volt, azt a legkevesebben
               tudták. Ilyenkor gyermekesen rosszkedvü és szomorú lett, - s ez a gyöngeség volt
               nála a legszeretetreméltóbb vonás.</p>
            <p>Végre mindennel elkészültek, mindenki bőröndje s plaidszijjai után nézett, a két
               hatalmas czirmos vérebet leoldták a szekérről s Erna grófné zsinórt kötött
               elkényeztetett kis tacskójára, hogy ne harapja a pinczéreket.</p>
            <p>A mint az étterembe léptek, láttukra Pirtyinkó gyógyszerész önelégülten
               mosolygott.</p>
            <p>A törzsvendégek között határozottan ő volt itt a legelőkelőbb jelenség. Szánalommal
               nézte, mint restelli szomszédja, Szili Aladár napi díjnok, hogy ma ing-gallér nélkül
               jött ebédelni, s hogy igyekszik gyűrött kézelőit barna kabátja vedlett, zsiros szélü
               ujja alá elrejteni.</p>
            <p>A díjnok erőteljes, durva vonásain megfényesedett a napbarnitotta bőr, mi nála a
               pirulást pótolta, mig a gyógyszerész finom mosolylyal jelezte: hogy ő tudja ugyan
               mennyire nem hozzá illő e nyers fiu társasága, de ő jó ember, és nem akar senkit
               megsérteni.</p>
            <p>Szörnyen szeretett volna a vadásztársasággal beszédbe eredni s mikor a »cognac« szó
               ütötte meg fülét, felvillanyozva ugrott fel s meleg szavakkal ajánlotta kitünő saját
               gyártmányu cognac-ját. A beszélgetés hamar véget érve, tovább vizsgálhatta a
               társaságot.</p>
            <p>Erna fején uj divatu óriás veres kalap volt, e felett a többiek nevettek:</p>
            <p>»Husztig megjárja, de a vad hegyekbe egy ilyen divathölgy!«</p>
            <p>»Majd leteszem Dolhán, de a vadászkalap oly rosszul áll nekem«.</p>
            <p>László egy sárga bőrkabátot viselt, épen ugy mint öcscse.</p>
            <p>Loránd csak keveset hasonlitott bátyjára. Legfeltünőbb volt rajta rendkivülien nagy
               sötét-kék szeme, melynek kifejezése talán kissé tudatosan, de mindenesetre szép és
               érdekes volt.</p>
            <p>A vadászaton kivül előszeretettel foglalkozott az electro-technikával, a
               fényképészettel, a mérnökséggel s a zenével, és mindenben nagy ügyességet fejtett
               ki.</p>
            <p>Most Stanley legujabb utazásáról beszélt a mellette ülő Baloghfalvy Miklóssal; ez
               vadul nézett rá, mintha meg akarná enni - igen jó barátok voltak -, de Miklósnak
               szokása volt ez a nézés, apró, fényes szemei ugy tudtak villogni, mint egy kalitkába
               zárt pusztai állaté. Ki a mély, vad ránczot látta homlokán, alig gondolta volna, hogy
               őt egy szúnyog-vékony és szúnyog-gyenge asszony a kis ujja körül csavarja.</p>
            <p>Azt hitte, sohasem fog házasodni - s minta férj lett belőle - ő erős volt, az asszony
               gyönge!</p>
            <p>Különben, gondolkozásra, érzésre, kinézésre a tiszta magyar fajjelleget viselte
               magán. Erre vallott a rendkivülien erőteljes, széles, zömök termet, a hatalmas veres
               nyakon nyugvó kis fej, az aránylag kicsi és igen magas láb, a durva barna kéz, az
               egyenes, a halánték felé kissé felhúzott szemöldök.</p>
            <p>Ezen testileg-lelkileg ős-turáni emberben nyugati és modern csak az érdeklődés és
               fogékonyság volt, melylyel a tudomány és művészet iránt viseltetett.</p>
            <p>Az evolutió tanaiba mélyedett és szerette a décadence subtilis művészetét: a franczia
               festészetét az utolsó évtizedekben, talán az ellentét vonzotta?</p>
            <p>Nővérén, Ágnesen, még feltünőbb volt a magyar fajjelleg, melyet ilyen tisztaságban a
               nép között is csak ritkán lehet találni. Gömbölyü piros arcz, gömbölyü alak, álmatag
               szenvedélyes szemek, sötét göndör haj, voltak jellemző vonásai az irónénak.</p>
            <p>Ha ezt a czímet hallotta, mindig mosolygott, maga sem tudta, hogy lett azzá.</p>
            <p>Mikor még német nevelőnéje és a mult századi remekirók befolyása alatt állt, édeskés
               német verseket irt, édeskés német dalokat szerzett, aztán másra fordultak gondolatai:
               házi gondok, apró teendők, gyakorlati dolgok foglalták el, mig egyszerre, egészen
               váratlanul, oda adta rajongó, túlzó tudatlan szivét egy jelenségnek, mely véletlenül
               utjába jött.</p>
            <p>Kimondhatlanul szerette az - eszményt, melyet ez alakban vélt feltalálhatni.</p>
            <p>Mi volt igaz, mi költött az eszményből? - Ki tudhatja? - Az ifjú meghalt, a leány hű
               volt emlékéhez, de szenvedélyes, szeretetre vágyó szive üres maradt.</p>
            <p>Hanem azért még mindig talált tárgyat a rajongásra.</p>
            <p>A zene, a barátság, a művészet lelkesitették. Imádta a természetet, s ha zavartalanul
               oda adhatta magát egy hangulat varázsának, majdnem tökéletesen boldog volt.</p>
            <p>Végtelen érdeklődést és szánalmat érzett az élet minden formája iránt, s ha emotiói
               túlerősek voltak, mert nem szeretett róluk beszélni, leirta, de most már magyarul, s
               a mennyire leánytól telik, nem is nagyon édeskésen.</p>
            <p>Különös, hogy szerelmi verseit bár kinek megmutatta, de ha azon átérzett, átküzdött
               elbeszélésekre jött a sor, melynél a személyes összefüggést alig lehetett volna
               megtalálni, végtelen szeméremérzet fogta el.</p>
            <p>Azokat már nem mutatta senkinek.</p>
            <p>Egyszer azonban, egy kedves rokona és barátja, egy fiatal szobrász mégis kézhez
               kapott egy ilyen kéziratot.</p>
            <p>Megdicsérte - mint művész a művésztársnak, s rábeszélte, adná ki költeményeit - Ágnes
               szerette az embert és bámulta a művészt, sokat adott véleményére, s végre bár
               szégyenkezve és sok lelki tusa után, kiadta, mit verseiből eddig el nem tépett.</p>
            <p>Uj pályáján sok ösmeretlen örömmel és szenvedéssel találkozott, az utóbbiból
               természetesen több jutott neki, a sötét hajszálakból egy-egy meg is fehéredett tőle,
               s számtalanszor elgondolta: milyen igaza volt Reviczkynek, midőn megirta a »Rossz
               isteneket«.</p>
            <p>Ha nem értették, kétely szállta meg: érthető-e általában mit ir? ha dicsérték, azon
               töprengett, megérdemli-e a dicséretet?</p>
            <p>Csak ha egy művésztárs vagy jó barát, kinek izlésében biztos volt, elismerőleg
               nyilatkozott műveiről, vagy ha egy egyszerü falusi ember szemlátható gyönyörűséggel
               olvasta könyvét, akkor tudta, hogy eszméi, érzelmei egy más szivben visszhangra
               találtak, ilyenkor igen büszke és boldog volt - egy perczre.</p>
            <p>Majd ismét kétely, lázas tevékenység és tökéletes munkaképtelenség váltakoztak
               nála.</p>
            <p>Különben hajlamaira nézve festő volt, mindent festő szemmel nézett, egy finom tónus,
               egy érdekes világitás megkapta, csak ugy áttanulmányozta, mintha rögtön vászonra
               akarná tenni, de ecsetet sohasem fogott kezébe - imádta a művészetet, félt a
               kontárkodástól, félt azon ujabb szenvedéstől: hát ha megismerné, hogy csak a szeme
               festőé, de keze nem az, s féltette kedvencz illuzióját: hogy minő nagy művész lenne
               ő, ha festeni tudna! Most is festőtanulmányokat csinált gondolatban.</p>
            <p>A hosszú alacsony étterem végtelen érdekesen volt világitva. A lenyúló gömbölyü
               boltozatba mélyen bevágott ablakok összeszedték a sárgás meleg déli fényt és csak
               szerényen, visszatartóan öntötték a terembe, a széles közfalak mellett áttetsző
               homály volt, melyben az emberek csak mint kissé sötétebb árnyak mozogtak.</p>
            <p>A világitás költészete itt megint egyszer diadalát ülte, egy banális helyiség és
               köznapi tárgyak felett.</p>
            <p>Éles tisztasággal vált ki e lágy szinezetből a felfüggesztett petroleumlámpa fényes
               aczél csavarja, ugy hatott e fény, mint egy tiszta csengő hang zizgő morajban.</p>
           
         </div>
         <div type="chapter">
            <head>IV.</head>
            <p>A török azt tartja: fát kivágni vétek, fát ültetni jó cselekedet.</p>
            <p>A mi kapzsi civilizátiónk másképp vélekedik. Irtja a fát, pénzt csinál belőle, s ha a
               pénz elfogyott, bámulva nézi, hogy az a kiapaszthatlannak látszó tőke eltünt, a föld
               - hegyes vidéken - értéktelen, a climaticus viszonyok rosszak s a levegő
               egészségtelen lett.</p>
            <p>Ilyen műveleteknél, gondolom, tudományosan »nemzetgazdászatról« szoktak beszélni.</p>
            <p>Azért az erdő mindinkább visszavonul az emberektől.</p>
            <p>Ki ösmeri még ma az erdőt?</p>
            <p>Nem amolyan szegény ritka erdőcskét, melynek tulsó végét már a kezdetén látni,
               melyben legfeljebb két árva nyúl megy hűsölni, de az igazi vadon testedző,
               idegnyugtató bűbájos magányát?</p>
            <p>Hafia ösmerte, benne született, benne lakott, de az ő idegeinek nem kellett
               megnyugtatás, talán idegei sem voltak, legalább nem jelentkeztek.</p>
            <p>Fiatal ép testének nem kellett edzés, ő egészséges marad, mig valamikor, igen vén
               korában meg nem hal.</p>
            <p>A magány bűbája pedig neki olyan volt, mint a levegő mit beszítt, tudta is ő,
               szereti-e vagy sem?</p>
            <p>Nem ismert mást, nem ismert sem testi, sem lelki szenvedést, a világból pedig az
               erdőn kivül csak Dolha faluját látta, ha lement a templomba vagy nagy ritkán sóért,
               Áron, a veres zsidó gyufa- és petroleumszagu boltjába.</p>
            <p>Mikor utóljára lent volt, Áron éppen egy kecskét ölt az udvaron.</p>
            <p>A langyos piros vér ráfrecscsent mezitelen gömbölyü lábszárára, ettől nagyon
               megundorodott, a vér olyan tapadós volt.</p>
            <p>Hónapok óta ez volt az egyetlen szokatlan érzés nála.</p>
            <p>Mit is érzett volna?</p>
            <p>Reggel karjára vette a kis Iván Ivanüt, mostoha anyja legkisebb gyermekét, kiállt az
               alacsony ajtóba és nézte az erdőt.</p>
            <p>Sehol egy lélek.</p>
            <p>Az egyetlen lakható ház mértföldekre, a gerendákból összerótt vadászlak s mellette a
               kicseráni kerülő hajléka.</p>
            <p>Itt lakott Lapkó Iván a vadonban, felesége, Hafia leánya, és a gyerekekkel.</p>
            <p>Marmarosi szelid istenfélő oroszok voltak mind.</p>
            <p>Mindnek szemében az a messzenéző, megadásteli, várakozó tekintet.</p>
            <p>Különben megadásra talán nem is volt szükségük - nem voltak vágyaik.</p>
            <p>A messzenézést foglalkozásuk fejlesztette, feladatuk lévén a vadat kémlelni. A
               türelmes várakozásteli tekintetet pedig talán buzgó, kételynélküli ájtatosságuk
               magyarázta meg.</p>
            <p>Az asszonyok, gyermekek eltanulták vagy öröklötték e tekintetet.</p>
            <p>Már a kis Iván is ugy nézett, mi azokkal az átlátszó gyermekszemekkel nagyon
               nevetséges volt - majdnem meghatón nevetséges.</p>
            <p>Még furcsább lett e tekintet, ha bőgésre nyujtotta el puha piros fogatlan száját s a
               lapos összemázolt orr még szélesebbre húzódott. A szemekbe könnyek gyültek, de a
               nézés nem változott.</p>
            <p>Hafia ma kissé a szokottnál élénkebben mozgott, szélesen kihimzett kendervászon inge
               megcsavarodott körülte, oly gyorsan fordult vissza, hogy felkösse kék, fehér szélü
               kötényét. A kis Ivánon is pirosan himzett ingecske volt, de a piszok ugy befogta,
               hogy a szép gazdag görögös minta csak alig emelkedett ki az egyszinü barna rétegből,
               hanem a gyermek maga egészséges és kedves volt, nem ártott a piszok neki.</p>
            <p>Reggel óta beszélték a Kicserániba: jön az öreg »pán groff«, a fiatal »pán groff«, a
               »pán nagyságos« és a »pán inspector«.</p>
            <p>Kikina Vaszily megint csak az öreg pán groffhoz van rendelve, pedig tavaly, mikor az
               elejtett szarvas húsából többet követelt mint társai, a főerdész ur azt mondta: hogy
               többé nem ereszti fel, csak a postát fogja hordani Dolháról.</p>
            <p>A pán nagyságost pedig Hafinecz Petró Petrü fogja kisérni, mert az magyarul is tud
               egy kicsit. No annak ugyan lesz mit járni!</p>
            <p>»Hát te Miter hol maradsz?« kérdé Hafia.</p>
            <p>»Én az öreg pán groffnak hordom az ételt«, válaszolt Miter, földdel súrolva a ház
               előtt, a kék zománczos, vas konyhaedényt és a csontnyelü késeket.</p>
            <p>Miter igen csinos barna fiú volt, csak kissé vézna és apró csontu huszonegy éve
               daczára, azért is nem vették be katonának.</p>
            <p>Arasznyi széles inge, hogy a munkában ne gátolja, hátra vetve lógott nyakában s
               láttatta az igen finom, majdnem leányos váll és karokat. A mezitelen felső test óriás
               bőrtüszübe volt szoritva, mely hónaljig ért. Hosszú járásnál jó szolgálatot tehetett
               ennek a vékony hajlékony fiúnak ez az összetartó öv.</p>
            <p>Gyér öltözetét, fehér halina nadrág és barna posztószéllel megkötött bocskor
               egészitette ki.</p>
            <p>Miter vőlegénye volt Hafiának, jövőre elveszi, ha málé-földje ez idén jól megterem. A
               leány szerette is, már a hogy ezen a vidéken nemzedékek óta szeretni szokás, a hogy
               édes anyja szerette az apját, a hogy mostoha nénje Perety María szerette Dsamka
               Fedort, mikor hozzá ment.</p>
            <p>Egyiknek sem jutott eszébe kérdezni: vajjon mást nem tudnának-e jobban szeretni,
               egyik sem gondolt másra - jó asszonyok voltak. Miter már több, majdnem »személyes«
               szeretettel függött a kerülő leányon.</p>
            <p>Szerette zsiros fakó hajfonatját, mely vastag háromágban húzódott a füle előtt a
               halántéktól, majdnem az állig, s onnan összecsavarva a hátsó hajtekercshez fonódott.
               Szerette hangját, ha hozzá szólott.</p>
            <p>Este néha tilinkózott is neki, ez volt nála az érzelgés netovábbja, néha pedig
               drombolt.</p>
            <p>Milyen kedvesen tudtak finom metszésü bajusztalan ajkai mosolyogni, mikor a
               krajczáros dromb vas rugója sziszegő rezgéssel járt ki s be apró fehér fogai között.
               Hogy fénylettek gyermekes csillagos fekete szemei, ha a leányra tekintett!</p>
            <p>Hafia pedig csak nézte az erdőt, néha Mitert is, de csak ugy, mint az erdő ezeregy
               fáját, melyeket, mind ösmer, meg is szokott, de melyek közül egyik sem érdekli
               különösen.</p>
            <p>Most a görbeszarvu tarka riskát nézte. Ma hajtották ide, hogy legyen az uraságnak
               tej-vaj. Még két libát és néhány csirkét is hoztak fel.</p>
            <p>Lapkóék háza három helyiségből állt: egy ól, az ő lakószobájuk, és egy nagy konyha,
               melyben az uraság számára főztek, mikor feljöttek. Naponta innen hordták szét az
               ételt, minden vadásznak saját cserkészházához.</p>
            <p>Most csinos bogárszemü menyecske sürgött-forgott a konyhában: Juli, a magyar
               szolgáló, kit itten »szakácsné« czímmel tiszteltek meg.</p>
            <p>Csizmája apró magas sarka belemélyedt a konyha tapasztott földjébe, s rövid, széles
               szoknyája ütemesen ingott csipőjén minden lépése után.</p>
            <p>Péter, a vadász is ott rendezgetett. Most éppen a téa-készletet állitotta össze;
               minden ur számára egy nagy négyszegü fekete bádog doboz. A tetején - mint majdnem
               minden tárgyon itten - a pagony neve »Rika« felirva.</p>
            <p>Mindegyikbe volt, egy fém téa doboz, egy gyorsfőző, egy üveg szesz, egy kékzománczos
               vas csésze, rum és czukor.</p>
            <p>A kerülő házzal párhuzamosan, alig három lépésnyire tőle, állt a vadászlak, de
               ablakai a másik oldalra nyiltak, a selymes zöld rétre, a völgyre, s azontúl, a
               hullámosan négy-öt sorban egymás felett elhuzódó, szelid, erdős hegyekre.</p>
            <p>Két nagy szoba volt a vadászlakban, az ebédlő, majdnem fényüzéssel berendezve -
               legalább itt annak látszott. - Az egyik asztalon felhalmozva szép fehér porcellán
               edények, melynek mindegyikére zöld mezőben álló barna szarvas volt festve. A másik
               asztalon vizes palaczkok, poharak, conservek, angol mártások s egy darab sajt
               üvegharang alatt. A harmadik kisebb asztalkán irószerek, e felett egy polczon a
               »gyógyszertár«, mely Vaseline, Pain-expeller, a kedélyderitő fruit-salt és carbolos
               gyapotból állt. Végre a szoba közepét az ebédlő asztal két lókával foglalta el, de
               ezek már be is voltak festve fényes sötét barnára.</p>
            <p>A hálószoba ugyanilyen nagy és világos volt. Mosdó-készletek és széles padokból állt
               a berendezés. Két padon ágy volt készitve, a falon egy farámáju tükör.</p>
            <p>Télére, mikor a házat becsukták, a madráczokat, ágynemüeket a padlás gerendára
               akasztották, hogy az egér ne jusson hozzá, de a vörös gyapot paplant mégis csak
               kirágta.</p>
            <p>A közbeneső pitvarból egy darab el volt rekesztve: Péter és a két véreb
               hálóhelye.</p>
           
         </div>
         <div type="chapter">
            <head>V.</head>
            <p>»Jönnek! jönnek!«</p>
            <p>Lent a völgyben zöld vadászkalapok - három árnyalatban - tüntek fel. - Bodóczy szürke
               nemezkalapot viselt.</p>
            <p>Apró hegyi lovakon jöttek a vadászok felfelé a meredek, ugynevezett uton, mely nem
               volt más, mint egy ódon, esőmosta kerékvágás. Néha szenet fuvaroztak erre le, vagy
               egy-egy jávorfát, ha a tiszttartó, ugy saját jószántából, az asztalosoknak
               eladta.</p>
            <p>A vadászok után négy ló által húzott parasztszekér ágaskodott a meredekre. Minden
               oldalon egy markos orosz tartotta a járművet, hogy fel ne dülhessen.</p>
            <p>Koflánovics uradalmi vadász hol a szekér előtt, hol utána ment, nézte az utat,
               biztatta az oroszokat, a lovakat, Ágnest és Ernát egyaránt, mert ezek ültek a
               szekeren.</p>
            <p>Köves patakok medrébe, sürü bükkek között, zsombékos havasi réteken ment az út.</p>
            <p>Még egy emelkedés és még egy; végre időszürkitette zsindelytető, gerendákból épitett
               falak, zöldre festett ablak és ajtók látszottak.</p>
            <p>Fent voltak a vadászlak előtt.</p>
            <p>»Jó, hogy nem lóháton jöttetek«, szólt László, »minden perczben le kellett szállni, a
               lovak ugy csusztak. Hogy tetszik?«</p>
            <p>»Nagyon, nagyon«, válaszolt Erna.</p>
            <p>Ágnes pedig csak nézte ezt a napsugaras képet, a lombtömegek gazdag, arany-barna
               szinezetét, melyből vigan, ifjan vált ki egy-egy jávor csengő hangu
               világos-zöldje.</p>
            <p>Zenehullámzásra emlékeztetett a hegyek alakja, a szinezet összhangja. Elragadó
               bűbájos kép. De legvarázslatosabb volt az a rózsás, finom, lilaszin tónus, mely ott
               derengett lágyan, melegen, az erdőség körvonala felett. Összhangzatosan olvadt a
               háttérben lévő hegyek kékes szürkeségébe. A leghátsó és legmagasabb hegysor már oly
               légies, oly áttetsző volt, mintha csak keresztül lehetett volna repülni rajta.</p>
            <p>»Kész az ebéd!« jelentette Péter a fűben heverésző uraknak.</p>
            <p>Erna és Ágnes egy pillantásra a tükörhöz futottak, nem voltak éppen különösen hiúk,
               de hát csak Éva leányai voltak ők is. Ebéd előtt a tükörbe nézni pedig, már
               fajtulajdona az asszonynak.</p>
            <p>Ebéd után az urak még csibukoztak a fűben és a garádicson.</p>
            <p>Loránd és Ágnes közt az irodalomra került a szó:</p>
            <p>»Miért nem indokolja jobban alakjai jellemét és cselekedeteit? Miért nem ad kerekebb,
               következetesebb egyéniségeket?« kérdé Loránd.</p>
            <p>»Olvasta Ibsen műveit?« felelt Ágnes.</p>
            <p>»Nem, - ki az?«</p>
            <p>»Nem mesterem, nem is utánzom, sőt magam is csak egy év óta ösmerem az elérhetlen
               nagy norvéget. Egyéniségünk túl különböző, semhogy egy uton haladjunk, vagy hogy ő
               befolyásoljon, de némely tekintetben az embereket mindig ugy láttam, mint ő.</p>
            <p>A régi classicus korban élhettek régi classicus emberek, kiktől következetességet,
               egyszerüséget lehetett várni. Átlátszó, érthető okokra, egy átlátszó, érthető, várt
               cselekmény, ez az a sokat emlegetett »jellemfejlesztés«, mely helyes is - volt,
               régen.</p>
            <p>Nagy, egyes vonásokban az ember még ma is az, mi volt évszázadok előtt, de a
               körülmények, az élet, a gondolkozásmód igen megváltozott.</p>
            <p>Ma forrongásban van a világ, benne kavarog számtalan nemzedék letünt civilisatiója,
               az ujkor lázas életébe beleolvasztva.</p>
            <p>Hogy lehessen ma egy emberre mondani: »Ez jó«, »ez rossz«, »ez féltékeny«, »ez
               dicsvágyó?«</p>
            <p>Mindezen tulajdonok meglehetnek benne, de soha módositás nélkül.</p>
            <p>Ma is következetesek az emberek, csakhogy összetett befolyások uralják összetett
               egyéniségüket.</p>
            <p>Lehetetlen, hogy a művész minden egyes befolyást, minden egyes okot szem elé hozzon.
               Vissza kellene akkor menni Ádámra, Évára, ösmerni kellene az illető minden szokását,
               vagyoni, egészségi állapotát, az asszonyt, a kit elvett, s az asszonyt, a kit
               elhagyott, házát, vallását, rokonságát, könyveit stb. stb.</p>
            <p>Minden, mit a művész tehet s mit tennie kell: hogy elhihető, élő alakokat teremtsen,
               kik - legalább az ő szivében - igazán élnek, kiket legalább ő igazán megértett.</p>
            <p>Van még a világon egy faj, mely nyugodtabb s kevésbé décadáló a többinél: a
               magyar.</p>
            <p>Ez a faj rokon velem, ezt értem, ennek az érzésével érzek, ennek a gondolataival
               gondolkozom.</p>
            <p>Ezen faj alakjait, ugy a mint uton-utfélen találom, művészileg életre hivni,
               szivemben ujra teremteni, hozzá a természetet, mely megmagyarázza, kiegésziti az
               embert, leirni, ugy a hogy látom, a hogy érzem, ez, ez feladatom, vágyam, álmom.</p>
            <p>Sikerül-e? az már más kérdés, de lássa, nem dolgozhatom máskép - recept szerint.«</p>
            <p>Aztán Reviczky Gyuláról beszéltek, s Ágnes mondta: ha életében egy olyan verset tudna
               irni, mint a »Kenyér«, meg lenne elégedve.</p>
           
         </div>
         <div type="chapter">
            <head>VI.</head>
            <p>A nap leszállásra hajlott, a vadászok indulni készültek. Legelőbb Miklós ment el,
               mert neki leghosszabb utja volt s nem akarta elmulasztani az esteli cserkészetet.</p>
            <p>Nem sokára Loránd indult. Sajátos könnyü járásával haladt a rengeteg felé, Paraszka
               Jóska vitte utána az óriási sárga bőrzsákot, melybe ruhái s egyéb szükségletei voltak
               csomagolva.</p>
            <p>Bodóczy is elment, csak László maradt még egy ideig a főlakban a nőkkel.</p>
            <p>Sokat tréfáltak, nevettek együtt, rendezgettek és terveztek:</p>
            <p>»Hát holnap lejöttök hozzám az ebéddel?«</p>
            <p>»De László, hogy? kivel?«</p>
            <p>»Miter fog vezetni, s hogy biztosabbak legyetek, Vaszilyt is felküldöm.«</p>
            <p>»Jó - hát holnap kilenczkor indulunk«.</p>
            <p>»Waidmannsheil!« hangzott utána, mig ő is eltünt oroszával és bőröndjével együtt, a
               fák mögött. De még egyszer vissza kellett fordulnia, mert Iris, a kutyája, utána
               szaladt. Luno, a másik véreb, a tornácz faoszlopához kötve, keservesen vonított. Most
               Iris is oda került s a kutyák bánatosan néztek okos barna szemeikkel a gyalogútra,
               melyen a vadászok elhaladtak.</p>
            <p>Erna és Ágnes egyedül ültek a tornácz falépcsőin.</p>
            <p>Mindinkább esteledett, az ég megfényesedett a csillagoktól és a rét a hulló
               harmattól. Egy nagytányéru, fehér százszorszép magas, vékony száron ingadozott, s
               mintha fehérsége nőne, mind világosabban vált ki az elalkonyult mezőről.</p>
            <p>Egyszerre csak egy erőteljes, kihivó hang szállt fel a völgyből: erős szarvas
               hatalmas bőgése.</p>
            <p>Majd közelebb, majd távolabb hallatszott a hang, a mint a vad, szél mentébe vagy szél
               ellen forditotta fejét.</p>
            <p>A túlsó hegy rétjéről haragosan szaggatva hangzott a válasz, de a szarvas nem mert
               közelebb jönni; hangja után itélve, ez már gyengébb, fiatalabb állat lehetett.</p>
            <p>Még egynehány erős bőgés, halk mormogással felváltva, aztán egy zörgés a száraz
               levelek között, valami megriasztotta a vadat, hallatszott, mint üti futtában agancsa
               végeit a fatörzsekhez.</p>
            <p>Alig pár percz mulva földrenditő robaj rázta fel az erdő csendjét: egy bükkfa-óriás
               zuhant le a hegyoldalba, a korhadt törzs nem birta meg hatalmas koronáját, -
               összeomlott.</p>
            <p>De ettől már nem félt a vad, megszokta, hogy körülötte a fák kidőlnek s rövid idő
               mulva ujra hallatszott erős, kétségbeesetten hangzó orgonálása.</p>
            <p>A holdvilág előtt könnyü ködfátyolok úsztak el. Erna fázni kezdett. Bementek, mert
               már ugy is hozta Péter a vacsorát.</p>
            <p>Milyen kedélyes volt az ebédlő a nagy, széles, fehér, üveg-harangu lámpával.</p>
            <p>Erna egy ideig hosszadalmas angol házi-regényt olvasott fel Ágnesnek; mikor ezt
               elunták, patience-t akartak rakni.</p>
            <p>»De nincs kártya!«</p>
            <p>»Csináljunk!«</p>
            <p>Fehér papirosból szépen kivágták a kártyákat, meg is rajzolták, sokat nevetve a dámák
               és királyok éktelen alakjain.</p>
            <p>Horgolótűt is faragtak maguknak vékony fából, mert csak egy volt s ők mindketten
               dolgozni akartak.</p>
            <p>Csak ugy repült az idő, észre sem vették s már tizenegyre járt.</p>
            <p>Nagy gonddal vetették meg ágyaikat. Erna két párnát dugott egy párnahajba s büszke
               volt rá, milyen jó kemény párnája van. Ágnes az utazó-pokróczára varrta fel a
               lepedőt, hogy takaróul használhassa.</p>
            <p>Diánka, a kis fekete tacskó, finnyásan és mogorván nézte az intézkedéseket, pedig
               Erna puha plaid-jére fektette és még báránybőrös fehér ködmönét is rátakarta, de
               Diánka okos kutya volt s nagyon is hozzá szokott civilisatiónk áldásához. A
               »regényest« vagy »hangulatost« sohsem kereste.</p>
            <p>A vékony, hézagos mohával kitömött fa-közfalon áthallatszott, mint hortyog Péter a
               mellékhelyiségben s mint tilinkózik Miter a másik házban.</p>
           
         </div>
         <div type="chapter">
            <head>VII.</head>
            <p>A titokteljes, varázslatos bűbáj netovábbja egy sárguló erdő, fehér őszi ködben. Hogy
               világitanak az arany levelek, mintha csak nap sütne rájuk, szinte égnek! Hogy tágul
               és sürüdik a puha, fehér pára-fátyol. Minő óriásiak, megmérhetlenek a körvonalak,
               milyen csodálatos szokatlanok a formák. Mintha egy titokteljes, idegen világba
               érkeztünk volna, hol a tárgyaknak csak átszellemült hasonképeit látnánk.</p>
            <p>Ködös reggel virradt a szép napra. Erna és Ágnes szótalanul mentek Miter után, ki már
               három lépésnyire csak ugy tünt fel mint egy fehér árnyék. Csendesen ment előre s csak
               néha tette le a nehéz ételhordó kosarat.</p>
            <p>Erna nevette Ágnes rövid, piros mosó-szoknyáját:</p>
            <p>»Csak legalább olyan tépett ne lenne!«</p>
            <p>»Hja, ez már a késmárki csúcson is fent volt, huszonkét órát jártam benne
               egyfolytába«.</p>
            <p>Hogy Ágnes oly kitartóan tudott járni, annak titka főkép abban rejlett, hogy tekintet
               nélkül divat vagy szokásokra, mindig alkalmasan tudott hosszabb járásokhoz
               öltözködni.</p>
            <p>Erna elegáns sötét-zöld - salonfogalmak szerint - rövid ruhába volt öltözve, de
               szoknyája a felnyúló füvektől megnedvesedett, a szederindák megtépték szegélyét.</p>
            <p>Másnap Erna leküldött Dolhára hat rőf piros kartonért, átlátta a rövid mosó-szoknya
               czélszerüségét - a piros szin csak szépészeti tekintetből volt szükséges - no meg
               medveijesztőnek.</p>
            <p>László cserkészháza a rengeteg egyik legszebb helyén állt.</p>
            <p>Óriási szürke törzsek hevertek a ház körül, László vágatta ki, nehogy hajlékára
               dőljenek egy váratlan viharos éjben.</p>
            <p>Ő maga egy tönkön ült a ház előtt egy ujjas mellényben és pipázott, az egyik orosz
               nagy tűzzel beszélte neki a mai cserkészetet, mintha ő ott se lett volna, mintha ő
               nem is látta volna azt a jó tizenkettest a páfrányok közt állni. Többet ért egy
               gyenge huszasnál az a széles állásu, vastag agancs.</p>
            <p>»Hiába, rossz széllel mentünk, ha az a legelő lomha suta meg nem riad, talán lövéshez
               jutunk? Talán? De gyönyörü volt, mikor szelet kapott és a fejét hátra szegve,
               visszatört. No jobb igy, ebben a ködben ugy sem lehetett volna biztosan czélozni, bár
               a réten világosabb volt.«</p>
            <p>A fakunyhó, mely most László lakását képezte, hegyes kis zsindelytetővel ékeskedett.
               Minden berendezése egy fapad, egy vaskályha, egy tábori ágy egy pokróczczal. De ez
               már javitás volt, eddig ágy helyett csak egy pad és egy kevés széna szolgált.</p>
            <p>Az ágy előtt, a keményre taposott földön, egy gyékénytakaró terült el.</p>
            <p>Szerény berendezése daczára e hajlék a lakott és lakályos benyomását tette. A padon
               szépen elrendezve álltak a főző edények és a téakészlet. A falra függesztve
               törülközők, a ruggyanta mosdótál, öltönyök, törődött, ázott vadászkalapok és
               express-puskák.</p>
            <p>Az ágy fejénél felszegezett deszkadarabon irópapir, egy új érdekes könyv Szibériáról,
               egy mustáros üvegbe dugott gyertyaszál, gyufa, tinta, só és paprika állt.</p>
            <p>Itt a vadonban kétszeresen feltünt a gondos rend és tisztaság, mely Lászlót mindenütt
               környezte.</p>
            <p>Erna mosogatott, mig Ágnes a kis kályhán az ételt melegitette. Volt rizsleves, hus
               sóskamártással, libapecsenye és sódaros tészta. A kosárból még két palaczk bort,
               egy üveg savanyúvizet, sajtot és kenyeret szedtek ki.</p>
            <p>Nagyon jól esett nekik az ebéd. A maradékot odaadták az oroszoknak, de péntek lévén,
               azok egy világért sem nyultak volna hozzá, eltették más napra s ették a bőjtös
               málét.</p>
            <p>Az ő szállásuk egy elágazó zsindely-fedél volt. A nyilás előtt éjjel-nappal tűz
               égett.</p>
            <p>Ott imádkoztak esténkint, a piros láng megvilágitotta ájtatos arczaikat, összetett
               kezeiket.</p>
            <p>Most Miter vizet forralt a tűznél.</p>
            <p>»Hát mikor veszed el Hafiát?« kérdé László tőle.</p>
            <p>»Majd jövőre.«</p>
            <p>»Az sok idő, hátha addig hűtlen lesz?«</p>
            <p>Miter csak nevetett.</p>
            <p>»Ha mást szeretne?«</p>
            <p>»Akkor megölöm«, mondá Miter még mindig tréfásan, de mintha lelkében felébredt volna
               valami, a mi eddig nem volt ottan. Egy megmagyarázhatlan kifejezés futott végig
               arczán, de mihamar kialudt belőle, mint az elhamvasztott papirdarabon átfutó utolsó
               szikra.</p>
            <p>Erna kissé elfáradt a hosszú járástól s az egyetlen nyugvó helyen, a tábori ágyon
               pihent, László ráteritette bőrkabátját, mert a falon átfujt a szél.</p>
            <p>Ágnes a küszöbön ült s mesélte nekik, hogy megijedt ma Péter a medvétől. Csakugyan
               látott egy jókora bocsot. Császármadarakat ment lőni a konyha számára, akkor
               találkozott a szörnyeteggel. A medvebocs elfutott s Péter halálsápadtan tért vissza
               kalandja után.</p>
            <p>Vaszily nyugtalanul hallgatódzott s integetett, hogy ideje lenne már a cserkészetre
               indulni.</p>
            <p>László még búcsúzóba Ernához fordult:</p>
            <p>»Hijjuk meg egyszer Géresi Bélát ebédre.«</p>
            <p>»Mikor?«</p>
            <p>»Kedden.«</p>
            <p>»De muczkóm, kedden már nem leszünk itt.«</p>
            <p>»Dehogy nem, megszeretitek a helyet s maradtok addig, mig mi.«</p>
            <p>Mikor Ágnes és Erna felértek a főlakhoz, két idegen alak ült a ház előtt a réten.
               Csendőrök voltak.</p>
            <p>A kakastollat kalapjukon lengette a szél és arczuk pirosra volt kifúva.</p>
            <p>Juli nevetve beszélte, hogy benéztek az ablakon, a rózsás piros kendőket mindjárt
               megösmerték, hogy a huszti boltból kerültek, a fénymázos kis gombos czipők láttára
               pedig azt kérdezték: hát ez miféle gyereké? Nem akarták elhinni, hogy felnőtt személy
               lábára valók.</p>
            <p>Ágnes beszélgetett a csendőrökkel: hova mennek? miért járnak erre? hiszen itten nincs
               rossz ember!</p>
            <p>»Rossz ember mindenütt akad, a hol ember van, meg a legjobból is válhat rossz«,
               felelt az egyik csendőr mély filozófiával.</p>
            <p>Különös tapasztalatai lehettek.</p>
           
         </div>
         <div type="chapter">
            <head>VIII.</head>
            <p>Csakugyan meghivás ment a szomszéd pagonyt bérlő Géresi Bélához s a többi vadászoknak
               is tudtára adták, hogy kedden ebéd lesz a főlakban.</p>
            <p>Már tiz órakor mind összegyültek.</p>
            <p>Alig ösmerték meg a házat, ugy ki volt díszitve bükkgalyakkal kivül-belül. A
               szobákban még páfrányok és rózsás parasztkendők is pompáztak a falon.</p>
            <p>Padokon, asztalokon virágcsokrok, kézi tükrök, fényképek, sőt még néhány kis
               ékszerdarab is, közöttük egy nagyon csinos arany láncz-karperecz egy kis gyémánt
               ibolyával; ma ezt vette fel Ágnes a nap tiszteletére, Erna pedig felsütötte a
               haját.</p>
            <p>Minden a jókedvüen lakott otthon benyomását tette.</p>
            <p>Az asztalon bükklevél-koszoru terült el, melynek a díszen kivül még az a czélja is
               volt, hogy a nem éppen hófehér abroszt eltakarja.</p>
            <p>Erna ugyan, mint gondos háziasszony, még saját mandolaszappanját is odaadta Julinak,
               hogy egyetlen asztalkendőjüket kimossa, de bizony csak olyan mosás volt az.</p>
            <p>»Hol marad Béla ilyen soká?«</p>
            <p>Alig hogy Loránd e kérdést kimondta, feltűnt a lupus in fabula a láthatáron:</p>
            <p>Magas, szikár alak, koromfekete haj simult az alacsony homlokra, az aczélkék szemek
               szenvedélyesen, élénken forogtak, a telt piros ajkat még jobban előre tolták a
               kissé kiálló fogak, éles, nagy vonásain megfeszült a sötétbarna bőr. Valami lovagias,
               romantikus volt az egész jelenségben: Don Quixote, ugy a hogy Cervantes
               megálmodta.</p>
            <p>Különösen, de mégis jól illett ezen meglepő alakra az ujdivatu koczkás ruha, a finom,
               fehér ing, a vékony, hegyes orrú czipő.</p>
            <p>Barna, sovány, ideges kezén jól ápolt hosszú körmök voltak, czimeresen himzett kék
               zsebkendője finom ixora-illatot terjesztett.</p>
            <p>»Hát te hogy utaztál az erdőn át, ebben az elegáns öltözetben?« kérdé Loránd.</p>
            <p>»Barátom, az oroszom hozta utánam a ruhát egy zsákban. Hat órakor indultam, mikor
               közeledtünk tout d’un coup mondtam az orosznak: no most öltözködünk! csak nem
               jelenhettem meg a dámák előtt shooting suitba?«</p>
            <p>Aztán Ernához fordult: »Grófné, édes, ez valóban idia dia filia volt magoktól ide
               feljönni, jövőre én is elhozom a menyecskécskémet. Igazán magok very gentleman
               hölgyek - főuri mulatság - oh édes Istenkém - mindig
               mondom: az első a sziv, aztán az ész.</p>
            <p>Itt különben con amore dei ellehetnek«.</p>
            <p>Igy beszélt még soká a leghihetetlenebb kitételeket használva, s bár az összefüggést
               nehéz volt megtalálni, mindenki szivesen hallgatta, mert érezhető volt, hogy e zavart
               szavak alatt igazi, jó, nemes érzés rejtőzik, s nagy meleg lelkesülés - igaz, hogy
               nem volt mindig kivehető, hogy miért.</p>
            <p>Rajongott az asszonyokért, menyecskécskéjéről elragadtatással beszélt s barátaiért a
               tüzbe ment volna, csak a kaczér asszonyokat, különösen, ha soványak voltak, nevezte:
               istenharagos bőregérnek.</p>
            <p>Különben a megtestesült udvariasság volt.</p>
            <p>»Bérczes kis hazájáról« beszélt, Erdélyt értve, Lorándot sokszor nevezte
               »barátamnak«, és nagy érdeklődéssel kérdezte hol, mikor, és hogy lőtte azt a
               tizennégyest, melynek agancsát most hozta be a kerülő.</p>
            <p>»Édes Istenkém«, folytatá »már én kitárom a szivemet, nem kivánok sokat, csak
               puskámat legalább egyszer kilőhetném!«</p>
            <p>Loránd erre mosolygott, mert ő tudta Béla szokását: Ha soká nem jött vad, czélba
               lőtt, hogy az oroszt bámulatba ejtse angol puskája kitünőségével.</p>
            <p>Vig ebéd volt az a kicseráni vadászlakban.</p>
            <p>Soha nem jöttek még össze ilyen gondtalanul, ilyen nyugodt jó hangulatban. Egy
               aggodalom, egy árnyék sem zavarta meg az összhangot.</p>
            <p>Itten mindenki biztonságban érezte magát az élet ezer apró lélekölő gondjai és
               váratlan szörnyü csapásaitól.</p>
            <p>Még a posta is csak kellemes vagy közömbös leveleket hozott.</p>
            <p>Délután Ágnes hitta Lászlót, jőjjön, nézze meg, hogy kártyáznak az oroszok Lapkó
               szobájában.</p>
            <p>Érdekes kép volt. A gyéren megvilágitott sok különböző alak egyforma nézésükkel;
               komolyan, majdnem elegikusan ütötték a zsiros magyar kártyákat.</p>
            <p>Hafia a bölcső mellett ült, s a kis Ivánt ringatta, ki melegre, pirosra aludta
               magát.</p>
            <p>»Voltál már valaha Mária-Pócson?« kérdé László a leányt.</p>
            <p>»Nem, csak a néném volt ott egyszer«.</p>
            <p>»No, oda menj el,« folytatá a gróf, »oly nagy templom van ott, hogy a dolhai ötször
               beleférne, ezüst teteje van, búcsúkor ezer gyertya ég benne, és husz pap mondja a
               misét.«</p>
            <p>Hafia széles állkapczája előre tolult, mintha valamibe akart volna harapni, nyugodt
               arczkifejezése butává változott.</p>
            <p>Mintha csak megcsapta volna az ezer gyertya lángja, forró, emésztő vágy kelt
               szivében. Fellázadt benne követelő ifjusága az egyhangu vágytalan élet ellen, érezte,
               hogy van még valami a világon Dolhán kivül, mit ő nem ismer, a mit szeretne, a mi
               után vágyakozna, de mert érzését nem értette meg, még gondolatba se tudta foglalni,
               csak még egykedvübben, butábban nézett maga elé.</p>
            <p>Hanem felébredt fantáziája, nem hagyta többé nyugodni, a primitiv ember vad
               képzelőtehetségével szőtte álmait. A pócsi templom fogalma alatt egy oly irtóztatóan
               ragyogó szines aránytalan valamit képzelt, melytől minden tisztultabb műizlés
               megborzadt volna, de mi nála a gyönyör fanatikus élvezetévé vált.</p>
           
         </div>
         <div type="chapter">
            <head>IX.</head>
            <p>Az uraság már régen elhagyta Kicseránit, a vadászlak zöld táblái régen zárva voltak,
               minden csendes lett, csak az egér zörmölt az üres porczellán edények között, keresve
               egy elfelejtett száraz kenyérmorzsát.</p>
            <p>A hó is lehullott, de Hafia még mindig Pócsra gondolt. Még mindig álmodozott az ezer
               gyertyáról.</p>
            <p>Néha ugy érezte, mintha hózivatarba állna és a megszámlálhatlan fényes hulló
               hócsillagok elvennék a szeme világát.</p>
            <p>Lassan, lassan rá nőtt a fény szivére, körülfonta eszét, elkábitotta és ezen érzések
               összege egy nagy vágyba olvadt: Pócsra menni!</p>
            <p>Még ápolta és növelte magában e vágyat, mert szent dolognak hitte.</p>
            <p>Egyik éjjel azt álmodta, hogy ő Szűz Mária és a nép előtte imádkozik, Lapkóék, Miter,
               meg Áron a veres zsidó is, de az egyszerre elhuzódott és egy ledőlt bükkfa lett
               belőle.</p>
            <p>Ráért a leány álmodozni egész hosszú télen.</p>
            <p>Legfeljebb vizért ment és himezte egyik vastag vászon inget a másik után, kék és
               piros szállal.</p>
            <p>Az orosz asszonyoknak itt ritkán van egyéb dolguk.</p>
            <p>Ugy élt mint minden télen eddig, csak néha feje a munkánál nagyon előre hajlott és a
               vér elöntötte széles csontú orczáját.</p>
            <p>A változást senki sem vette észre nála, először, mert nem ügyeltek reá, aztán, mert
               nem is igen nagy volt - külsőleg.</p>
            <p>Néha mondta Miternek: Te Miter, mielőtt megesküszünk, elmegyünk a pócsi búcsúra.</p>
            <p>Miter pedig örült, hogy egyáltalán az esküvőről beszél, és szépnek találta, ha a
               leány sárgás bőre megveresedett.</p>
           
         </div>
         <div type="chapter">
            <head>X.</head>
            <p>»De gyönyörü is volt oda fent, hogy vágyódom sokszor vissza, a mi kedves
               Kicseráninkba!« szólt Erna barátnéjához.</p>
            <p>Ágnes szobájában ültek.</p>
            <p>A szoba telve virágokkal, rezeda és pármai ibolya illata áradt szét benne, egy ódon
               szekrényen óriási csokor volt sárgult galyakból. Ott pompázott minden árnyalat, az
               égő verestől a halvány fehéres sárgáig, hozzá illesztve hosszú vékony nádszálak
               fakult zöldje.</p>
            <p>A falon fényképek és vázlatok voltak - emlékek Ágnes festő-barátjaitól. - Az utóbbiak
               között néhány mestermű is. Különösen egy erdőrészlet tünt fel merész kivitelével.
               Csak úgy hullámzott a reszkető aranyos meleg a fényes zöld réten.</p>
            <p>Végtelen kedves volt szinben egy más vázlat: széles fatörzsek alatt, lomhán,
               gondtalanul elterülve egy paraszt fiu alakja, egy oldalról erősen bár, de még is
               lágyan megvilágitva, a másik oldal a fák hives árnyékában.</p>
            <p>Különös ellentétet képeztek e szobában a komor kinézésü felhalmozott régi könyvek,
               bőr kötésben, vászonban és kötetlenül, az itt-ott elszórt gyermekkori emlékekkel.
               Apró, jelentéktelen tárgyak, melyek nem voltak sem szépek, sem értékesek, de Ágnes
               igy szerette maga körül: az emlékeket, a könyveket, a vázlatokat s mindenek felett
               virágait.</p>
            <p>Iróasztala a legkényelmetlenebb butordarab volt, mely valaha asztalos kezéből
               kikerült.</p>
            <p>Rozogán mozgó, ezenfelül olyan kicsi, hogy egy nagyobb papirlap alig fért reá, s még
               hozzá telerakva levélcsomagokkal, rajzokkal, jegyzetekkel.</p>
            <p>De hát Ágnes megszokta; itt irta számtalan leveleit, műveit s azt gondolta: talán más
               asztalon irni sem tudna.</p>
            <p>Itt élte át élete legkeserűbb és legboldogabb óráit. Most egy tanulmány megkezdett
               lapja feküdt a kis iróasztal kopott zöld posztóján, egy regénye női alakját rajzolta
               meg, még csak e pár sor volt odavetve:</p>
            <p>»Ha tudnák, hogy kinoz lelki magányom! Az élettel ugy a hogy van meg vagyok elégedve.
               Vágyaim! ha élénkek is, de kormányozhatók, a természet folyásával és a
               változhatatlannal szemben sohasem voltam ellenszegülő - ösmerem a megnyugvást minden
               keserüségen keresztül.</p>
            <p>De a magány, a magány! ez szörnyü. -</p>
            <p>Régebben azt hittem, hogy csak történetesen nem akadtam azon lényre, ki mint barát,
               barátnő, szerető, férj, rokon vagy bármely más alakban megoszthatná azon lelki terhet
               és gyönyörüséget, mit az élet osztályrészemül adott.</p>
            <p>Most már tudom: énemben van a hiba, mely magányosságra kárhoztat. Ki értene meg? -
               hiszen magamat sem értem mindig.</p>
            <p>De akkor minek ez a szeretet, ez az odaadás?</p>
            <p>Az embereknek nem kell, és mindent megtesznek, hogy elriaszszák magoktól, a fák meg a
               virágok nem érzik és nem felelnek - csak néha-néha.</p>
            <p>Aztán minek ez a végtelen szánalom az élettel?</p>
            <p>Kinek? Minek?</p>
            <p>A gyöngédség tiltja, hogy nyilvánitsuk, és még ha nyilvánitnók is, mit használna? ki
               lenne ez által boldogabb?«</p>
            <p>Ágnes ezen személyesitésnél egy, a lehetőségig finomult szenvedélyes érzésü, magas
               müveltségü női alakra gondolt, de a mint a szavakat leirta, önkénytelenül, a
               tudatlan, széles arczu, álmatag Hafiát látta képzeletében.</p>
            <p>Ernával beszéltek Hafia és Miterről.</p>
            <p>Ágnes azt állitotta, hogy valami szomorút, végzetszerűt lát, vagyis inkább érez e két
               alakban, és ugynevezett szerelmükben.</p>
            <p>Erna nevetett: »No ez már megint a te túlzásod, azok a jámbor jó emberek!«</p>
            <p>»Miter féltékeny és szenvedélyes«.</p>
            <p>»De ugyan, Miter! az a gyerek, ki csak mindig nevet, ha főzi a málé tokánt. És Hafia
               oly jó leány!«</p>
            <p>»Jó, a mennyiben nem rossz, de igazi asszonytermészet - nagyon alacsony fejlődési
               fokon. Ha valami egyszer gyenge fejét elkapja, soha többé nem leli meg a helyes
               útat.</p>
            <p>Különben igazad van, minden jól lesz közöttük, ugyan mi is zavarhatná meg az
               egyensúlyt abban az egyhangu életben?«</p>
            <p>Erna sürgette Ágnest, hogy vegye kalapját.</p>
            <p>Magával vitte Halmadra, hol már vagy egy hete megkezdődtek a falkavadászatok, és vig
               társas-élet folyt.</p>
           
         </div>
         <div type="chapter">
            <head>XI.</head>
            <p>A halmadi kastély udvarán lovászok vezették a felnyergelt paripákat, voltak közöttük
               szép lovak és csunya lovak, nyirott szőrü parádézó, vékony állatkák, komoly, munkára
               termett, jó, de nem tetszős lovak, s néhány, melyben a sportkedvelő, a vadászló
               eszményképét találhatta fel: tetszős, erőteljes formák, finomság, nemesség és
               kitartás egyesülve.</p>
            <p>A lovasok közt is voltak olyanok, kik jól, kik rosszul, és kik kitünően
               lovagoltak.</p>
            <p>Az egész kép igen szép és élénk benyomást tett.</p>
            <p>Hosszan elnyúló akáczsor vezetett ki az udvarból egészen le a kálvinista templomig a
               falu közepébe.</p>
            <p>A fák finom leveletlen galyai lágy szürkés szinben borultak a halványkék égre.</p>
            <p>A fasor közepén tarka kopók, de ugy egy csomóban, hogy az egész csak egy idegesen
               mozgó fehéres pecsétnek látszott. A kutyák után a falkanagy, Gimesy László széles
               alakja tünt fel, nyugodtan, pompásan, gyönyörüen lovagolt. Utána a többi lovasok.</p>
            <p>Szépen nézett ki e homályos őszi napfényben a posztó vadászkabátok bársonyos
               sötét-zöld szine, a fényes arany jelvényes gombok, az éles piros mellények, még
               nehány kék huszár egyenruha tarkitotta a képet s egy lovasné gyermekes kedves
               alakja.</p>
            <p>Erna könnyü vadászkocsiban hajtatott utánuk, hogy egy homokdomb tetejéről a
               találkozást, és ha lehet, a vadászatot is nézhesse.</p>
            <p>Gyönyörű látvány volt, midőn a kutyák felvették a szimatot s az egész falka, mint egy
               világos felhő suhant el a selyemsárga fakult mező felett. Elől kitünt a vezérkutya
               erőteljes hajlékony alakja s messzire elhallatszott nyujtott izgatott hangja.</p>
            <p>Egy jó erős vadászat után felvillanyozott kedélylyel
               kipirult arczokkal gyültek össze teához a téli kertbe.</p>
            <p>Jól esett e kis pihenés öltözködés előtt.</p>
            <p>A halmadi kastélyban még egy külön nagy társas-élet is folyt, a házi és az összegyült
               vendég-cselédség körében. Voltak öreges, elkényeztetett komornák, kik szörnyen
               czifrán öltözködtek, semmivel sem voltak megelégedve s mindenkit lenéztek, de
               leginkább saját urnőjüket és más urnők csinos fiatal szobaleányait.</p>
            <p>Diplomaticus borotvált képű komornyikok igyekeztek a finom társalgás művészetét meghonosítani.</p>
            <p>Vig inas-fiuk üzték izetlen tréfáikat, ha ugyan idejük engedte és ez a nagyon is
               exclusiv társaság megtürte őket.</p>
            <p>A komornák bálványa Reinhold monteur volt.</p>
            <p>A villanyos lámpák felszerelése miatt jött Bécsből, tulzott divatosan öltözködött,
               olcsó illatszerekből nagy mennyiségeket használt el, talán kissé rizsporozta is
               arczát - nagyon szép embernek tartották.</p>
            <p>Az egyetlen természetes egyéniség itten az uradalmi állatorvos volt.</p>
            <p>Jó állásu, tanult ember lévén, nem volt ráutalva »szerepet« játszani, vagy »jelmezbe«
               megjelenni.</p>
            <p>Kissé nyers természetessége még ebben a körben is hatott, jó izű, valódi nevetés követte elbeszélését.</p>
            <p>De belezúgott a nevetésbe egy rezgő, ideges zsongás: a házi telefon jelzője.</p>
            <p>Négy hang kiáltotta egyszerre négy különböző komorna nevét, mind türelmetlenül,
               ingerülten: a hölgyek öltözködni akartak.</p>
            <p>Nem csoda, hogy a társaság a széles alacsony padlás-szobában rosszkedvüen
               duzzogott.</p>
            <p>Még a tréfás elbeszélést sem hallgathatták végig.</p>
            <p>A máz lemállott az arczokról, természetesek, de igen durvák és közönségesek lettek
               mind egyszerre.</p>
            <p>Csak egy csinos jókedvü kis szobaleány és az állatorvos nem változtak.</p>
            <p>Szent Hubertus napját ünnepelték. Ugy a hölgyek, mint az urak teljes diszben jelentek
               meg este az ebédhez.</p>
            <p>Hadadi Ernő báró a nap tiszteletére vörös frakkba öltözött, mi jól illett vézna
               alakja és már-már szürkülő göndör hajához, tudta is, hogy jól néz ki s végtelen hiu
               ember lévén, ezen tudatban szörnyen jó kedve lett.</p>
            <p>Erna nagyon bájos volt fehér selyem uszályos ruhájában. Szép karjaira és nyakára oda
               simult a gazdag csipke-dísz. Fényes sima hajába nagy gyémánt-csillag volt tüzve. A
               pompás öltözék daczára, egész megjelenésében valami szerény, majdnem leányos volt, mi
               nagyon megnyerően és kedvesen hatott.</p>
            <p>A kis lovasné mindent felrakott magára, a mit csak emberileg kigondolni lehet, volt a
               fején gyémánt, toll, egy nagy szalag-csokor vállain a kivágott ruha felett, egy
               hattyutollas aranynyal áttört gallér, derekán egy széles crèpe öv, de minden jól állt
               neki, mintha csak Párisban rajzolták volna - egy bonbonnière-re.</p>
            <p>Még sok szép más öltözékben sok csinos fiatal leány és asszony ült a nagy
               feldiszitett asztal körül.</p>
            <p>Erna tekintete végig simult a társaságon és Ágnesen akadt meg, ki egy puha
               halvány-sárga selyem ruhát viselt. A szívalaku kivágott derék bágyadt fényü
               gyöngyökkel volt kihimezve, az ujjakat értékes régi sárgás csipkék képezték.</p>
            <p>Ágnes szerette azt a gazdag halvány szinezetet, mely a fehér és arany között
               hullámzik.</p>
            <p>Erna intett neki, egymásra mosolyogtak, eszükbe jutott Kicseráni és rövid piros mosó
               szoknyájuk.</p>
            <p>Este zene volt. Loránd a harmoniumhoz ülve kisérte Déri Béla hegedü játékát.</p>
            <p>Déri nagyon csinosan hegedült s ezenkivül az egész társaságban a legelegánsabban
               szivta flóta-nagyságú szivarjait s a legizlésesebb
               zsebkendői voltak.</p>
            <p>Sugár magas alakját könnyű pose-ba hajtva, húzta egyik szép nótát a másik után.</p>
            <p>Erna nővére, a szelid fehér arczú Julia, a zongorához ült, szép játékával tetemesen
               emelve a zene összhangzatos hatását.</p>
            <p>Most egy uj nótára került a sor: »Nem kivánom, hogy felrója a jó Isten.«</p>
            <p>Erna és Ágnes ismét összenéztek, mintha csak az erdő bűbájos képe, szívedző illata
               lebegne körülöttük - ezt danolták ők ott fent széles, jó kedvükben.</p>
           
         </div>
         <div type="chapter">
            <head>XII.</head>
            <p>Forró nyár következett a hosszú hideg télre.</p>
            <p>A Nyirségen már mindenütt learattak, be is hordtak, csak itt-ott tágas csürkertekbe
               zugott egy-egy késedelmes cséplőgép.</p>
            <p>Meleg szél hordta a homokot, beporozta vele a fényes tarlót, az ákáczfák lankadt
               leveleit. Fárasztón lomhán elterülő nagy meleg áradozott a Tisza felett a leányvári
               révnél.</p>
            <p>A révész ingujjával törülte le izzadságtól csurgó homlokát.</p>
            <p>Alig birta áthuzni a hidast. Hosszú kampós botjával bele kapott a kifeszitett
               kötélbe, magához vonta, hogy a vereses gömbölyü rézcsigák megcsikordultak és tova
               csusztak rajta, de csak egy darabon. Nagy munka volt ezt a temérdek bucsujáró népet
               átszállitani.</p>
            <p>Marmarosi oroszok voltak mind, fehér halina ruhákba, gyertya-viaszba mártott kemény
               fényes kalapokkal, az asszonyok tarkára himzett barnás vászon ingekbe.</p>
            <p>Felettük gömbölyü kék rudakon templomi zászlók ingadoztak, vörös rojtos gyapotból,
               tarka világos szentképekkel, az egyiken még egy arany virágokkal nyomtatott rózsaszin
               fátyol is volt.</p>
            <p>A hidas elején Hafia állt Miter mellett és bámulva nézte a sik egyenes partokat.</p>
            <p>A leányt eltikkasztotta a nagy hőség és a hosszú ut.</p>
            <p>Miter lehajlott, kalapjába vizet meritett a zavaros habos Tiszából s oda nyujtá
               Hafiának, de ez undorodott valamitől.</p>
            <p>A minden orosz háza és személye körül terjengő birka-szag, itt e forró napsugarak
               alatt még erősbödött és uszott a tulterhelt tutajjal, Hafiának kellemetlen volt e
               szag - először életében.</p>
            <p>Milyen távolnak látszott neki az az üde friss reggel, midőn elindultak, pedig csak
               tegnapelőtt volt.</p>
            <p>Vasas szekerek zörögtek végig az uton. Husztra szállitották a sok kályhát és
               fazekakat a dolhai vasgyárból.</p>
            <p>Keselymező előtt a lapályon nyolcz liba legelt, megszámolta mialatt a szent éneket
               énekelte és a »Mária« szó helyett nyolczat mondott bele, de nem vette senki
               észre.</p>
            <p>A fényes levelü diófák, a szőlőhegyek mind-mind lassan eltüntek Hafia szemei elől,
               végre homokos talajra értek, itt látott először dinnyét.</p>
            <p>A tapasztaltabb oroszok, kik már máskor is voltak bucsujáráson, neki estek s még a
               kemény zöld hajába is bele haraptak, Hafia pedig a fényes fekete magokat rágcsálta
               szét s azt mondta: olyan mint a bükk-makk, vagy négyet el is tett, hogy haza viszi
               mostohájának kóstolni.</p>
           
         </div>
         <div type="chapter">
            <head>XIII.</head>
            <p>Leirhatlan zsibongó élet hullámzott a pócsi bazilika körül.</p>
            <p>Bucsujárók ezrei, térden, imádkozva, énekelve, a földet csókolva, zászlók, gyertyák,
               keresztek tarka sokasága, mézeskalácsosok méz szagu bódéjai, ide-oda siető papok -
               hosszu szakállal ha oroszok, borotvált ajakkal ha katholikusok voltak - a koldusok
               rémes hada, kik nyomorukból kereskedést üzve, a nem »hivatalos« szegényre megvetéssel
               néztek.</p>
            <p>Volt itt az emberiség minden fajtájából, ott a tiszta áhitat, az egyszerü szivjóság a
               legelvetemültebb lelki sülyedés mellett, a gyermek, kit élte kezdetén hoztak ide,
               hogy áldás szálljon többi napjaira, az aggastyán, ki utoljára jött el, hogy áldást
               vigyen magával titokteljes végső utjára és sok-sok élvezetre vágyó nyugtalan szív,
               melyeknek örömük telt a hang- és szin-zürzavarban, a zsibongó lázas változó
               életben.</p>
            <p>Hafia most tolakodott Miterrel a templom nagy ajtajába, de a néptömeg ott
               megtorlódott, lehetetlen volt bejutni.</p>
            <p>A leány egy magyar paraszt-legény mellé került, ki durván a szemébe nevetett, mert
               Hafia öltözete különösnek tünt fel neki.</p>
            <p>»Soha ilyet, mint ezek a tót leányok, még bucsúra is csak egy ingben jönnek!«</p>
            <p>Dobos Pista volt a legény neve, kálvinista létére is eljött a bucsúra, részben a
               mulatság, részben pápista szeretője, Gér Erzsi kedvéért.</p>
            <p>Erzsi most is ottan állt mellette, csinosan, módosan, ünnepiesen felöltözve, rádőlt a
               vállára és vele együtt nevette a »tót leányt« különös öltözetével.</p>
            <p>De Pista már megbánta durva nevetését.</p>
            <p>Hafia halványan, szégyenkezve, fáradtan állt előtte. Maga sem tudta, hogy mit
               nevetnek rajta, hogy miért szégyelli ugy magát? de rá nézett Erzsi kaczkiás alakjára
               s egy uj tapasztalattal, egy uj érzéssel lett gazdagabb: megösmerte az
               irigységet.</p>
            <p>Pistának feltünt: hogy szép foga van ennek a tót leánynak és elkezdett vele beszélni,
               minden szláv szót felhasználva, mit katonáskodása alatt Boszniában tanult.</p>
            <p>Hafia gyönyörűnek találta ezt a beszédet, bár csak itt-ott értett meg belőle valamit,
               többek közt azt is, mikor a legény mondta neki: meglátogatlak rózsám, bizony isten
               még e nyáron elmegyek hozzátok.</p>
            <p>Aztán hogy ki volt a bajusza fenve Pistának és hogy hányta hátra a fejét, mint egy
               makranczos ló!</p>
            <p>Miterre tekintett, az csendesen, némán nézett maga elé s mosolygott, mintha soha sem
               jött volna ki erdejéből.</p>
            <p>Hafia végtelenül türelmetlen lett:</p>
            <p>Jaj csak már bent lennék a templomban!</p>
            <p>Pista megértette kivánságát, két hatalmas könyökét neki feszitette a tömegnek, egy
               kis ür támadt körülöttük, a sokaság megint össze huzódott mögöttük, előre tolta őket
               - bent voltak a templomban.</p>
            <p>Még korán volt.</p>
            <p>A templom tágas boltives helyisége még nem telt meg egészen, csak az ajtónál
               tolongott a nép. A külső izzó napról jöve, hüvösnek tetszett a magas kupolás
               bazilika.</p>
            <p>Hafia szemében még ott remegett az a kábitó napfény. Eleinte nem látott semmit, a
               feje szédült a derengő homályban, aztán lassan világosabban szállt reá a fény száz
               meg száz égő viaszgyertyáról, ragyogó aranyos ködöt huzva szeme elé.</p>
            <p>E ködön keresztül élesen hatott át egy sugár ezüstös tisztasága. Egy nagy ezüst
               koronáról jött, mely a csoda-kép felett lebegett, Koriatovics herczeg ajándéka, ki e
               templomot is épittette.</p>
            <p>A kép maga, muszka szokás szerint, a közfal ajtaja felett volt felfüggesztve, magasan
               a templom közepébe: egy fára festett, megbarnult Madonna, a byzanczi alakok és a
               byzanczi felfogás szenvedélytelt merevségével.</p>
            <p>Majdnem megható az a tehetetlen merevség, ijesztő az a lekötött szenvedély.</p>
            <p>Még jobban kitüntek mindezen vonások az által, hogy a Madonnára és karjaiba levő kis
               Megváltóra aranynyal áttört nehéz damaszt palást volt feladva, nyakába egy kincseket
               érő ékszer tiz sor rendkivüli nagyságu és szépségű
               keleti gyöngyökből.</p>
            <p>Az alakokból jóformán csak a mandola-vágásu nagy sötét szemek látszottak, legalább
               csak ezek tüntek fel titokteljes, megmagyarázhatlan kifejezésükkel.</p>
            <p>Az a kép, mely ezreket vonzott magához, ezreket megvigasztalt, melyhez ezrek áhitata,
               kétségbeesett kérelme szállt fel, mintha visszalehelné mindazt az áhitatot,
               kétségbeesést és vigaszt, mely őtet századok óta környezte. Bűbájos varázslat vette
               körül: az eszményesités varázsa.</p>
            <p>Hafia áhitattal nézett a képre, aztán leborult a templom hűs kövezetére.</p>
            <p>Boldog volt, oly boldog, hogy mellét egy nagy nehéz sóhaj emelte: ah! ah!</p>
            <p>Névtelen, gyönyörteljes, fájó érzés vett rajta erőt, egy azon érzésekből, melyre a
               legtudatosabb elme is épen oly kevéssé talál szavakat, mint a legtudatlanabb nép
               gyermeke.</p>
            <p>Egy érzés, mely néha az áhitat, szerelem, vagy költészet alakját ölti, de mely
               keletkezésében megfoghatatlan, megnevezhetlen.</p>
            <p>Most elkezdődött az a különös ének, melyet a muszka ritus ir elő.</p>
            <p>Előbb egy végtelen lágy és végtelen szomorú dallam. Halk elhaló accordjai a
               beláthatlan puszta képét idézték fel a hallgató képzelmében, aztán mindinkább
               kuszáltabban, izgatóbban szálltak a hangok, a discant élesen szelte át a bassus
               orgonaszerü búgását, forró szenvedély vibrált az énekbe, csillogott, szállongott
               benne, de az összhangot alig lehetett megtalálni, értelmetlenné, zavarttá vált a
               zene. Egyszerre csak, mintha minden hangfolyam megtalálta volna biztos medrét, egymás
               mellett nyugodtan folytak a vég accord megkönnyebbült sóhaja felé.</p>
            <p>Hideg borzongás futotta át Hafia testét, mintha lázas lenne, majd ismét melegen
               ömlött körülette a mindinkább páratelt nehéz levegő. Most egy forró <hi
                  xml:id="Hlk503640851">lehellet</hi> érinté arczát, ettől is megremegett, biztos
               volt benne, hogy a magyar legény áll mellette.</p>
            <p>Felveté áhitattól mámoros szemeit, de tekintete csak Miter közel arczával
               találkozott.</p>
            <p>Előbb nem értette: miért van ez itten? hogy került ide? Hiszen ez nem a
               Kicseráni?</p>
            <p>Aztán hogy mindinkább felocsúdott félálmából, szánalmas megvetéssel nézte azt a
               csenyevész gyermekes alakot maga mellett, és undorral a birkaszagú halina ruhát.</p>
            <p>Miter órákon át imádkozott, ájtatosan türelmesen, már a nagypénteki imát is elmondta,
               végre nem jutott semmi más eszébe, csak sohajtozott, mint az ájtatos öreg
               emberek.</p>
            <p>Aztán nézte nézte a csodatevő szentképet, mig lassan elfordúlt tekintete Hafia
               felé.</p>
            <p>Rátapadtak szemei a leány arczára, alakjára, kipirult jobb fülére. Egy kis fekete
               lencse volt rajta, épen a fül felső hajlásán, azt nézte Miter csak oly áhitattal,
               mint előbb a Mária-képet.</p>
            <p>Hafia még soha sem tűnt fel neki ilyen szépnek. Most már valóban szerette a férfi
               igaz szivü egyenes, bizalomtelt szerelmével.</p>
            <p>Tetszett neki egyszerü öltözete s dühös lett arra a gondolatra: ha egyszer Hafia is
               ilyen bolondosan felczifrázná magát, mint a többi idegen asszony itten!</p>
            <p>De majd meglátná! az ő felesége csak ugy fog öltözködni mint az édesanyja, és olyan
               jó asszony is lesz.</p>
            <p>Miter még soha sem volt ilyen boldog, még soha sem örült úgy az életnek, a
               jövőnek.</p>
            <p>Az ő lelke is, mint Hafiáé, nagy átalakuláson ment keresztül a bazilika fényes
               homályában.</p>
            <p>Mindketten öntudatra ébredtek, de egyik sem vette a másikon észre.</p>
            <p>Most már látták egymást, de csak visszaható tekintettel, úgy, mint a milyenek a
               Kicserániba voltak.</p>
            <p>Élni kezdtek, s örültek az életnek, mert nem tudták, hogy az élet fájdalmas és
               szörnyü.</p>
           
         </div>
         <div type="chapter">
            <head>XIV.</head>
            <p>Hosszú és fáradalmasnak tetszett az út Hafiának haza felé.</p>
            <p>Mintha soha sem érne véget a Nyirség hullámzó homok tengere, a végtelen ákácz sorok,
               a beláthatlan tengeri földek, izzó-sárga, lankadt fejü napraforgó szegélyeikkel.</p>
            <p>Ő nem látta a szinek finom lágyságát, ő nem érezte a hangulat varázslatát, mely
               ezeken a földeken elterül, s minden művészlelket magával ragad.</p>
            <p>Elfáradt, és melege volt. A természetet csodálni soha sem jutott eszébe, erről csak
               annyit tudott, hogy az erdőben jobban érezte magát.</p>
            <p>De Miter annál <hi xml:id="Hlk503709351">vígabban </hi>vitte a nehéz templomi
               zászlót.</p>
            <p>Mintha uj erő szállt volna a vézna barna karokba, mintha lépteit valami könnyebbitően
               emelné: gyönyörű szép volt a búcsú, szent cselekedet volt tőlük eljönni, és ha haza
               érnek, elveszi Hafiát!</p>
            <p>Kétlovas, alacsony kocsi ment el mellettök. A kerekek halk súrlódással merültek a
               puha homokba.</p>
            <p>Éltes fehér haju asszonyság, s egy kék ruhás leány ült a kocsiban. Nagy napernyőjöket
               kifeszitve tartották a szúró napsugarak, s a repülő por ellen.</p>
            <p>Ágnes volt édes anyjával.</p>
            <p>A bucsújáró oroszok láttára rögtön eszébe jutott Kicseráni. De Mitert és Hafiát nem
               ösmerte fel a tömegben.</p>
            <p>Ezek sem képzelték, hogy a széles fehér csipkekalap alatt a »pan nagyságos testvére«
               rejtőzik.</p>
            <p>Végre-végre hűvösödni kezdett. A világos zöld átlátszó égen az uj hold keskeny ezüst
               sarlója mutatkozott.</p>
            <p>Egy nagy szőllődomb alatt mentek el, aztán csinos kis nádfedeles házak között, Anarcs
               faluján végig. Mire a falu tulsó szélire értek, teljesen beesteledett A temető domb
               kivájt homok partja alatt telepedtek le a bucsúsok éjszakára.</p>
            <p>Késő lehetett, csak a pazaron elszórt csillagok ragyogtak az égen.</p>
            <p>A falu utolsó háza épen a temető dombbal szembe volt. A kapufélfához dülve egy karcsú
               fiatal legény alakja állt.</p>
            <p>Gyönyörű mély hangon dalolta: »iskolába nem járattak«.</p>
            <p>Végig rezgett a dalban, a hangban az a visszatartott mélységes mély érzés, az a
               mindent elseprő viharzó szenvedély, az a büszke daczos megnyugvás, az a lágy odaadó
               szomorúság, melyet egyedül a magyar nóta tud kifejezni, mely fátyolt borit a hallgató
               szemére, mely szomorit és vigasztal egyszeribe.</p>
            <p>Az orosz leány nem értette meg a dalt, de mégis átszállt szivébe a hangja, mégis
               átrezgette testét lelkét ez a nóta.</p>
            <p>Eszébe jutott Pista a pócsi templomajtóban, aztán - a Miter drombja.</p>
            <p>Egész éjjel nem tudott aludni.</p>
            <p>Leborúlt a harmat-nedves, perjés homokra, oly áhitattal imádkozott, mint Pócson a
               Mária-kép előtt, csak hogy már követelőbben, indulatosabban, és kérte, kérte a szűz
               Máriát hallgatná meg az ő kérését, bár ha valaki megkérdezi, mi ez a kérdés? maga sem
               tudta volna megmondani.</p>
           
         </div>
         <div type="chapter">
            <head>XV.</head>
            <p>Ismét sárgultak a Kicserániban a levelek, az idő csak halkan észrevétlenül simúlt a
               küzködő emberéletek felett egyformává nyomva azt a temérdek kuszált szenvedést, s azt
               a kevés, inkább remélt, mint elért boldogságot, mi az életet kiteszi.</p>
            <p>Ez volt a talaj, mely igy előkészitve, jövő megmérhetlen szenvedések és - talán
               boldogságok - magvát tartalmazta.</p>
            <p>Miter az utóbbit vélte a jövőben elérhetni, bár nem gondolkozott felette, csak az
               jutott eszébe: Hafia! Hafia!</p>
            <p>Ilyenkor hosszan és érzelgősen tilinkózott, és szemei lassan megnedvesedtek - talán a
               boldogságtól?</p>
            <p>»Hát a jövő héten esküszünk?«</p>
            <p>Csak ennyi kifejezést adott Miter érzelmeinek, de a leány indulatosan, türelmetlenül
               felelt reá:</p>
            <p>»Mi jut eszedbe? hogy is ne!«</p>
            <p>Aztán annyi házi dolgot sorolt el, annyi érvet hozott fel a közel esküvő ellen, hogy
               Miter szomorúan dugta tilinkóját bőrtüszűjébe, és remélkedett a jövő hét utánba.</p>
            <p>De csak ismét az a jelenet, ismét azon érvek.</p>
            <p>Miter nagyon szerény fiú volt, de azelőtt néha megfogta Hafia hajfonatját, és azt
               morzsolta ujjai között, mig a durva, vastag hajszálak egymáshoz horzsolódtak. Ha most
               ezt próbálta, a leány haragosan fordúlt el tőle:</p>
            <p>»Minek ez az ostobaság, mind kitéped a hajamat!«</p>
            <p>A pócsi búcsú óta majdnem mindig ingerült volt, s Miter, ki jó tulajdonait - melyek
               közt a szelidség állt első sorban - alig vette észre, tökéletesen belebolondúlt
               haragos hangjába, türelmetlen mozdulataiba.</p>
            <p>Egy uj lényt vélt benne látni, mely őt végtelenül érdekelte, s melytől igen félt.
               Ezenkivül vágyódott a régi szelid Hafia után, őrületes, szenvedélyes szerelemmel
               kereste azt az elvesztett alakot, melyet csak most ösmert meg igazán, az uj
               jelenségen keresztül.</p>
            <p>Mind ezen érzések annál kínzóbbak annál izgatóbbak voltak, mivel öntudat<hi
                  xml:id="Hlk503713515">lanúl</hi> jöttek, s a gondolkodásnak nem volt bennök semmi
               része.</p>
            <p>A leánynál már majdnem tudatossá vált a nyomasztó helyzet kinja, ő, az asszony
               felületes, léha de sebes felfogásával, jobban megértette az összefüggést hangulata,
               és a külső dolgok között.</p>
            <p>Vágyai voltak, melyek alakot is öltöttek: - néha Pista nyalka alakját.</p>
            <p>Nem lehetett szerelemnek nevezni, mit e legény iránt érzett, tudta jól, hogy soha sem
               látja többé, minek is látta volna?</p>
            <p>De elég volt őt megismerni - vagy talán nem is őt, csak egy más tájékot, más
               embereket - hogy otthona és vőlegénye végtelen unalmasnak tűnjék fel előtte.</p>
            <p>»Istenem, Istenem!« mondta ilyenkor, és sohajtozott mint Pócson a Mária-kép előtt:
               ah! ah!</p>
            <p>Lenézte Mitert, hogy oly csendes és gyerekes, de azért néha mégis félt tőle, a
               világért sem merte volna megmondani neki, hogy nem megy hozzá.</p>
            <p>Különben ez eszébe sem jutott. Ki máshoz ment volna?</p>
            <p>Néha pedig, ha Miter oly őszinte nézéssel, nyitott szájjal rá bámult, és ő
               gondolatjait a pócsi templomajtóba kapta, szánalomérzet fogta el.</p>
            <p>Ilyenkor hozzá simúlt, valami nyomasztó érzés mint egy nagy zokogás szállt fel
               szivéből a torkába, bamba szemekkel, brutális arczkifejezéssel nézett maga elé.</p>
            <p>Lassan-lassan megkezdődött az az észrevehetetlen izgató kegyetlen játék, melyet a
               nagy világban egy különös művészetnek tartanak, de mely csak <hi
                  xml:id="Hlk503713860">nyilvánúl</hi>ása az asszonyi tulajdonoknak, a rosszaknak s
               a jóknak, - de inkább a rosszaknak. Van ebben a macska-egér játékban valami a
               szánalomból, igen sok a hiúságból, hatalom, vágy és unalom egybe keverve, aztán még
               talán egy igen homályos, igen bizonytalan vágy, törekvés, egy igen homályos és
               bizonytalan eszmény után.</p>
            <p>Egy nagy, valódi érzés, vagy a sziv különös jósága vagy a nemesebb tulajdonok
               különösen magas fokú fejlettsége, lehetetlenné teszik ezt a játékot, - de csak is
               ezek - különben minden asszony igy játszik a férfi egyenesebb, naivabb érzelmeivel,
               ha ugyan ez őt szereti, s ő nem viszonozza a szerelmet, csak szereti - az
               udvarlót.</p>
           
         </div>
         <div type="chapter">
            <head>XVI.</head>
            <p>Egyszer Miter lement Dolhára, s két napig nem jött vissza.</p>
            <p>Pálinkát ivott - azt hitte jó kedvébe.</p>
            <p>A leány kétségbe volt esve, jajveszékelt: ez is korhely lesz, mint a nagyapja, vagy
               utonálló, mint az édesanyja testvérbátyja. Szilaj népek voltak a családjában.</p>
            <p>Hafia siratta, mint egy jó feleség a rég megszokott férjet, de még is csak az fájt
               neki, hogy el tud lenni nála nélkül, hogy hatalma lazul - talán más leányok után
               jár?</p>
            <p>Mikor vissza jött Miter, ráborult és széles szájával csókolta a fiú nyakát.</p>
            <p>Ez boldogan, odaadóan magához ölelte, de a leány ismét csak kibontakozott karjaiból,
               a már szokássá vált ingerültség szállta meg.</p>
            <p>Igy ment ez napról-napra, hétről-hétre.</p>
            <p>Miter már nem kérdezte, mikor lesz az esküvő, nem mert e tárgyról szólani, csak egy
               rabszolga alázatosságával kereste a leány kedvét mindenben.</p>
            <p>Egyszer azonban ismét Dolhán ivott a korcsmában - most ez többször megtörtént az
               előbb oly józan, becsületes fiún. - Az emberek azt mondták: rá kapott a pálinkára,
               mert az öreg pan groff öt forintot adott neki, mikor az arany óráját meglelte, pedig
               nem is sokat kellett keresni, ott volt mindjárt a kunyhó előtt, csak a ruhájával
               rántotta ki, mikor vadászatra ment, mert nagyon sietett és még nagyon álmos volt.</p>
            <p>Ivás közben egyszerre hozzá fordul egy másik dolhai fiú:</p>
            <p>»Te Miter, hát már nem veszed el Hafiát?«</p>
            <p>Miter viaszsárga lett és siránkozó, vontatott hangon, melyet az ittasság és a
               felindulás reszketővé tett, csak annyit tudott felelni:</p>
            <p>»Ki mondta?«</p>
            <p>»Mindenki beszéli, hogy egy magyar szeretője van, már volt is a Kicserániba, az veszi
               el.«</p>
            <p>»Az nem igaz.«</p>
            <p>»Ha nem igaz, hát akkor még miért nem a feleséged?«</p>
            <p>»Előbb tehenet akarok venni«.</p>
            <p>»A nagyapádnak se volt. Minek neked tehén?«</p>
            <p>»A jövő héten megesküszünk!«</p>
            <p>Gottur Milyó felkaczagott.</p>
            <p>A nevetés, kifejezésében durvaságot, állatiasságot jelzett, de a hang maga zengzetes
               és kellemes hullámzásu volt, mi igen gyakran található az orosz parasztnál.</p>
            <p>Miternek azonban ugy ütött fülébe, mint ezer ördög hahotája.</p>
            <p>A pálinka gőze fejébe szállt, de ezen a fátyolon keresztül tisztábban, élesebben
               látott:</p>
            <p>A szeretője megcsalja, a pajtása kineveti!</p>
            <p>Oly düh szállta meg, hogy még jobban belesápadt, reszketett, de már nem gyengeségből,
               a hangja elakadt, de már nem siránkozó érzékenységtől.</p>
            <p>Minden körülménynek össze kellett találkozni, hogy ezt a jámbor, gyermekes fiút vad
               állattá változtassa: a régen érzett, de nem gondolt féltékenység a növekedő szerelem,
               a részegség által fokozott izgatottság s még az a megmagyarázhatlan valami, mely
               bizonyos körülmények között mindenre képesit: rosszra - jóra.</p>
            <p>Titokteljes hatványozása a legrejtettebb tulajdonoknak!</p>
           
         </div>
         <div type="chapter">
            <head>XVII.</head>
            <p>»Megölöm, megölöm!«</p>
            <p>Ez a gondolat járt Miter fejébe, midőn késő este vissza támolygott a a Kicseráni
               felé.</p>
            <p>Ezt a szót ismételte ujra és ujra. Aztán mormogta:</p>
            <p>»No persze, hogy is ne.«</p>
            <p>Kis idő mulva a részeg paraszt megáltalkodottságával ismét csak azt hajtotta:</p>
            <p>»Megölöm, megölöm!«</p>
            <p>Az elpuhult, ellankadt falevelekről lassan siklottak le az összesűrűsödött
               ködcseppek. Egyik a másik után lehullott a puha nedves talajra a földön fekvő félig
               elenyészett levelekre.</p>
            <p>Egy ilyen csepp fénylő ólomszinben épen most szakad le egy sárga hegyes bükklevél
               végéről, de nem ért a földre. Miter ment a gyalogúton a fák alatt, az ő nyakába
               hullott a csepp, épen a hol a haj vége egyenesre volt nyirva a tarkó felett.</p>
            <p>Az ittas és izgatott fiú meleg bőrén hamar elpárolgott a vizcsepp, de hidegével
               megborzongatta egész testét.</p>
            <p>Kemény, keserü józanságra ébredett a lázas mámor kinjából:</p>
            <p>»Hiszen én se vagyok bolond!« csak ennyit mondott, aztán a szavakkal gondolatjai is
               elenyésztek.</p>
            <p>Hogy tudott volna az ilyen egyszerü kezdetleges elme gondolkozni, ilyen zavart
               helyzet, ilyen összetett érzelmek felett?</p>
            <p>Hiszen nála ez a tehetség nem is fejlődhetett, mivel semmiféle nemzetsége nem ösmerte
               a gondolkozás átkos gyönyörét.</p>
            <p>De érezni - az már más.</p>
            <p>A veszélyt, a végzetteljest még az állat is megérzi.</p>
           
         </div>
         <div type="chapter">
            <head>XVIII.</head>
            <p>»Hafia!« erős zörgetés a kerülőház ablakán.</p>
            <p>A Lapkó leánya felugrott, hamar letette öléből a kis Ivánt, ugy érezte,
               engedelmeskedni kell e hivásnak.</p>
            <p>Senki más nem tartózkodott a házban, már késő alkony volt. A szobában kis mécs égett.
               Hafia egy polczra helyezte, hogy Iván el ne érje, s a mint felemelte a mécset,
               karjáról visszacsúszott a nehéz vászon ingujj, s az izmos, de még is leányos fiatal
               karon, piros meleg fénynyel ömlött szét a mécs világa.</p>
            <p>Türelmetlenül hangzott ujra Miter szava:</p>
            <p>»Mikor jössz már? beszédem van veled!«</p>
            <p>Hafia sietett volna engedelmeskedni, de egyszerre másat gondolt, lassan, lassan
               fordult meg:</p>
            <p>Hadd várjon!</p>
            <p>Öntudatlanul majdnem, de mégis igen messzire vitte már a kaczérság művészetét, bizott
               hatalmában, s e bizalom merész és kegyetlenné tette.</p>
            <p>Csak egyet felejtett el, mint annyi sok tudatos és tapasztalt társnője e
               művészetben:</p>
            <p>Azt a régi hasonlatot a túlfeszitett húrról.</p>
            <p>Mikor kilépett a házból, Miter karjaiba szoritotta, hogy a szikár, vékony karok
               kigyókként fonódtak széles alakja körül. Nem tudott menekülni. De fejét elforditotta
               s azt mondta neki:</p>
            <p>»Menj, pálinkaszagú vagy, nem megyek hozzád; egy korhelyhez!«</p>
            <p>De a fiú oda sem ügyelt, csak húzta őt magával a holdvilágos, kékes-zöld mezőn
               keresztül, le a völgybe.</p>
            <p>Hafia félni kezdett: »mit akarsz?«</p>
            <p>Semmi válasz, csak néha forró lehellete érte a leány vállát.</p>
            <p>»Nagyon szép vagy!« súgta egyszer fülébe, s aztán kis szünet mulva: »hát a magyar
               szeretőd!«</p>
            <p>»Megbolondultál?« válaszolt a leány, igazán hitte, hogy megtébolyodott s talán nem is
               volt messze a valóságtól. Elkezdett egy üdvözletet imádkozni.</p>
            <p>Már a patakhoz értek.</p>
            <p>Csendes, bűbájos tájkép vette őket körül. Halk locscsanással tolta előre a patak apró
               sima habjait, rendes időközben egy hullám teteje mindig megcsillant, a mint elfolyt
               egy, a patak medrében fekvő nagyobb gömbölyü kavics felett.</p>
            <p>A viz többi részére árnyékot vetettek a széles, ingadozó lapu levelek. Tányérjuk
               dércsipte halvány zöldje megezüstösödött a hullámzó holdsugaraktól.</p>
            <p>Mindenhova behatolt az a tiszta, hideg és még is fátyolos fény: a kékzománczu ezüst
               holdsugár, szétözönlött a sűrű lombozat között, lesiklott a fehéren világitó szürke
               bükktörzseken, végig simult a barnás párolgó föld felett.</p>
            <p>Az egész természet szenvedélytelen, boldog nyugalmat lehelt, nem érzett rajta az élet
               szaggatott lázas lüktetése, csak a teremtő erő hatalmas nyugodtsága, melynek keblén
               összeolvadnak az ellentétes részletek - a lét és az elmulás.</p>
            <p>Egy fiatal, erőtől duzzadó élet szállt most itt át a létből az elmulásba.</p>
           
         </div>
         <div type="chapter">
            <head>XIX.</head>
            <p>Hafia, a szegény, tudatlan orosz leány - ki mégis eléggé asszony volt, hogy az őt
               szerető <hi xml:id="Hlk503721035">egyszerű</hi> fiút kinozza, őrültté tegye, csak
               ugy, mint egy ünnepelt, nagy világi szépség, kit csak ugy, mint amazokat megszállt a
               hiúság és az unalom átka - el nem kerülhette végzetét.</p>
            <p>Az Isten legyen kegyelmes az oly asszony-szívnek, melyet nem véd a végtelen jóság, a
               végtelen szánalom s a végtelen szeretet.</p>
            <p>Hafiát nem védte egyik sem, de még a gondolkozás rideg mentsvárát sem ösmerte.</p>
            <p>Most ott feküdt a földön, átszúrt szívvel.</p>
            <p>Még egy csendes vonaglás, inkább mint egy mély, álom előtti nyujtózkodás huzódott át
               elterült alakján, aztán tagjai majdnem szemmel látható hidegséggel egyenkint
               megmeredtek, álla mellére esett, szemei fénytelenül fehéren nyiltak a
               holdsugárra.</p>
            <p>Miter megölte Hafiát - agyon szúrta.</p>
            <p>Midőn utoljára magához ölelte bal karjával, jobb keze a tüszüjébe dugott kés után
               nyult.</p>
            <p>Finom, hegyes angol gyártmányu penge volt, Miter ezt Loránd cserkész házában lelte,
               miután a vadászok elutaztak.</p>
            <p>Már több mint egy éve magánál rejtegette a talált kincset.</p>
            <p>Ő, ki ájtatos becsületességgel még az elhajitott szivarvéget is visszatette, ezt az
               első fél-lopás formát már tudatosan követte el.</p>
            <p>Sokszor majdnem babonás áhitattal nézte hajszálfinom élét, ujját végig huzta fényesre
               csiszolt aczél lapján, mintha vért törült volna le róla.</p>
            <p>Ilyenkor arra gondolt:</p>
            <p>Hogy szúrná a meglőtt szarvas lapoczkája mögé, és most - majdnem önkénytelelenül
               Hafia szivébe ütötte.</p>
            <p>Csak a vászoning vastag szövete nyujtott némi ellentállást, benyomult a puha mellbe,
               a mint a kés hegye érinté, aztán a szálak széthuzódtak s simán, könnyen siklott be a
               kés a bordák közé.</p>
            <p>Mind ez oly váratlanul, oly sebességgel történt, hogy a leány rá sem ért feleszmélni
               a halál előtt.</p>
            <p>Átcsúszott az élet utolsó perczén, mint átcsúszunk az ébrenlét eszméletéből az álom
               homályába, csendesen, észrevétlenül.</p>
            <p>Miter keze jéghideg volt, de feje égett, szemei megtüzesedtek, ajkai duzzadva nyiltak
               szét.</p>
            <p>A mint maga előtt látta menyasszonya holttestét, vad alattomos öröm szállt
               szivébe.</p>
            <p>Egy perczig ugy érezte, mintha esküvőjük most ment volna végbe.</p>
            <p>Lassan letérdepelt a leány mellé a hűvös harmatos fűbe, és gépiesen, félhangon
               elkezdett imádkozni, mig gondolatai zavartan össze-vissza csapdostak fejében.</p>
            <p>Mint egy fényes ködbe látta maga előtt a pócsi templomot, de hatalmas koronáju
               szarvasok futottak körülette, aztán egy nagy szakállu orosz pap elrabolta tőle
               Hafiát, és a toronyba a harang alá rejtette, a harang maga pedig himbált és minden
               ütéssel a homlokához csapódott.</p>
            <p>Hogy zúgott a fejében ez az irtóztató harangozás!</p>
            <p>Egyszerre csak Erna jutott eszébe, szelid, csendes nézésével: Mit mondana az
               most?</p>
            <p>Persze, hogy csodálkozna!</p>
            <p>Erre hangosan, ostobán felnevetett, de saját kaczagásától megijedve, ugy ejtette el a
               hangot, mint egy széttört üveg földre hulló csörrenő felét.</p>
            <p>Most a halott leány fejét végtelen gyöngédséggel az ölébe vette, hosszan bámulva
               nézte az arczél már-már megnyuló vonalait.</p>
            <p>Lassan, mintegy kimondhatlan fáradsággal tolakodott tekintete tovább a mezitelen
               nyakon végig, melyen egy ér az utolsó lélekzetvétel küzdelmében erősen kidagadt,
               tétovázva nézte az ing vastagon behajtott szegélyét, a pirosra kivarrt minta
               emelkedését a kebel felett és végre, mintha minden elsötétült volna körülette, mintha
               egy nagy feketeség rá nőtt volna szemére, szivére, már nem látott egyebet, csak a kés
               egyenesen felálló fekete csont nyelét, csak az összetartó fényes aczél karikát lent,
               mely oly lágyan simult az ing súgárszerüen szétterülő ránczaiba csekély behorpadással
               jelezve a helyet, hol a penge a leány mellébe hatolt.</p>
            <p>Félve nyult a kés után, de ez a gyönge érintésre meg se mozdult, végre végtelen
               óvatosan, lassan, mintha attól tartana, hogy fájni fog, kihúzta a hegyes vékony
               aczélt.</p>
            <p>Egyike a szétvágott szálaknak, mely a késre tapadt, most szinte kihuzódott. Vértől
               nedvesen megnehezülten esett vissza a szövetre és rajta lassan cseppenkint futott a
               vér végig a lehajlott bal váll alatt a földre.</p>
            <p>Miter gondosan megnézte a sebet, mintha be akarná gyógyitani, aztán egy végső
               hatalmas őrület vett rajta erőt.</p>
            <p>Rá tapasztotta ajkait a háromszegü hosszukás sebre, hogy a már száradozó vércseppek
               pelyhes bajusza közé ragadtak, és csókolta, csókolta a halál ezen jelét őrülten,
               szenvedélyesen.</p>
            <p>Most már nem veheti el tőle senki Hafiát!</p>
            <p>Majd mint a felriasztott vad felugrott, hogy a halott feje tompa zökkenéssel esett
               öléből a kemény földre, és szaladt az erdőbe, mintha lábai akarata ellen is
               vinnék.</p>
            <p>Háromszor is visszakerült a végzetes tett helyszinére.</p>
            <p>Látta Hafiát, fehéren mozdulatlanul a holdfényben; aztán a reggel rémes szürkületében
               látta a holttestet, arczán összefolytak a halál és a kora reggel ólomszinü árnyai, a
               vonásokban már némi változás volt; az orr megnyult, és a szájszélek összeesve
               lehuzódtak.</p>
            <p>Végre midőn ismét a patakhoz került, világos verőfényes dél volt.</p>
            <p>Forró, tüzes napsugarak leolvasztották a dérharmatot a levelek széleiről, minden
               nedves, fényes, ragyogó volt.</p>
            <p>A kékségtől tuláradó ég hátteréről tisztán határozottan vált le a lombozat gazdag
               meleg szinezete, a levelek éles biztos körrajza.</p>
            <p>Sehogy sem illett ehez a nyilt, örömre hivó, fátyoltalan környezethez Hafia elterült
               alakja. Most már a földé, és még is csak mintha ő lenne idegen ezen a napsugaras, élő
               termékeny földön, csak az ő tagjait nem járhatja át az élet melege.</p>
            <p>Egyszeribe, előkészület nélkül, elért a titok végére, és ez által csak titokteljesebb
               lett jelensége ez érthető, nappali világba.</p>
            <p>Miter is ilyenformát érzett, sőt talán még homályosan gondolta is, hiszen az őrület
               óráiban az elme tehetsége hihetetlenül fokozódik.</p>
            <p>Mozdulatlanul nézte soká, soká áldozatát.</p>
            <p>Egyszerre csak léptek hallatszottak: nehéz csizmatalp alatt, száraz galy törött szét,
               recsegő surlódással csuszott el az utból a lépés után.</p>
            <p>Egy fény akadt Miter szemébe, hosszu rezgéssel szállt
               át hozzá a csengő kék légen keresztül.</p>
            <p>Napsugár tükröződött egy puska csövén.</p>
            <p>Menekülni! ez volt a gyilkos fiu első gondolatja, de mintha valami visszatartaná,
               végtelen kiváncsisággal nézte, kié lehet ez a fegyver?</p>
            <p>Vadászok? nem, hiszen a grófék már régen elmentek.</p>
            <p>De talán orvvadászok?</p>
            <p>Erre a gondolatra megcsillant szeme, szomjuhozott a harczra, undorodott a vértől, de
               most, most vágyódott utána, friss, piros vérre, hogy azt a néhány cseppet, mely ott a
               földön megaludt és barnás lett, kimossa emlékéből.</p>
            <p>A léptek mindinkább közeledtek, most feltünt az erdő sürüjéből két nyugalmasan könnyü
               öntudatos alak.</p>
            <p>Minden mozdulatuk azt árulta el: mi tudjuk hová megyünk, mit akarunk; nem sietünk,
               mert nem fogunk elkésni!</p>
            <p>Csendőrök voltak, őrjárat közben megtudták a kerülő házban Hafia eltünését.</p>
            <p>Lapkóné, ki különben ki nem állhatta mostoha leányát, jajveszékelve beszélte
               nekik.</p>
            <p>Lapkó maga dolga után ment, és gondolta: majd megkerül.</p>
            <p>Csak ennyire terjedt nála az apai szeretet.</p>
            <p>Ugyanazon csendőrök voltak, kik egykor a Kicseráni előtt megpihentek. Az a szőke,
               piros képü fiu mondta akkor Ágnesnek: hogy a legjobból is válhat rossz ember.</p>
            <p>Az ő kötelessége volt, a rossz emberekre vadászni. Nyugodtan, öntudatosan, kitünően
               tette.</p>
            <p>Kedélyes arczkifejezése sohasem változott, apró világoskék szemei elégülten,
               gyermekesen néztek a világba, naiv kegyetlenség sugárzott belőlük: a gyermek tréfás
               kegyetlensége, ha bogarakat kinoz.</p>
            <p>Társa egy elmosódott sötét alak volt.</p>
            <p>Csendőrségre vállalkozott, mert valamiből csak kellett élni s mert elég bátor
               embernek érezte magát hozzá.</p>
            <p>A szőke csendőr most rá kiáltott Miterre: »Állj, vagy lövök!«</p>
            <p>Ez, mintha felébredett volna a hangtól, tágra nyitotta szemeit, aztán szó nélkül
               futásnak indult.</p>
            <p>A csendőr érezte, hogy futásban el nem éri ezt a könnyü vékony fiut, ki
               gyermekségétől a hegyeket járta, még egyszer és még egyszer utána kiáltott. Aztán a
               legkisebb vadászláz nélkül nyugodtan, pontosan czélba vette.</p>
            <p>Az ismétlő puska eldördült.</p>
            <p>Könnyen akarta találni, hogy elfoghassa, de a lövés nagyon is jól sikerült. A golyó a
               bal lapoczkán befuródott, s pár percz mulva, alig száz lépésnyire Hafia holttestétől
               Miter össze esett, hogy fel ne keljen többé.</p>
         </div>
         <div type="chapter">
            <head>XX.</head>
            <p>Egyik tavasz a másik után bontotta ki a picziny zöld leveleket a kicseráni erdő fáin,
               egyik ősz a másik után szedte le azokat ellankadva, megsárgulva.</p>
            <p>A dolhai temető árok mellett már régen behorpadt a két sirdomb, mely Mitert és Hafiát
               fedte.</p>
            <p>A perje felverte körületét. Az egyik összeomlott fakereszt helyén bojtorján nőtt,
               finom tonusu szúró, szürkés ágazatával puhává, gyöngéddé árnyalta a fű éles
               zöldjét.</p>
            <p>Pirosas-lila bojtos virágai kipontozták a növény felső területét, bágyadt szint
               kölcsönözve a halvány fakult alapnak.</p>
            <p>Két női alak állt a sirdomb mellett.</p>
            <p>Elegáns sötétkék úti ruhájuk jelezte, hogy távolabbról jöttek. Tekintetök részvétet,
               szánalmat fejezett ki.</p>
            <p>Erna és Ágnes voltak, mentek a Kicserániba ismét vagy két hetet tölteni.</p>
            <p>»Szegények!« szólt Erna megilletődve.</p>
            <p>Ágnes egy bojtorján virágot tépett le.</p>
           
         </div>
      </body>
	</text>
</TEI>