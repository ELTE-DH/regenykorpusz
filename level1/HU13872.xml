<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU13872" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Livió főhadnagy</title>
				<author>
					<persName>
						<surname>Pekár</surname>
						<forename>Gyula</forename>
					</persName>
					<date from="1867" to="1937">1867-1937</date>
					<idno type="VIAF">2057726</idno>
				</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">49003</measure>
				<measure unit="pages">111</measure>
				<measure unit="vols">2</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>Livió főhadnagy</title>
					<date>2015-03-05</date>
					<publisher>Magyar Elektronikus Könyvtárért Egyesület</publisher>
					<ref target="http://mek.oszk.hu/13800/13872"/>
					<respStmt>
						<resp>Original Electronic Edition</resp>
						<name>Vidiné Réfi Erzsébet</name>
						<name>Maczelka Árpád</name>
						<name>Varjú Mária</name>
						<name>Góczán Andrea</name>
					</respStmt>
					<bibl type="digitalSource">
						<title>Livió főhadnagy</title>
						<date>2015-03-05</date>
						<ref target="https://mek.oszk.hu/13800/13872"/>
					</bibl>
					<bibl type="printSource">
						<title>Livió főhadnagy</title>
						<author>Pekár Gyula</author>
						<publisher>Budapest</publisher>
						<author>Singer-Wolfner</author>
						<date>1901</date>
						<ref target="https://mek.oszk.hu/13800/13872/pdf/"/>
					</bibl>
				</bibl>
				<bibl type="firstEdition">
					<title>Livió főhadnagy</title>
					<author>Pekár Gyula</author>
					<date>1901</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
		</profileDesc>
		<xenoData>
			<ns1:eltec>
				<ns1:authorGender key="M"/>
				<ns1:size key="short"/>
				<ns1:canonicity key="low"/>
				<ns1:timeSlot key="T4"/>
			</ns1:eltec>
		</xenoData>
		<revisionDesc>
			<change when="2020-07-24"/>
			<change when="2020-12-28"/>
		</revisionDesc>
	</teiHeader>
	<text>
		<body>
			<div type="group">
				<head>ELSŐ KÖTET</head>
				<div type="chapter">
					<head>ELŐSZÓ.</head>
					<p>Tudom, nem igen divatos már ma előszót irni s én mégis engedelmet kérek a
                  közönségtől arra, hogy megtehessem. A bölcsek állitása szerint az ember minden hét
                  esztendőben más emberré alakul át, - nos én „Livió
                     főhadnagy”-omat ép nyolcz évvel ezelőtt irtam. Első regényem ez és ha
                  szabad az irónak érzelmeskedőnek lennie - voltakép csak ennyit akartam mondani. A
                  katonai élet mozgalmasságát akartam „Livió főhadnagy”-ban
                  festeni, azt a, ha olykor czinikus is, de mindig bravuros fiatalságot, mely mint
                  valami huszárrohamban könnyelmü romantikával vágtat át szerelmen, kalandokon - az
                  egész életen. A Livió főhadnagyok nem kimélnek senkit, de magukat sem, és ha sokat
                  szenvedtetnek, igazi hóditókként végeredményében maguk még többet fognak
                  szenvedni. A szerelem kalózai, a mulatság hősei békében, - de tán csak azért, mert
                  háboru hiján igazi hősök nem lehetnek. Hiszem, hogy tomboló ifjuságuk, ördöngös
                  jókedvük azzá tudná tenni őket - ez a hit adja meg nekik rokonszenvünket és
                  bocsáttassa meg velünk könnyelmüségüket.</p>
					<p>
                  A szerző.
               </p>
				</div>
				<div type="chapter">
					<head>I.</head>
					<p>A kadet csákója volt a hamutartó: odadobta ő is a czigarettáját. Csak ép
                  lesimitotta izzó halántékán a fekete, fényes hajcsomókat. Aztán egy pohár
                  konyakkal kezében a zongorához lépett és énekelni kezdett...</p>
					<p>- Kadet, tudod már azt a dalt...</p>
					<p>Mind elcsendesedtek, csak a rengeteg czigaretta-füst szállingózott részegen a
                  falusi huszártiszti kvártély kopott, vedlő mennyezete felé... Kint mint egy
                  óczeán zugása dühöngött a deczembervégi hóvihar, szinte hónaljig, ereszig temetve
                  be a régi, düledező udvarházat czifra hócsillag miriádjaiba.</p>
					<p>A szeszes czigarettagőzben, mint egy árnyékcsoportozat mosódott el az uri
                  társaság. Az ujonnan érkezett wiener-neustadti hadnagy: Dari, báró Szentinczey
                  Aladár tiszteletére volt ez a szilveszteri „csata” rendezve, mint a hogy a
                  mulatságot a bácskai Esty Pista hadnagy nevezte, kit a kártya iránt való különös
                  érdeklődésénél fogva, rövideden „Skiz”-nek hivtak. Maga a házi ur, a
                  „ritter-főhadnagy”, Rodakovszky Livió, ördögien különös arczával és magas, karcsu
                  alakjával ott hentergett egy régi karosszékben és mámoros mosolylyal nézte, az ő
                  dalolni készülő Lolája minden mozdulatát.</p>
					<p>Mellette egy nádszéken uj atillájában még kissé feszesen ült az udvarias, szelid
                  Szentinczey - az italoktól, grogtól s teától párolgó asztal mögötti terjedelmes
                  pamlagon pedig, mint leteritett hullák hevertek: a csinos Radern Gida főhadnagy s
                  „Bonbon” uhlánus, közöttük az aranyhaju Mamzelle Theoval, továbbá Marosy kapitány
                  Miss Viviane-al, egy szőke angol minstrel- énekesnővel... A szomszéd szobában is
                  volt egy kisebb csoport; az égő puncsok máglyája mögött dohányfüstbe temetkezve
                  suttogtak: a legszebb főhadnagy, Donhofen Niki, kit közönségesen csak „Dodo”-nak
                  hivtak; egy még mindig lefátyolozott, siró fekete „inkognito”-hölgy és Taszi
                  hadnagy... Mellettük elbutult arczczal szolgálatkészen ült a Dongó czigány bamba
                  kis bőgőse... „Skiz”, bár még csak este félkilencz volt, immár elázva aludt a
                  sarokban egy lópokróczon s bizonyára a természet amaz örök rejtélye felől álmodott
                  boldogan: hogy t. i. miként kelljen a skizt, az ő druszáját a XXI-el
                  megütni...</p>
					<p>A kadet, a szőke gyerekképü kis Monthléry herczeg engedelmesen kelt fel arról a
                  nyeregről, melyen szék hiján ült s a zongorához telepedve, szokott ostobaságával,
                  akárcsak atakot parancsoltak volna a hangszer ellen, - a billentyük közé
                  vágott.</p>
					<p>„Denke Dir mein Liebchen:</p>
					<p> Was ich im Traume gesehen...”</p>
					<p>Csodaszép mély alt hang szállt fel a légbe, tömör, aranyérczes rezgésével. Aztán
                  az intonálás után, a következő perczben, mintha ez az aranyhang egyszerre
                  megolvadt volna, dus folyással ömlött elő a démoni piros ajkak közül egy ábrándos
                  dal.</p>
					<p>„Ich war in duftigem Walde</p>
					<p> Umringt von schönen Feen...”</p>
					<p>A szomszéd szobában is elhalt a suttogás. Ugy állt ez a nő közöttük, mint a
                  kéjnek, annak a fekete halálos szerelemnek a testetvett Géniusza... Alakja mint
                  valami jelenés kissé elmosódott a dohányfüstben - Szentinczey szinte félve
                  nézte...</p>
					<p>„Sie flüsterten und kosten</p>
					<p> Ich sollt ihr Ritter sein...”</p>
					<p>Magas volt és karcsu s fantasztikus fekete selyemruhája, melynek fekete
                  gyöngydisze kigyószerü fényakkordokkal kisérte a gyönyörü test mozdulatait,
                  büvösen rajzolta ki termetét. Aczélból, lüktető aczélból volt ez az asszony.</p>
					<p>„Doch als Sie noch so sprachen,</p>
					<p> Mein Lieb da dach’ ich Dein...”</p>
					<p>Bal kezében az „imádott” Livio, - „Vili”, a mint ő nevezte, aranynyelü lovagló
                  pálczáját tartotta, mig jobbja egy plasztikus mozdulattal merevedett meg a légben.
                  Dallamának sorai közé, melynek hangjai hullámozva töltötték el a nagy szoba minden
                  zugát, - csak olykor zugott bele a szilveszteri havas orkán...</p>
					<p>„Denn so wie Du -</p>
					<p> So lieblich und so schön...”</p>
					<p>Szép, szabályos, arcza daczosan egyre azt látszott mondani: „Csak azért is!...”
                  Feje valami vakmerő méltósággal ült nyakán, mely sápadt, melegfényü vállaival
                  mélyen fénylett ki a fekete csipkés ruhabetét s szakadozott selyemgombok
                  közül...</p>
					<p>„Kind glaube mir!</p>
					<p> Es war keine der Feen...”</p>
					<p>A mámoros társaság dühöngve gyujtott rá a refrénre. Lola szemei, azok a bizonyos
                  kéjtől, czinizmustól és tán konyaktól részeg szemek, melyek különben csak merészen
                  és megvetéssel néztek végig a dorbézolókon - kigyultak. A nyakában kivégzett óriás
                  kigyóként lógó, fekete boa lecsuszott válláról...</p>
					<p>- Bravo Lola! - hangzék a teremben.</p>
					<p>Az ördöngős arczu Rodakovszky ajkai remegtek, mikor Lola egy lusta mozdulattal
                  ütve pofon köszönetkép a kadetot, feléje ment... Szemeik találkoztak: a Livio
                  szemei feketés-zöldek voltak mintegy aranyporral beporozva s oly különösen
                  forogtak, hogy a szemfehérjét a golyók körül mindig látni lehetett... a Loláéi
                  mohazöldek voltak, szélei felé kékes szinbe menve át s hosszu fekete pilláik alatt
                  állandóan, mintha valami vészes deliriumban aludtak volna. Szinte rettegett az
                  ember, hogy mikor lobban fel bennük az őrültség... S voltak neki ily perczei:
                  ilyenkor aztán jaj volt a világnak, mindent összetört... Ez igéző fekete leány,
                  most szinte zokogva borult a Rodakovszky karjaiba: szerelmes volt bele megint, már
                  vagy hatodszor. Minden negyedik hónapban rájön ez a betegség, a mint ő nevezi s
                  aztán pár hétig szinte cselédje a daliás főhadnagynak...</p>
					<p>- Bravo Lola! Éljen Lola! - harsogott a dáridó orkánja még egyszer a teremben.</p>
					<p>Marosy kapitány, ki nem tudván angolul, egy szavát sem értette a gyönyörü Miss
                  Vivianenak, végre elkeseredésében sebzett sakálként orditott fel.</p>
					<p>- Éljen az egész világ! - S pokoli lármával vágott a falhoz egy egész
                  tea-készletet. - Megértetted-e ezt, rózsám? - kérdé aztán szerelemmel, a Miss
                  felé fordulva.</p>
					<p>- You are a beast! - kaczagott az angol leány hidegen.</p>
					<p>- Mit mondott, - te fiuk?</p>
					<p>- Azt, hogy marha vagy! - forditá le általános kaczaj-orkán közepette Radern
                  Gida.</p>
					<p>Marosy kapitány megvető arczczal kelt fel mellőle s tántorogva lépett Lola elébe,
                  a ki Rodakovszkyra nézett.</p>
					<p>- Te Lola, tudod-e mi vagy te?</p>
					<p>- Nos? - kérdé türelmetlenül a leány.</p>
					<p>- Te vagy, - szavalá sötéten Marosy, - te vagy az uj testamentomnak ama bizonyos
                  szörnyetege, az a skárlátszövezetbe öltözött asszonyi állat, melyet druszám János
                  apostol látott - izé - valami hegyen...</p>
					<p>- Mit beszél? - kiáltá Lola rekedt hangon, megvetőleg fordulva el.</p>
					<p>Nem tudott jól magyarul, de sejtette, hogy valami rosszat mondtak felőle, - ki nem
                  állhatta Marosyt, - tán mert olyan jó barátja volt Rodakovszkynak.</p>
					<p>- Vigyen el az ördög! - s feléje vágta konyakos poharát, mely czélt tévesztve,
                  átröpült a másik szobába s fültövön találta a szundikáló kisbőgőst.</p>
					<p>Marosy vissza akart ülni a Misshez, de helye már el volt foglalva: az időközben
                  felébredt Pista huszár, a „Skiz” ült az angol leány mellé... Szegény Marosy, mit
                  tehetett mást, kifeküdt a Pista huszár helyére és sirva elaludt...</p>
					<p>És a nagy dáridó óczeánjának hullámai összecsaptak az uri társaság felett... A
                  ködös agyak gőzölögtek a mámortól - - vad hajsza kezdődött a Rodakovszky Livio „alvilágában”, már a hogy a falu tulsó végén lakó szép
                  Schoenhoffné, a főhadnagy lakását nevezte... Jó meleg odu volt ez a „pokol”,
                  kivált igy tél idején, - hire járt az egész vármegyében s az emlitett szép asszony
                  sokszor mesélgette suttogva, hogy micsoda „décadent”, borzasztó dolgok történnek
                     „dans cet enfer du chevalier...” Mert nevezetes század
                  volt a 17. huszárezrednek ez a basasüdi VI. százada!...</p>
					<p>S egyre őrültebben örvénylett az agyakban a dáridó mámora. Radern Gida és a
                  téglavörös uhlánus Bonbon (Baron Okker Armand: a huszárok nem tudván nevét
                  kimondani, csak egyszerüen „baromököragár”-főhadnagy urnak nevezték) -
                  összeveszett a szivtelen de észvesztően csábos Theo felett... kié legyen? Radern
                  Gidának egy jó gondolata támadt. Talpra állitotta az elázott kadétot, fejére tett
                  egy lángoló, lobogó puncsos poharat, - czélozzanak rá, a ki lelövi, azé a
                  leány...</p>
					<p>A társaság el volt ragadtatva.</p>
					<p>- Nézd csak, a kadét mint genie, sikoltá Lola tapsolva. - wie sein dummes Hirn
                  brennt!...</p>
					<p>- Ruhig, kadet! üvölté Rodakovszky szolgálati hangon.</p>
					<p>Előbb flaubert-pisztolyokkal czéloztak a röhögő szőke herczeg fejére, kinek
                  szörnyen tetszett ez a Tell Vilmosdi játszás, de a kis golyó sose vitte le az égő
                  poharat: mindig csak kis lyukat ütött rajta... Gida aztán mást gondolt hát.
                  Elővettek két pezsgős üveget s félig kihuzták a dugóikat... Mint pisztolyokkal
                  czéloztak a „sampusz-karabélyokkal”. - - Először Bonbon lőtt s nem talált, -
                  másodszor Gida czélzott s talált. Szárában szakitotta ketté az égő puncsos poharat
                  s pedig ugy, hogy az üveg csak egyszerüen felfordult s tüzes folyadékát a kadét
                  szőke fejére ömleszté. A kis herczeg feje egyszeribe lángba borult, de azért meg
                  se mocczant, haptákban maradt, ugy, ahogy Rodakovszky parancsolta...</p>
					<p>A társaság tapsolt.</p>
					<p>- Élő fáklya!</p>
					<p>- Autodafé!</p>
					<p>- Égő princz...</p>
					<p>De kicsit sok volt a tréfából... Szerencse, hogy a kisbőgős egy csöbör vizzel
                  végig öntötte az egyszerre felorditó herczeget... haja már bőrig perzselődött.</p>
					<p>Theo egy babyloni hetaera szivtelen mosolyával ült a győztes Gida ölébe... Bonbon
                  pedig elbusulva ült félre s pezsgős poharába pislongatva, sirni kezdett.</p>
					<p>- Mit csinál az az ostoba majom? - kérdé tőle parancsolólag Lola s mint valami
                  mopszlinak csettentett feléje.</p>
					<p>- Iszik... felelé klasszikus egyszerüséggel a kövér uhlánus, ki már a részegségnek
                  abban a stádiumában volt, mikor némely embert vallásos kétségbeesés száll meg.
                  Bonbon tizenöt pohár konyak után mindig mathematikus biztossággal jutott bele ebbe
                  az állapotba. És bünössége tudatában könnyezni kezdett, bánatosan. Félni kezdett a
                  másvilágtól, a pokoltól: többet ő hát sose juthat be a menyországba! Ez szörnyen
                  elkeseritette. De aztán mint alapjában véve ravasz ember, alkudozni kezdett. Ha
                  Marosy velem tart, morgá a vén bünös főhadnagy szégyenkezve, úgy nem bánom,
                  elmegyek a pokolba is... „Was Jancsi, kommst mit?” De Marosy csak hortyogott.
                  „Mind ott leszünk” vigasztalá a rémesen felkunkorodó bajuszos Pista huszár, egy
                  tábornoki mozdulattal ugy emelve fel karját, mint a skiz a kártyán... „mind ott
                  leszünk”, s büszkén mutatott reánk. Bonbon részeg arcza egy árnyalattal
                  téglavörösebbre pirult az örömtől s könyein keresztül már nevetni kezdett: Hisz
                  akkor ugy fogunk ott is mulatni, mint itt, ebben az infernalis lyukban... S a
                  pamlagon heverő társaság testvériesen ölelkezett össze. Bonbon egész megnyugodva
                  kezdett aztán filozofálni: „Különben is én mindig ugy képzeltem el magamnak a
                  poklot, hogy az valami, oly kedélyes, elegánsabb fajta éjjeli kávéház...” So ein
                  fideles Nachtlocal.</p>
					<p>- Éljen, éljen a pokol! - harsogá az istentelen részeg társaság.</p>
					<p>*</p>
					<p>Szentinczey Aladár még mindig nádszéken ült s épp oly mereven mint az előtt.
                  Csodálkozó kábult szemekkel nézett körül. Mindez annyira uj volt neki!... Ivott,
                  ivott, de csak épp tisztességből, nem volt becsipve, inkább csak a lármától fájt a
                  feje. Most felkelt s az általános mulatozás közepette egykedvüen, unottan kezdett
                  fel s alá sétálni a nagy teremben.</p>
					<p>S annyi minden eszébe jutott.</p>
					<p>Természettől szelid, de önérzetes s mindenek felett tisztességes érzésü fiu volt,
                  s tiszta, kék szemeinek iszonyatos volt e kép. Hát ez a nő? önkénytelenül anyja és
                  jó hugai jutottak eszébe, kik oly szép leveleket irtak neki Neustadtba s minden
                  este imádkoztak érte...</p>
					<p>A „csata immár tetőpontját érte el az alvilágban.” Miss Viviane rágyujtott az ő
                  ékes nótájára, hogy:</p>
					<p>Yankee doodle came to Town</p>
					<p> Riding on his poney...</p>
					<p>melyre a Dongó bőgőse mindjárt kontrázott neki. Theo csábos finomsággal susogta el
                  azt a bolond refrént hogy:</p>
					<p>«C’est le regiment des cocottes, qui passe...»</p>
					<p>Őrület pezsgett az idegekben, oda át a félig betett ajtó mögött az
                  „inkognito-hölgy” is kaczagni kezdett... Aztán Lola is énekelt még valamit. A dal
                  végén azonban felkiáltott:</p>
					<p>- Valaki nem tapsolt... Fenyegetőleg nézett körül. Végre Bonbonon akadt meg a
                  szeme, ki az asztal végén ült s aludni látszék. Hozzá suhant s elkezdé őt
                  válldragonerjénél fogva rángatni. De Bonbon nem figyelt rá; könyezett s nagy kövér
                  könyei hol kidülleszkedő hasára, hol üres markába hullottak. Orra előtt az
                  asztalon egy nagy vizes pohárban pezsgő állott. E pohárba Bonbuska elbusultában
                  egy fényképet állitott bele, mely egy trikós, kihivó arczu chansonette énekesnőt
                  ábrázolt. Ép térdig állt az isteni nedvben. Ennek a hütlenségét siratta most a
                  szegény hizott uhlánus, mert keserüségei részegségében egymásután jutottak
                  eszébe...</p>
					<p>- Hadd fürödjék - susogá.</p>
					<p>Végre elszakadt a dragoner pitykéje. Bonbon felnézett.</p>
					<p>- Te majom, hát mért nem tapsoltál nekem?</p>
					<p>- Hadd fürödjék! - válaszolt a részeg főhadnagy rendületlenül. - A kihivó arczu
                  kép csak szemtelenül nevetett rá. - Megcsalt - folytatá Bonbon - s hozzá még egy
                  czivillel...</p>
					<p>Lola belátta, hogy semmire se megy vele. Mégis kiváncsiságból megnézte a képet.
                  Aztán egy megvető mozdulattal, mint a ki járatos az efélékben, igy szólt: - Hisz
                  ez Tini. - Azzal belekoppantva czigarettája hamuját a pezsgős pohárba, egyet
                  csettentett a nyelvével s visszament Liviójához. Letérdelt előtte s szinte
                  imádkozólag nézett fel rá. Aztán csakugyan össze is tette két kezét s
                  szenvedélyesen kiáltott fel:</p>
					<p>- Oh te: istenem...</p>
					<p>Ragyogó gyürüs kezeinek összetett ujjai közt mint valami tömjénmécs ünnepélyesen
                  füstölgött a czigaretta...</p>
					<p>- Megint a bolondod leszek három hétre - tevé hozzá a maga bécsies kuplé
                  nyelvén.</p>
					<p>Aztán végleg elázott az egész ház. Még rögtönöztek ugyan egy operett előadást:
                  Rodakovszkyt kinevezték Órfeusznak, Lolát Eurydikének, Bonbont pedig Stix
                  Jankónak s az égett fejü kis kadéttal eljátszatták Offenbach megfelelő dalait, de
                  már szinte aludtak mind. Bonbon félálomban bőgte el áriáját rozsdás manőver
                  hangján... a végén szabad volt kezet csókolni Lolának.</p>
					<p>Szentinczey csak tovább járkált fel s alá a szobában. Gépiesen nézett körül a
                  „pokol” falain: meglehetős csupaszak voltak; pár angol verseny jelenet, - Archer
                  jockey fényképe, - a weisskircheni kadétiskolának egy összfényképe s néhány
                  equitáczióbeli fotografia, melyeken Rodakovszky is rajta volt. Az iróasztal felett
                  trofeumok lógtak: néhány katonatiszti lóversenybeli nyertes vállszalag s
                  egymásfelébe rakva vagy kilencz különféle lovagló pálcza. Az iróasztalon a
                  semátizmus, az Armee-kalender s pár énekesnő arczképe állott egy „Nubian-Blacking”
                  fajta lakos üveg társaságában. A középső asztalon, a gőzölgő puncsok és pezsgős,
                  konyakos palaczkok közt vagy hat kilenczágu koronás szivartárcza s egy sereg
                  fénykép hevert. A szék támlányain atillák, bluzok pihentek, a szögletekbe csizmák,
                  kardok s ócska sipkák voltak dobva...</p>
					<p>Szentinczey szórakozottan, ásitozva lapozgatott a konyakfoltok és szivarhamu
                  között heverő fényképek közt. Senki se törődött vele, a társaság már annyira
                  részeg volt, hogy majdnem mindenki aludt, vagy - sirt... Pillanatra elcsendesedett
                  a terem, csak kivül zugott a mesés hóvihar... Csupa orfeumi eredetü fotografia
                  volt az asztalon. Szemei szinte boszusan futottak át rajtuk. Egyszerre azonban
                  egyen megakadt a tekintete. Szinte hipnotizáltan nézte. - Egy tisztességes
                  leány... mormogta meglepetten.</p>
					<p>Magas, inkább keskeny alkatu, finom arczu fiatal leányt ábrázolt a kép, ki nagy
                  szemeit csodálkozva mereszté a nézőre. Istenem, szövé tovább fáradt gondolatait
                  Szentinczey - hogy kerül ez a szegény teremtés ide a pokolba, vajon ki lehet?... -
                  Ujból megnézte. Szinte tündéries alakját lehelletszerüen burkolta el valami
                  világos nyári ruha. Minél tovább nézte, a kép arczkifejezése annál sajátságosabban
                  változott el. Szemei kérni kezdték, de hirtelenében a lárma közepette nem tudta
                  mire? - utoljára már könyörögtek, már valami naiv esdekléssel néztek rá: segitsen
                  rajtuk... Kezei össze voltak kulcsolva, valami virág mosolygott közöttük: ez volt
                  az egyedüli vígság azon a képen... S a szemek csak ismétlék: „Segits rajtam, -
                  szabadits meg innen, ments meg ezektől...” Szentinczey az ismét felcsapó lárma
                  közepette, ép atillája alá akarta csusztatni a képet, midőn egy gyors kéz kikapta
                  ujjai közül.</p>
					<p>Boszusan pillantott hátra. Lola állt mögötte; csaknem még egy fejjel magasabbnak
                  látszott most lángoló haragjában.</p>
					<p>- Mit nézed ezt a képet? - Lola mindenkit tegezett az urak közül. Idegesen remegő
                  kezei, körmei közt az a lenge, szelid leányalak szinte reszketett a képen...</p>
					<p>Szentinczeyben csöndesen kezdett forrni a harag. Szelid, igaz természete
                  fellobbant arra a gondolatra, hogy ezt a gyönge, védtelen teremtést, ki pedig ugy
                  kérte, hogy mentse meg, kiengedte kezeiből s annak a démonnak a körmei közé
                  juttatta.</p>
					<p>Száraz, ideges hangon suttogá:</p>
					<p>- Adja vissza kérem.</p>
					<p>Lola a részeg morajtól alig hallhatta szavait. Merően, növekvő gyülölettel nézett
                  a fiatal hadnagyra. Mámoros szemei csak ugy forogtak. Egész közel lépett hozzá, -
                  majdnem akkora volt, mint Szentinczey.</p>
					<p>- Hogy mered ezt a képet nézni?... Nem vagyok én elég szép, hogy engem nézzél?
                  Abban a szobában, ahol én vagyok mersz ugy unatkozni, hogy fotografiákat
                  nézegetsz... te szemtelen!...</p>
					<p>Még mindig háta mögött szorongatta a képet, most lassan arcza elé emelte s
                  megvetőleg kaczagott fel. Oda tartotta Szentinczey elé.</p>
					<p>- És ezt mered te nézni, mikor én itt vagyok?</p>
					<p>A képen lévő szelid arcz, mint egy vizbefuló, kétségbeesetten pillantott Darira:
                  ments meg, mert megöl...</p>
					<p>Szentinczeyben lángot vetett a harag.</p>
					<p>- Hozzá ne merj nyulni, - sziszegé, - ahoz a tisztességes
                  leányhoz, te... te...</p>
					<p>A részeg társaság figyelni kezdett. Rodakovszky is kinyitotta álmos szemeit. -
                  Bonbus ne hortyogj, - dadogá Marosy a másik szobából...</p>
					<p>Szentinczey egy kétségbeesett mozdulattal kapott a kép után, de Lola, ki volt oly
                  erős, mint ő, mellbe lökte őt, ugy, hogy hátratántorodott s megbotolva az asztal
                  alatt heverő uhlánusban, a kanapé támlányára rogyott. Lola győztesen állt a terem
                  közepén.</p>
					<p>- Szemtelen! - susogá részeg szemeivel.</p>
					<p>- Bravo Lola! - kiáltá félálomban Rodakovszky s utána a többi. Csak ugy zugott a
                  hurráhktól a terem, aztán egyszerre csend lett. - Bonbuska még is hortyogsz? -
                  dadogá szeretettel a másik szobából Marosy.</p>
					<p>- Tisztességes leány, - kezdé gunyosan reszkető hangon
                  Lola. De a következő perczben agyában egy más gondolat keresztezte haragját. -
                  Livi! - folytatá: - ez a kép a te asztalodon hevert, ez a tisztességes kép, ha-ha!
                  - kaczagott! - Mit keres ez nálad, tán szerelmes vagy bele? - fenyegetőleg lépett
                  a karosszékébe temetkezett, mámoros főhadnagy mellé. - Kicsoda ez? És... és még
                  elég csinos... - tevé hozzá daczosan.</p>
					<p>Rodakovszky görcsösen kaczagott és rázta a fejét:</p>
					<p>- Nem tudom, - nem, nem tudom, jer édes Lolám...</p>
					<p>- Nem tudod?! - sikoltá vad dühvel Lola s szemeinek izzó pillantását mint egy
                  halom parazsat a még mindig tántorgó Szentinczey arcza közé veté. - Hát akkor
                  veszszen el ez a - ez a tisztességes leány, veszszen el minden tisztességes
                  leány!</p>
					<p>- Hurrah! - kiáltá a holtig ázott társaság, de főleg a más két kisasszony, kik
                  képükből kikelve, igaz gyülölettel ugráltak fel s éljenezték Lola szavait. Lola
                  pedig darabokra tépve a szegény fényképet, a földre dobta s vadul kezdett
                  toporzékolni rajta.</p>
					<p>- Veszszenek el mind!</p>
					<p>Theo és Viviane, mint az őrültek ugrottak melléje s szintén dühöngve taposták a
                  tépett papiros-darabokat. De ez nem volt nekik elég, felrángatták a részeg
                  Bonbont, a kadétot, sőt Rodakovszkyt is s azokkal is tapostatták a képet. És
                  kaczagtak, eszeveszetten kaczagtak mindannyian...</p>
					<p>Szentinczey unalomszülte haragjában szégyenlve legyőzetését, rángatózó ajkakkal
                  nézett körül a szobában - valami sulyos tárgy után. A sarokban álló láda után
                  kapott, de nehéz volt: nem birta felemelni. Óriási kaczaj volt e kudarczára a
                  felelet. Dodó és a másik társaság az álmosan czinczogó kis bőgőssel némán állott a
                  szoba ajtajában. Csend lett. Csak Bonbon hortyogott tovább; elaludt vastag
                  testével a fotografia darabjain. Az összefogódzkodott három leány, a perzseltfejü
                  kadét s a még mindig görcsösen kaczagó Rodakovszky, mintegy megkövesedve néztek a
                  szoba sarka felé. Egyszerre egy vékony konyakos palaczk repült hozzájuk s a kadét
                  halántékán darabokra tört. Végig öntötte a Lola szoknyáját.</p>
					<p>- Nincs hát aki helyt álljon egy tisztességes leány becsületéért, ebben a diszes
                  társaságban? - orditá egész különös, szokatlan hangon a szelid Szentinczey. - Ti,
                  nyomorultak!</p>
					<p>Rodakovszky ajakán megfagyott a nevetés. Galvanizált mosolylyal lépett előre,
                  látszólag kijózanodva, de azért erősen tántorogva. Lola hozzá simult s
                  ragadozóként nézett körül; feketeselyem ruhája alól ledéren tünt elő a
                  selyemcsipkés alsószoknya...</p>
					<p>- Szolgálatodra, - mondá Szentinczeyre nézve, nyugodtan. - Kadét, kelj fel!</p>
					<p>A kadét perzselt halántékáról folyt a vér s a kiömlött konyakban meghigulva,
                  áztatta a padlót.</p>
					<p>Öt percz mulva kinyilt a kis szoba ajtaja, és Forintos Péter, a Rodakovszky tiszti
                  legénye, két névjegyet hozott be a nőkkel, kadéttal, Bonbonnal s Radernnel magára
                  maradt főhadnagyhoz.</p>
					<p>- Nikolaus Donhofen, Freiherr von Donnerstein k. u. k. Oberlieutenant.</p>
					<p>- Taszilo Graf Törökváry de eadem Pogány-Ethe und Magyar-Dád, k. u. k.
                  Lieutenant.</p>
					<p>- Jól van, - mormogá Livió. - Jöhetnek.</p>
					<p>Bejöttek. Dodó óvatosan félrelökte finom lakczipős lábával a hortyogó uhlánus
                  szőke fejét s udvariasan mosolyogva nézett Rodakovszkyra.</p>
					<p>- Kedves Radern, mormogá szórakozottan Livió, lész oly szives... és te Bonbon az
                  ördögbe is, szedd össze magadat! S mérgesen rugta meg az uhlánust. Ez hebegve kelt
                  fel:</p>
					<p>- No mi baj? És mélyen meghajolva, kezet csókolt Lolának. Aztán látva, hogy komoly
                  a dolog, bár mindenki részeg, várt...</p>
					<p>Rodakovszky leült egy sarokba s czigarettára gyujtott. Lola a három nővel a
                  kanapéra ült s karonfogva Theot, halvány mosolylyal, rendkivül gyöngéden
                  beszélgetett velük... A négy segéd halkan tárgyalt a szoba tulsó sarkában. Csend
                  volt, csak a szoba közepén heverő zuzottfejü kadét nyögött és sirt.</p>
					<p>Tiz percz mulva minden rendben volt. Dodó főhadnagy felhuzta mentéjét s jobb és
                  balzsebébe egy-egy pisztolyt dugva, intett, hogy mehetnek.</p>
					<p>A tisztek felvették köpenyeiket, a nők, vastag prémes bundáikat s azzal az egész
                  társaság kivonult a régi udvarház elé. Mikor a külső ajtót kinyitották, az orkán
                  egy egész garat viharzó havat szórt a szemükbe. Nem lehetett a tájra ráismerni. De
                  azért csak indultak a falun tuli tisztásra rendületlenül. Némelyhol kötésig ért a
                  hó, ily helyeken a nőket ölükbe vették s ugy vitték tovább... mert a dámák
                  mindenáron jelen akartak lenni az „esetnél.” Lola mindvégig gyalog ment.</p>
					<p>Iszonyuan üvöltött az orkán: a falu mécsei el-elvesztek a fehér viharban.
                  Némelykor a szél átzúgott a távoli torony ablakán és siralmas, sejtelmes hangokra
                  ébresztette az alvó Rákóczy nagy harangot. A doktor lakása ép utba esett. Taszi
                  bekopogtatott ablakán.</p>
					<p>- Schwartz, gyere ki, de izibe...</p>
					<p>S mentek tovább. Kiértek a nagy tisztásra. Itt már alig lehetett az orkánban
                  megállani. A távoli ég fekete alja köröskörül vad viharral vala teherben... A nők
                  összefagyva, támaszkodtak neki a betemetett havas kutágasnak, hogy el ne fujja
                  őket a szél, Radern Gida pedig egy gyalog steeplechase-t lovagolva, a hónaljig érő
                  hóban kimért husz lépést. Az ellenfelek kiálltak: Szentinczey uj atillájában,
                  Rodakovszky bluzban. Dodó dideregve nyomta kezükbe a pisztolyokat. De a hó akkora
                  volt, hogy a két ember nem látta egymást.</p>
					<p>- Halt - mondá a kijózanodott Bonbon - megvan! - Mindegyiknek dragonerjében
                  akasztotta a magukkal hozott két lámpást, - igy legalább tudtok czélozni.</p>
					<p>- Egy-kettő... kezdé Dodó, de hangja elveszett az őrült hóviharban.
                  Himmelsacrament! a toronyban ekkor kezdette a hatalmas Rákóczy-harang a
                  Szilveszter éjjeli tizenkettőt ütni.</p>
					<p>- A tizenkettedik ütésre lőttök - orditá Radern.</p>
					<p>Lassan, méltóságteljesen zengett végig a fehér tájon a nagyharang szava. Tiz...
                  tizenegy... tizenkettő...</p>
					<p>Alig hallatszott a pisztoly szava. A Szentinczey lámpása összetört, de neki semmi
                  baja se lett.</p>
					<p>Átgázoltak egymásfelé a havon s kezet fogtak.</p>
					<p>- Hideg van Szentinczey, mi?</p>
					<p>- Csuf idő, Rodakovszky...</p>
					<p>Vagy harmincz lépésről vonitás hallatszott, mikor kaczagva odaértek s épp a
                  Bonbuska kulacsából iddogáltak a leányokkal, akkor látták, hogy a Szentinczey
                  golyója lábszáron találta a baktert, s az kelletlenkedett.</p>
					<p>- Igyál öreg! - kiáltá vigan Bonbon s az öreg szájába nyomta a kulacsot.</p>
					<p>Mikor Szentinczeyt reggel négykor Forintos Péter és huszár Dohányos Ádám
                  hazavitték, egész el volt ázva. Lefeküdt s menten elaludt. Mámoros, nyugtalan
                  álmában csak egy gondolat bántotta homályosan, hogy: ki is volt hát voltaképp az
                  a leány, a kiért ő megverekedett?...</p>
				</div>
				<div type="chapter">
					<head>II.</head>
					<p>- Mily gyönyörüek ezek a lehulló hópelyhek... Nézd, Andrée, hogy csókolódzom
                  velük...</p>
					<p>A két leány gyerekesen örült a nagy hónak. Prémes bundákba burkolva állottak kint
                  a barok rácsozatos kis erkélyen. A régi falusi kastély kissé ó-németes, hajlott
                  fedele messzire rugott ki; széles eresze a ház sarkain egy-egy fantasztikus
                  hidratorokban végződött.</p>
					<p>- Nézd Andrée, mily szerelmesek ezek a pelyhek... a kis, kövér Szoborházy Linka
                  csak ugy ágaskodott utánuk a maga vásott kaczérságával.</p>
					<p>- S hogyan olvadoznak! Mihelyt megcsókolom őket, mindjárt végük van...</p>
					<p>Még Andrée is elmosolyodott, de aztán odadülve a falhoz, csak tovább nézte, mint
                  merülnek el egyre mélyebben az ő szoknyás fenyőfái ebbe a szilveszteri hóba. A
                  szalon ajtaja kicsit nyitva volt, belülről vörhenyes fény szürődött ki a téli
                  világba, peau d’Espagne illattal s itt-ott pár csöndes zongora-akkorddal.</p>
					<p>- Furcsák ezek a hópelyhek, te Andrée, folytatá bolondos gondolataival s a
                  hópelyhekkel játszva a kis Linka. A melyik után kap az ember, azt rendesen nem éri
                  el, s a melyik nem kell, az egyszeribe az ajkára repül s ott menten el is
                  olvad...</p>
					<p>- Furcsa - felelé Andrée elmélázva s csak tovább nézte temetkező fenyveseit.</p>
					<p>- Látod, - tevé hozzá élénken Linka, kiben sok pletykázó bölcselkedési hajlam
                  lakozott, igy van ez a szerelemben is! Azt, a kit az ember akar, azt rendesen nem
                  kapja meg, mig olyan, a ki nem kell, ezer is akad s csak ugy olvadozik, ha az
                  ember... ránéz.</p>
					<p>Andrée elmosolyodott. Aztán összerázkodott, mert már jó ideje voltak kint az
                  erkélyen.</p>
					<p>A hóvihar egyre erősebb lett s a fenyves egy ködös, fehér hótömeggé vált.</p>
					<p>- Már most, - folytatá a csacska leány, - mit tennél te, ha például neked
                  tetszenék valaki, s az semmit se törődnék veled? - tudnád akkor tovább
                  szeretni?</p>
					<p>- Tudnám, - mondá Andrée halkan.</p>
					<p>Bundája prémjére hajtá fejét.</p>
					<p>- Tudnám, mert ha egyszer valakibe beleszeretek, érzem, hogy utolsó perczemig
                  szeretni fogom... többet nem szabadulok tőle. - Sebesen beszélt.</p>
					<p>Linka megbotránkozott ezen a felfogáson. Zöld szemeit nagyra nyitotta s ugy bámult
                  barátnőjére.</p>
					<p>- No már én nem tudnám. Engedj meg, mit csinálsz egy emberrel, a ki teljességgel
                  nem törődik veled? Csak nem fogsz utána szaladni?</p>
					<p>- Nem szaladok utána...</p>
					<p>- Hanem...</p>
					<p>- Hanem - hogy is mondjam...</p>
					<p>- Szenvedsz utána?</p>
					<p>- Hát igen, szenvedek utána...</p>
					<p>Linka összecsapta bundája alatt kezeit.</p>
					<p>- De Andrée, mondd csak, mi értelme volt ennek?</p>
					<p>Andrée elnézett.</p>
					<p>- Édes Linkám, te igen bolondos vagy, tudod jól, hogyha az ember szerelmes,
                  okoskodásról nem lehet szó.</p>
					<p>- És te már ugy beszélsz, mintha csakugyan szerelmes volnál... a kis kövér leány
                  elnevette magát. Már én nekem sokkal okosabb programmom van az életre.
                  Mindenesetre igyekezni fogok az után, a ki nekem tetszik, de ha látom, hogy nem
                  kellek neki, veszek egyet a hópelyhek közül, melyek hozzám szállanak, -
                  belészeretek egy olyanba, a kinek én is kellek...</p>
					<p>- Na hát édes Linka, az olyan érzés, a mit az ember akarhat, nem is szerelem ám. A
                  szerelemben ép az a furcsa, hogy az ember nem rendelkezik vele, hanem igenis ő
                  rendelkezik az emberrel...</p>
					<p>- Jól van jó, - felelé Linka lerázva nyusztprémes sipkájáról a havat. - Én már
                  csak megmaradok az én programmom mellett. És biztositlak, én boldogabb leszek,
                  mint te.</p>
					<p>- Lehet, de én vagy nagyon boldog akarok lenni, érted: nagyon, őrülten boldog,
                  azzal, a kit szeretek, s ilyen egy rövid emberi életben csak egy akadhat, - vagy
                  semmilyen boldog sem...</p>
					<p>- Egészen boldogtalan?</p>
					<p>- Hát egészen boldogtalan.</p>
					<p>A két leány elhallgatott. Körülöttük zugott a szilveszteri hóvihar. A falu tulsó
                  végén levő nagy Rákóczy-harang néha megrezzent a fütyülő széltől.</p>
					<p>- Már én - tünődék tovább az okoskodó kis Linka, - esetleg beérem valami közepes
                  boldogsággal is. Ez legalább biztos és tartós.</p>
					<p>- Irigyellek... sóhajtá Andrée.</p>
					<p>- Óh, te regényes Andrée! - sipitá Linka. Mind ilyenek vagytok ti, a kik a „Sacré
                  Coeur”-ből kerültök ki.</p>
					<p>- Na és, hogy még regényesebb legyek, - tevé hozzá szokatlan elevenséggel kaczagva
                  Andrée, hát én azt hiszem, hogy az első és egyedüli szerelem vagy boldogság vagy
                  méreg, inkább méreg, - s ha az, akkor örökre megmérgezi az egész életet...</p>
					<p>Linka barátnőjére nézett, kinek alakja megnyult s keskeny arcza szinte kipirult a
                  mondókájától.</p>
					<p>- Na hát, a mint mondtam, romantikus vagy. Mit akarjak én p. o. - kivel is? - no,
                  például, hát azzal az elkényeztetett Rodakovszky főhadnagygyal? Látod pedig,
                  megvallom, nekem nagyon tetszik, - de hát mikor én nem kellek neki? Ugy
                  irigyeltelek téged, emlékszel azon a novemberi Hubert-vacsorán, mikor melletted
                  ült. Egész éjjel töprengtem, tán sirtam is és oh - - oh, micsoda édes gondolataim
                  voltak...</p>
					<p>Linka egész közel huzódott Andréehoz, ki, mintegy boldog álomban, hunyta be a
                  szemét.</p>
					<p>- Elgondoltam, - folytatá a csacska kis leány kipirulva - elgondoltam: ha ez az
                  ember, ez az ördögi arczu, csunya-szép huszár most megölelne s megcsókolna, hát
                  meghalnék a boldogságtól... Még azt is éreztem, hogy atilláján az az aranyzsinór,
                  hogy szurja csupasz nyakamat, de ez a fájdalom, tudja az isten, még tán a
                  legjobban esett... Ah Andrée, oly boldogtalan voltam, sirtam, gyülöltelek... S
                  aztán, - pár nap mulva megcsináltam magamnak azt a programmot, mit az előbb
                  elmondtam. - Ah Andrée, folytatá kis vártatva, - csuda egy ember az a Rodakovszky!
                  - olyan gyönyörü termete van, s mindig oly elegáns s amellett oly -
                  szemtelen...</p>
					<p>- Bolond vagy Linka, kaczagott idegesen Andrée.</p>
					<p>- Igen, oly szemtelen, - borzasztó dolgokat mesélnek róla, - s ez nekem ugy
                  tetszik.</p>
					<p>- Tetszik?</p>
					<p>- Tetszik, mert olyan biztos a modora; ha bejön a szalonba, mindig oly győzelmesen
                  néz körül... Ah, ha most a menyekből ide leszállana...</p>
					<p>A leányok elhallgattak. Összebujtak s ugy dideregtek.</p>
					<p>Egyszerre egy csengő szépasszonyhang kikiáltott az erkélyre:</p>
					<p>- De az istenért Andrée, Linka, hol vagytok? Micsoda ostobaság? Rögtön jertek
                  be...</p>
					<p>Bent a nagy kandalló körül a társaság csöndesen beszélgetve, várta a tizenkét
                  órát. A leányok ledobva bundáikat, dideregve huzódtak a tüz mellé. Szoborházyné,
                  az a bizonyos malicziózus Kraynfelt grófnő, hosszu száraz testét derékben
                  megtörve, mereven ült székében. Meglehetősen unalmas urak és hölgyek voltak
                  Schoenhoffékhoz a szilveszter-estére hivatalosak: az öreg, róka-képü főispán
                  feleségével, ki mindig elcserélte arczán a festéket s képét fehérre és orrát
                  vörösre festette, az ezredes felesége, egy álmos sovány, közönyös kis asszony,
                  Gáldyék, az orvos feleségével, egy-két szolgabiró és pár betyáros gentry gyerek,
                  mint Gáldy Tamás és Domonkos Feri, kik nagy vörös kezeikkel, konvenczionális
                  sasorraikkal s félig kinyitott szájukkal, mint frakkba bujtatott béresek, bambán
                  állottak a háttérben s köptek olykor egy pár parádés-kocsisforma hegyeset a
                  „firhang” mögé.</p>
					<p>A leányok nem is tekintették őket fiatalembereknek; ha huszártisztekről lehetett
                  szó, önkénytelenül minden czivil fiatalembert az öregekhez számitottak. Az egész
                  szalonban csak a babaképü Szoborházy Marietta érezte magát jól, ki roppantul
                  hasonlitott nénjéhez, de határozottan csinos volt s vőlegényével, az öles
                  majoreszkóval, a bamba Czibaky Bandival még este egy ablakmélyedésbe huzódott.
                  Anyja merev, arisztokratikus nyakát párszor megnyugodva forditotta feléjük;
                  ilyenkor fakó szemeinek pergament pilláit némi neszszel eresztette le s ezt
                  gondolá:</p>
					<p>- Igaz, hogy nagy paraszt, de meg van fogva!</p>
					<p>A háziasszony, a szép Schoenhoff Mélanie, egy kissé elhizott, harminczhatéves
                  asszony érezte, hogy álmos a hangulat estélyén és feltünően kis kezeit egymáshoz
                  dörzsölve, elevenen beszélt össze mindenfélét. Bizony, ő maga legjobban unatkozott
                  e penészes öregek közt.</p>
					<p>- Mily csufak azok a tisztek. Egy se jött el! Pedig Rodakovszky is, Radern is,
                  Donhofen is, mind megigérték. Még az a kis Monthléry princzeske is.</p>
					<p>- Oly aranyos, kis fiu! - sipitá Szoborházyné.</p>
					<p>- Ugyan édes Márthám, kaczagott a szép Schoenhoffné, az a kis kadét már csak se
                  nem kedves, se nem okos...</p>
					<p>- De mikor oly finom orra van...</p>
					<p>Mind nevettek. Még Czibaky Bandi is nagyot röhögött az ablakmélyedésben.</p>
					<p>- Igen, folytatá Schoenhoffné, mindnyájuknak el kellett utazniuk. Családjukhoz
                  utaztak.</p>
					<p>- Hja, - szavalá kimérten a rókaképü főispán, ölébe ejtve monokliját, - az ily
                  szent nap mégis csak legszebb a családi, vagy a bizalmas baráti körben. - S a
                  hatvanas évek modoros elegáncziájával hajolt meg a háziasszony előtt.</p>
					<p>- Uj év, uj remények, uj - csalódások, tevé hozzá elszontyolodva a kancsal, öreg
                  orvos, kit a felesége, egy lilaszinbe öltözött három emeletes tokáju szörnyeteg,
                  ép akkor költött fel. Az öreg félve, hogy valami bolondot mondott, hirtelen nejére
                  akarva pillantani, a tulsó sarokba nézett, hol Gáldy Tamás és Domonkos Feri
                  elfulva kaczagtak.</p>
					<p>- Dehogy utaztak el, nyögé félhangosan Gáldy Tamás, nagy .... muri van náluk! Esty
                  Pista már két hete nem iszik, ugy spórolja a torkát a szent családi napra...</p>
					<p>A társaság nem látszott hallani. Csak Schoenhoffné mosolyodott el... mintha ő nem
                  tudta volna! Szoborházynénak azonban mintha egy Hardtmuth-léniával két szigoru
                  vonást huztak volna az orrától fagyos szája széléig, - igen tapintatlannak találta
                  a dolgot. A szép Mélanie asszony is boszankodott, de nem ezért... az a csuf
                  Rodakovszky, kivel tegnap véletlenül találkozott, még háromszor is megcsókolta a
                  kezét, ugy erősitgette, hogy biztosan eljön. Vajjon mit csinálhat most? - tünődék
                  már belefáradva, az unalmas, lankadó társalgás felvillanyozásában, és -
                  elpirult...</p>
					<p>Czibaky Bandi most hallotta meg, hogy Gáldy Tomi mit mondott s teli szájjal
                  harsogva, röhögött neki. A kancsal doktor és a főispán, kik időközben ismét
                  elaludtak, hirtelen felébredtek s az egyik theát a másik puncsot kért.</p>
					<p>Szoborházy Linka magára maradva, egy sarokba huzódott s azon törte a fejét, hogy a
                  legközelebbi megyei bálra, uj fehér ruhájához, kék vagy piros szalagokat
                  vegyen-e?</p>
					<p>*</p>
					<p>Schoenhoff Andrée pedig alig várta, hogy egyedül maradhasson. Beosont a harmadik
                  szobába, mely egy kis keleties boudoir volt s beledülve a puha kerevet aranyos
                  vánkosai közé, s ugy bámult fel a menyezetre. Kivülről behallatszott a hóvihar
                  zugása, a hópelyhek suhogva surolták az ablaktáblákat; az ablak előtt a magasból
                  lelógó kis indus mécs világa pedig olykor meg-meglibbent a falakon is átzúgó orkán
                  lehelletétől... Eszébe jutott, a mit Linka mesélt Rodakovszkyról - - minden,
                  minden eszébe jutott s szive dobogott... a féltékenységtől. Mikor az a csacska
                  leány azt beszélte, hogy mily jó volna a szép főhadnagy karjai közt az
                  aranysujtás karczolásainak kinjait élvezni... akkor azt hitte, eszét veszti. Hogy
                  mert az a leány erre gondolni? Csak ugy remegett tépelődő gondolatai közepette.
                  Hogy mert valaki Rodakovszkyra gondolni? Megölte volna Linkát odakint az
                  erkélyen... Az az érzés, melytől egész teste reszketett, melyet két hónapja félve
                  takargatott, nem mert kimondani - most szinte zsarnokian kezdett tombolni lelke
                  mélyén. Szive ugy dobogott, hogy nyitva feledt szájjal bámult maga elé. Az az
                  érzés mintegy viharfelleg gomolyodott fel lelke mélyéről, elzsibbasztotta szivét,
                  még feljebb érve aztán megremegtette nyelvét - végre annak a félelmetes érzésnek a
                  viharfellege ajkain egy sujtó villámban, egy rettenetes szóban tört ki: „Szerelmes vagyok”... Mikor a szó ellebbent ajkairól,
                  hallgatózott - vajon mit mondott? Nem hitt a füleinek. Szája könyörtelenül
                  ismételte: „Szerelmes vagyok”... tizszer - huszszor - százszor... Arcza forró
                  lázban gyult ki: Istenem, istenem, lehetséges-e? Csakugyan? Ő, az a
                  kötelességtudó, okos, jó leány, ki oly higgadtan szokott itélni, ő rajta vesz most
                  erőt egy oly érzés, melyről nem tud számot adni magának... A legnagyobb boldogság
                  és legnagyobb boldogtalanság előérzetének hullámai vegyesen viharzottak szegény
                  lelkén... Aztán egyszerre eszébe jutott, mit mondott odakint Linkának a
                  szerelemről? Lehetetlen, ő mondotta volna azt? Hisz akkor e perczben dül el a
                  sorsa, élete sorsa, ez az érzés vagy örökre boldoggá teszi, vagy örökre megmérgezi
                  életét, hisz ő maga mondta.</p>
					<p>Szive, az a vergődő kis madár, bensejében, dobogott, tépte kalitkáját, szeretett
                  volna kirepülni a hóviharba, messzire a falu végére, oda, ahol az a daliás, csunya
                  főhadnagy lakott. Lassanként kifáradt Andrée a tépelődésben... s azonfelül mint
                  minden igazában tiszta érzésü leány optimista volt. Szive, az a kis madár, látva,
                  hogy nem tud kirepülni az ideál ablakára, lassankint megnyugodott, nem dobogott
                  többé oly hevesen, hanem elkezdett gazdájának édesen csicseregni -
                  szerelméről.</p>
					<p>És Andrée arczát a párnák közé temetve, behunyta a szemét, s hosszan hallgatta,
                  szive fülemüléjét... Nyáron jött ki az intézetből, - mily különös egyhanguak
                  voltak azok a hónapok! Ábránddal, csupa fájós, szürke, vágyó ábránddal telve...
                  Csak barátnőinek élt, azokkal levelezett; elégedett volt, de nem boldog, várt
                  valamit, a mi nem jött meg. Végre megjött... október végén találkozott
                  Rodakovszkyval, ki hosszu szabadságáról akkor vonult be századához. Ott ült a
                  szalonban szótlanul, mialatt a főhadnagy anyjával tréfált. Mint a tikkadt beteg az
                  alpesi levegőt, ugy szivta magába e csodálatos ember lényének a varázsát. Aztán
                  jött az a Hubert-napi vacsora, mellette ült... ah, ez az este ragyogott, szinte
                  égett emlékei sorában. Szive kis madara, csodaszép melodiákat kezdett most dalolni
                  neki. Érezte Rodakovszkyt maga mellett: látta pompás atillájába szoritott karcsu
                  termetét, a bóditó szemeket s azt a vakmerő, napégette, kardvágásos arczot.</p>
					<p>Melle a ruhafodor alatt zihált, a beletüzött fehér rózsa kihullott kebléről s
                  legurult a szőnyegre. Én édes istenem, - susogá a szegény leány s kétségbeesetten
                  riadt fel, - de vajjon boldog leszek-e?</p>
					<p>Bent a szalonban a kandallón levő Empire-óra akkor ütött tizenkettőt; kivülről a
                  hóviharon át is behallatszott a nagy Rákóczy-harang el-elfuló szava. Hangzott a
                  pohárcsengés és a sok gratuláczió. Czibaky Bandi és Gáldy Tomi hangosan
                  elkurjantották magukat: Éljen az uj esztendő!</p>
					<p>A főispán azonban csendet kért. Álmából felriadtában azt hitte, hogy valami nagy
                  hivatalos ebéden van, mert az inas egy puncsos poharat nyomott a kezébe. Egy
                  szabadelvü, lojális fölköszöntőt mondott a háziasszony ő nagyságára s a végén
                  szinte könyezve kérte az „Egek urát, hogy őt Magyarország apostoli... (itt
                  hirtelen észbe kapott s kijavitotta magát) ő nagyságát az emberi kor legvégső
                  határáig boldogan éltesse.”</p>
					<p>A szép Schoenhoff Mélanie felkaczagott: „Hohó, főispán uram, nem akarok én
                  megöregedni!”</p>
					<p>És karonfogva leányát, sorra kocczintott a vendégekkel. Szépek voltak ketten igy
                  együtt. Az asszony, kit nem hiába hivtak volt „hires szép Melanie”-nak Bécsben,
                  csak ugy piroslott a nagy egészségtől. Szeme csak ugy villogott, - haja, melybe
                  egy véresen piros rózsa volt tüzve, holló fekete volt: leánya, ki jóval magasabb
                  vala nála, világosbarna hajával, törékeny termetével kissé elhalaványodott a szép
                  mama mellett.</p>
					<p>A poharak csengtek... s az uj év első perczében csodás véletlen folytán anya és
                  leánya mindketten Rodakovszkyra gondoltak.</p>
				</div>
				<div type="chapter">
					<head>III.</head>
					<p>Azon a bizonyos januári estén a városi „nagy teremben” nagyobb szabásu
                  gentry-piknik volt, melynek rendezői valószinüleg Gáldy Tomi és Domonkos Feri
                  lehettek, legalább annak a meghivónak az alján, melyet Schoenhoffék kaptak, ezen
                  urak nagy vörös kezeire emlékeztető ákombák sajátkezüség volt kiböngészhető. A
                  főispán fogadta el a védnökséget, igy hát mindenki ott lesz.</p>
					<p>Schoenhoffné boudoirjában a nagy tükör előtt állott s a mint a saját visszfényében
                  gyönyörködött, kis, de érzéki szájának szögletében, a még mindig szép asszonyok
                  türelmetlenkedő idegessége remegett. Szobaleánya a földön térdelt s a ruhára
                  feltüzött rózsabimbókat igazgatta.</p>
					<p>- Jó lesz Marie? Meglehetős mély ruhakivágásába, a tüll közé egy papiros-rózsát
                  tett be. Egészen fehérben volt; gyönyörü kis feje, melyre a kékesbe játszó,
                  itt-ott hullámos fekete haj magasra volt feltüzve, kissé rövid, finom nyakon ült,
                  s ezen egy fehér szalag feszült. Vállai és karjai valóban tökéletes szépek
                  voltak.</p>
					<p>A bécsi szobaleány, pár gombostüvel szájában, lihegve nézett fel.</p>
					<p>- Gyönyörü! Méltósága szebb lesz, mint a kisasszony! Mintha testvérek
                  volnának!</p>
					<p>Schoenhoffné felkaczagott.</p>
					<p>- Hamar a brossomat! - kiáltá türelmetlenül. - Már megint eltettétek, pedig...</p>
					<p>Ez a gyönyörü bross brilliántokban és rubinokban kirakva, nagy dült betükben
                  villogtatta a „Melanie” nevet. Odatette a mellén levő rózsához s pedig az illusion
                  alá, ugy hogy a drágakövek mintegy fátyolozottan szórták szikráikat. Aztán
                  tükörbe nézett, kaczéran és győzelmesen, mintha maga-magát akarta volna versenyre
                  hivni. Jól van... mormogá, meg vagyok magammal elégedve.</p>
					<p>Majd hirtelen megfordult s körülnézett a boudoirban. Férjének, az elhalt
                  generálisnak az arczképe ott lógott a túlsó falon.</p>
					<p>- No azt a képet is leporozhatnátok már egyszer. Hivd be a kisasszonyt
                  Marie...</p>
					<p>Mig a szobaleány oda volt, hirtelen rágyujtott egy parányi kis egyiptomi
                  czigarettára. Homloka ránczba szökött: nagy, szinte férfias lépésekkel párszor
                  fel s alá járkált a rendkivüli izléssel berendezett boudoirban. Egyszer megállt a
                  nagy tükör előtt, egy remek mozdulattal emelte, fel karját, csókot intett maga
                  magának, majd gunyosan a szemébe fujta tükörbeli énjének a füstöt. Aztán ismét fel
                  s alá járkált, gyönyörü, kis lábaival letaposta a felkunkorodó szőnyeget s jóizüen
                  felnevetett. Ki tudja kire gondolt? Talán Rodakovszkyra? Mikor lánya lépteit
                  hallá, eloltotta czigarettejét. Csak azért gyujtott volt rá, mert azt tartotta,
                  hogy ezek az erős keleti czigarettek valami búskomor kifejezést kölcsönöznek
                  szemeinek.</p>
					<p>- No Andrée, meg vagy? - kérdé leányára nézve. Őszinte örömmel látta, hogy milyen
                  csinos. Szerencsétlenül érezte volna magát, ha az ő leánya
                  rosszul néz ki.</p>
					<p>- Jól van Andrjusa, mormogá. Schoenhoffné anyja lengyel volt s ő maga is tudott
                  még egy kicsit lengyelül. - Csak azt a szalagot tedd egy kicsit előbbre...
                  Igy!</p>
					<p>Csakugyan ez egyszerü változtatás folytán Andrée sokkal jobban nézett ki. A leány
                  megcsókolta anyját, ez - sebesen átölelte s aztán hirtelen eleresztette.</p>
					<p>- Igy... no Andrée, a te első bálod! Ah, istenem, mikor én az első bálra mentem...
                  Schoenhoffné végigsimitá hullámos haját halántékán s egy nagyot sóhajtott. De
                  aztán hirtelen a távozó Marie után kiáltott... hamar, Marie a kocsit...
                  elkésünk...</p>
					<p>Andrée egészen rózsaszinben volt. Világosbarna hajának itt-ott arany reflexei
                  voltak, froufroujába is mintha aranypor lett volna hintve. Szépen nézett ki, de
                  nagyon sápadt volt. Már báli belépőben jött a szobába, most egy kicsit félretolta
                  vállán, mert félt, hogy meghül. Termete anyja telt pompájához képest, kissé sovány
                  volt. Kulcscsontja, mint a legtöbb fiatal leánynál, kilátszott. A két alak, ha igy
                  együtt látta az ember őket, valóban két egytestvérnek nézett ki. Sőt volt eset, ha
                  p. o. Schoenhoffné profilban állott, mikor az ember azt hihette, hogy leányának
                  fiatalabb, kissé kövér huga...</p>
					<p>- Várj, André, - mondá anyja sebesen, - ez rosszul van. - A leány füzője, mellénél
                  elől kissé ferdén állt. - Igy. No, van-e minden négyesre tánczosod?</p>
					<p>- Nincs, mama, csak a másodikra van tánczosom? És neked?...</p>
					<p>- Nekem is csak a másodikra van tánczosom... Ah, hisz én inkább csak a te
                  kedvedért tánczolok. Rodakovszky, az a bolond fiu kérte, hát oda adtam neki...</p>
					<p>- Rodakovszky? - mondá meglepetten Andrée, - de hisz engemet is a második négyesre
                  kért fel, még azon a Hubertnapi vacsorán...</p>
					<p>Schoenhoffné, ki a tükör előtt állt és egy finom elefántcsontnyelü kefével,
                  szemöldeit ivelte, hirtelen megfordult. Pillanatra csodálkozva, - bosszusan nézett
                  leányára. Aztán felkaczagott.</p>
					<p>- No nézd a szemtelen!...</p>
					<p>Andrée is elmosolyodott. Szive hevesen dobogott.</p>
					<p>Schoenhoffné idegesen kezdett nevetni.</p>
					<p>- Lám, lám! ily feledékenyek a férfiak. Bizonyára egész... egész...
                  megfeledkezett... izé... rólad, mert tőlem tegnapelőtt kérte el...</p>
					<p>Mindketten hahotára fakadtak. A szép Melanie megölelte a leányát s össze-vissza
                  csókolta.</p>
					<p>- No, majd ránczbaszedjük őt, ugy-e Andrée?... Kiváncsi vagyok, milyen kifogást
                  talál ki.</p>
					<p>- És itt volt tegnapelőtt? - kérdé Andrée, - nem is tudtam...</p>
					<p>- Nem volt... az az, dehogy nem, persze, hogy itt volt, hisz különben hol
                  beszélhettem volna vele.</p>
					<p>Az inas jelentette, hogy a kocsi előállt.</p>
					<p>- Nini, a szánba fogtak, - mondá örömmel Andrée...</p>
					<p>- Legalább gyorsabban érünk oda... ülj be mama...</p>
					<p>Feltünően világos téli este volt. A csilingelő szán suhogva siklott a havon.</p>
					<p>Mama és leánya az uton szót se szóltak egymáshoz. Mindketten mély gondolatokba
                  látszottak merülve lenni.</p>
					<p>Másfél óra alatt beértek a városba.</p>
					<p>A nagy, de kopott Törökváry-féle grófi ház, mely most „redoute”-ul szolgált,
                  fényárban uszott. Gáldy Tomi felsütött hajjal és bajuszszal, klakkal kezében,
                  hajadon fővel állt a kapuban s fogadta a vendégeket.</p>
					<p>Mikor a vakolata-vedlett lépcsőn felmentek anyja a szoroson begombolt frakku
                  falusi Don Juan: Ürböy Lexi, s Andrée egy ismeretlen szőke huszártiszt karján: a
                  leány a sokféle izgatottságtól szinte remegett. Andrée jó, okos leány volt, -
                  érezte, hogy ha jobban átgondolná a négyes-históriát, hát kételyek, -
                  aggodalmak... a legcsodálatosabb uj érzések támadnának fel lelkében, de az
                  események ugy vitték őt magukkal, hogy nem ért rá gondolkozni; - a teremből
                  kihallatszó keringő dallam valami csábos zsibbadással ölelte át lelkét. - Hisz ez
                  az én első bálom... susogá. Mosolyogva lépett a terembe.</p>
					<p>A háznál már sokat tánczolt azelőtt is, de ily nagy teremben még soha... Oly
                  szokatlan volt minden, szinte elfult ebbe a sok káprázatba.</p>
					<p>Alig vette észre, hogy Szoborházy Linka már vagy öt percze kiabál a fülébe.</p>
					<p>- Andrée!... Oda jertek át hozzánk. Ott vannak mamáék, Lándoryék, Pándyék...</p>
					<p>- No, ülj le, - sugá Linka, ki már sok bálban volt.</p>
					<p>A keringőző párok ott örvénylettek előttük. A különbözően mosolygó arczok
                  villámgyorsan változtak... Egyszerre egy csomó aranysujtás tünt szemébe, melyeken
                  a báli fény reszketve ragyogott. A pár hozzájuk ért, az aranysujtás fényében egy
                  fekete bajuszos, ördöngős fej lebbent tova, de szemei pillanatra hetykén vágtak
                  valahova oda Andrée mellé. Andrée a tekintet czélját keresve, hirtelen maga mellé
                  pillantott.</p>
					<p>- Te Linka, - akará mondani, - kivel tánczol?...</p>
					<p>De Linka már nem állt oldala mellett, ugy látszik, tánczba vitték. Anyja volt ott
                  és mosolygott.</p>
					<p>- Mi az Andrjusa? - kérdé s szemei még mindig mosolyogva vesztek el a báli
                  ragyogásban. - Tánczolj leányom, ne kosarazd ki az urakat.</p>
					<p>Csakugyan Bonbon, a kadét-princz, meg Ürböy Lexi, már ott hajlongtak előtte. És
                  aztán vitték Andréet eszeveszetten a tánczba; egyik ember karjáról a másikra
                  szállt. A fiatalság észrevette a kissé sápadt, de oly finom, arisztokratikus arczu
                  leányt s valósággal ünnepelni kezdte. Főleg a tisztek, huszárok s pár vadász és
                  lovastüzér tiszt, (az egyedüli pajtások, a kikkel az atillás urak szóba állottak)
                  - no a czivilek meg természetesen utánuk indultak. S Andrée, kinek aggodalmai
                  elaludtak a káprázat örvényében, egyre őrültebben tánczolt. Mintha menekülni akart
                  volna sejtelmeitől, mert, ha pillanatra megállt, mindjárt eszébe jutott valami...
                  Linka... mama... Rodakovszy... mért nem tánczol velem? S az a négyes... Aztán
                  igyekezett megfigyelni, hogy ki tánczol jól; legrosszabbul tánczoltak a czivilek,
                  s ezek közt is a hórihorgas Czibaky Bandi, ki folyton a lábára hágott és térdeit
                  lökdöste, valamivel jobban a vadászok, aztán a lovastüzérek s végül mind igen jól
                  lejtettek a huszárok. A kivel most tánczol, gondolá, ez legjobban tánczol.
                  Felnézett rá; Dodó főhadnagy volt, az a szenvtelen, hallgatag ember.</p>
					<p>- Parancsol nagysád?</p>
					<p>E perczben megpillantotta Andrée Rodakovszkyt. A terem tulsó sarkában tánczolt egy
                  fehér ruhás nővel. Mindenki őket nézte.</p>
					<p>- Ki az a leány? - kérdé hirtelen.</p>
					<p>Dodó elnevette magát.</p>
					<p>- De hát az istenért: a mamája édes nagysád... Maguk ketten a bálkirálynék...</p>
					<p>És az a pár csakugyan gyönyörüen tánczolt. Elszaladtak mellettük, de se
                  Schoenhoffné, se Livió nem vette észre a leányt. Simán lejtettek tova s
                  mosolyogtak egymásra. A teremben már senki se tánczolt, csak ők. Schoenhoffné
                  aczélos fényü fekete feje büszkén ült nyakán, szája kissé nyitva maradt, szemei
                  már be voltak hunyva s lábai a fordulatoknál valami csodás bájjal metszették el a
                  keringő ütemét. „Valóságos ballerina...” suttogták az emberek s ebben kissé igazuk
                  is volt, mert mikor régesrégen első férjétől, tizenhét éves korában elvált,
                  megszökött hazulról s két hónapig egy ballet-mesternél tanult a szép Melanie...
                  Rodakovszky most már egész átszellemülten, komolyan tánczolt.</p>
					<p>És Andrée csak nézte őket. Gondolata nem volt, csak annyit érzett, hogy ez a
                  világ, ez a bálterem, minden eltünik, - körülötte egy sötét háborgó tenger zajlik,
                  melynek hullámai egyszerre összecsapnak a feje felett. Segitségért akart
                  kiáltani, de sejtette, hogy egyedül van s hiába minden erőlködése.</p>
					<p>- Édes istenem, - susogá, - hát ez az élet? Vége... vége hát mindennek? - És egy
                  könycsepp gördült ki szeméből... Hirtelen letörülte. Azt alig látta, hogy az, akit
                  Rodakovszky ugy átölel, az anyja... csak azt látta, hogy más, egy másik
                  asszony...</p>
					<p>Rodakovszky egy felséges sikammal, toppantva tette le tánczosnéját. Senki se
                  tánczolt már a teremben, a huszárok tapsoltak s a hevesen csapkodó legyezők megett
                  a közönség várt.</p>
					<p>Rodakovszky egyet intett a czigánynak; pillanat mulva egy régi bécsi
                  Lanner-keringő, a „Schönbrunner”, menuetteszerü ütemei remegtek meg a levegőben.
                  Livió, mint egy király nézett végig a termen, kissé negédesen előre hajolt és
                  zsebeibe tette kezeit. Gondolkozni látszék... Andrée-nek ugy dobogott a szive,
                  hogy a mellette álló Pándy Olgára támaszkodott. Olga Bonbonnal beszélgetett,
                  bizonyára Rodakovszkyról.</p>
					<p>- Pompás egy fiú - sugá a vörös arczu kapitány.</p>
					<p>Most egyszerre felvetette Livió a fejét s hosszu mazurlépésekben, egyenesen,
                  Andrée felé ment. Mindenki ránézett... Andrée szárazon köhécselt.</p>
					<p>- Bizony pompás fiu - ismétlé mellette az uhlánus kapitány.</p>
					<p>A leány ugy érezte, mintha hirtelen világosabb lett volna a teremben. Rodakovszky
                  csak jött feléje, és mosolygott... ama pár lépés alatt Andrée ugy érezte, hogy
                  lelkében az a háborgó sötét óczeán kiszikkad, helyébe egy virágos kert kezd nőni,
                  melynek bimbói csodás boldogsággal nyilnak ki szeme láttára. Kétségbeesése mint
                  egy fuvallatra oszlott szét... Mellette állt már, egy szót se szólt, csak egy
                  indulatos mozdulattal átkarolta derekát. - S mikor a leány legközelebb
                  észbekapott, már kétszer tánczolták volt körül a termet. Csakugyan a Rodakovszky
                  keze az ott a dereka körül?... Ujjai helyén szinte elzsibbadt a teste, karját a
                  kék atilla ragyogó, hideg vitézkötése szinte égette, karczolta... Borzongató
                  remegés járta át egész lényét. Linka jutott eszébe...</p>
					<p>Ez volt aztán a táncz! Észre se vette, hogy tánczolnak, mintha csak ugy álmodta
                  volna az egészet. Sohasem tánczoltak együtt s mégis tökéletesen illettek
                  egymáshoz, a közönség suttogva bámulta ezt a szép, magas párt. A régi keringő
                  átcsapott a „Romantiker”-be: Livió eleresztette tánczosnéját s kézen fogva lebbent
                  vele át a termen... Aztán ismét átkarolta és pedig szorosan, ugy, hogy a leány
                  ösztönszerüleg egyet fordult derekával, hogy jobban beleilleszkedjék karjaiba...
                  lopva felpillantott rá; nem tudta mit akar, de susogni, szólni, kiáltani szeretett
                  volna a boldogságtól... Rodakovszky arcza nyugodt maradt, szeme félig be volt
                  hunyva. Van-e a mi engem megingathatna bizodalmamban? gondolá...</p>
					<p>Már egy sarokban ült a bársony kereveten Linka és Gáldy Ilka közt, kik közönyös
                  dolgokról beszéltek s egész teste még mindig lüktetett a boldog táncz mámorától.
                  Felpillantott, anyja a terem közepén beszélt a főispánnal, kinek mellét a
                  vaskoronarend diszitette, - a tisztek pedig egy sujtásos tömegbe bujtak össze a
                  tulsó sarokba. Rodakovszky mesélt nekik valamit...</p>
					<p>Csakugyan a tisztek igen jól mulattak maguk közt.</p>
					<p>- Mondhatom páratlan ló, - magyarázá Livió, egy vadász főhadnagynak, ki
                  adjutánsnak készült s lóra volt szüksége. - Nyugodt lelkiismerettel ajánlhatom
                  neked, nem azért, mert én adom el, hanem mert ép gyalogos tisztnek való: szelid,
                  csöndes és nem tulsebes. No, gilt?</p>
					<p>S három pohár konyakot ittak az alkura.</p>
					<p>- Szervusz öreg! - Livió megrázta a boldog vadász kezét, ki szárban szük s alul
                  trombitamód bő nadrágjában kecseskedő szökésekkel repült egy vörös arczu csunya
                  lányhoz és tulzott finomsággal kérdé tőle, hogy szabad-e még a második
                  négyesre?...</p>
					<p>A huszárok felkaczagtak:</p>
					<p>- Szegény baka! - mormogá Bonbon elkeseredve, azt ugyan becsaptad azzal a pókos
                  lóval Vili...</p>
					<p>Rodakovszky nevetett:</p>
					<p>- Igazat mondtam: szelid, mert két szemére vak, csendes, mert schulterlahm és nem
                  tulsebes, mert pókos... - S ismét ittak. - Szervusz Szentinczey!</p>
					<p>Szentinczey ott sétált körülöttük. Kezdette beletalálni magát a fiuk közé, de
                  természeténél fogva inkább csendes volt s nem igen birta a szeszes italokat,
                  különösen a konyakot. Az után a szilveszteri nagy mulatság utáni mérhetetlen
                  részegsége neki ugyan magának rosszul esett, mert három napig volt beteg utána s
                  szégyelte is magát... de legalább némileg közelebb hozta a pajtásokhoz.</p>
					<p>Gyakran eszébe jutott azóta az a „fénykép”, a melyért vaktában (forpasz-blindre - mondá Esty Pista) megverekedett, de mint szerfölött
                  gyöngéd ember, restelte az ott jelenvoltak bármelyikétől is megkérdezni, hogy
                  kicsoda. Azóta többször volt Rodakovszkynál, de nem is közelitett az asztalhoz,
                  pedig a tükörből látni vélte, hogy a fénykép darabjai ott hevernek a szivarok
                  közt. Az utolsó három hét alatt meg annyit kellett a lovardában vesződnie, hogy
                  még a köteles látogatásokat se végezhette el a környékbeli házaknál... az elébb,
                  hogy a fogadó-bizottsággal ott lent állott a kapualjában, ismét eszébe jutott a
                  bolond eset... eszébe jutott, mikor egyszerre egy odarobogó szánban az
                  összefagyott ablaküveg mögött elmosódottan megpillantotta a fénykép eredetijét. A
                  szán ajtaja kinyilt, összerezzent, csakugyan az volt... Az a magas nyulánk alak,
                  az a keskeny arcz. Oda ugrott és felvezette. Mialatt a lépcsőn mentek,
                  elgondolkozott: Istenem, ez a leány engem nem ismer, rám se néz, pedig már meg is
                  verekedtem érte... Andrée csakugyan még akkor se nézett rá, mikor meghajolt s
                  távozott tőlük az öltöző ajtajánál.</p>
					<p>A szőke kadét-princz repült el mellette.</p>
					<p>- Te kadét, kik ezek?</p>
					<p>- Schoenhoffné a leányával... - lihegé a perzselt fejü princz és tovább
                  rohant.</p>
					<p>És Szentinczey, a milyen romantikus fiu volt, folyton erre a halavány leányra
                  gondolt, világos, hogy csak azért, mert oly furcsa, hogy egy leány, a kiért ő
                  megverekedett, még rá se néz! - Persze, hát honnan tudhatná?! - Elővette keztyűjét
                  s a tánczolók közé vegyült. És mindenkivel tánczolt, de annál a sajátságos szelid
                  dacznál fogva, mely többnyire csak igen mély érzésü embereknél fordul elő, ép csak
                  Schoenhoff Andréeval nem. Kerülte őket.</p>
					<p>Ismét a tisztekhez csatlakozott, kik Rodakovszky köré gyülekeztek. Schoenhoffékról
                  beszéltek.</p>
					<p>- Egy piramidalis mama, - morgá rozsdás, ázott hangján Bonbon.</p>
					<p>Rodakovszky mosolygott. S a tisztek csak egyre bolygatták, a miért a leánynak s
                  anyjának egyszerre udvarol.</p>
					<p>- Ja ein Mordsweib! - mondá lelkesülten. - De a leánya is szép... - Ujjaival az
                  asztalon dobolt s fütyürészve nézett a menyezetre. Rodakovszky ritkán elmélkedett
                  s mint igazi lovastiszt, a tett embere lévén, az élet legsulyosabb körülményei
                  közt is mindig gyorsan határozott.</p>
					<p>S aztán cselekedett, de szinte ösztönszerüleg, öntudatlanul. A nők körüli nagy
                  sikerei sohse vitték elmélkedésre. Bánta is ő az elméletet! - Hisz nem vagyok
                  professzor! - gondolá magában. Meglátott valakit, megtetszett neki, meghóditotta
                  s aztán otthagyta: ment tovább. Azzal, hogy voltakép, mik benne azok a rejtelmes
                  tulajdonok, melyekkel hódit, sohase törődött, - s nem is volt kiváncsi rájuk.
                  Például itt volt most ez az eset...</p>
					<p>Rodakovszky felkelt s kiment a dohányzóba. A leány meglehetősen tetszett neki s a
                  mellett - biztosra vette. Ez kissé baj volt. Emlékezett a Hubert-napi vacsorára. -
                  Kedves, jó okos leány, - mormogá magában. - Az anyja - az nagyszerü! - Körüljárta
                  a kártyaasztalokat. Egy makaó-játszmánál megállt. Érdekelte a játék, mint nagy
                  kártyás, önzetlen szenvedélylyel segitett egy bakaezredesnek. De a szemben levő
                  partner, ki elvitte a kasszát, egy kopasz, vörös ember, kissé hasonlitott egy
                  uzsoráshoz s ez gondolatait másfelé terelte. Odább sétált. - Igen hát, ez a
                  leány... - mormogá, - tegnap irt a pénzéért Duft Mór, - tegnapelőtt táviratozott
                  Traurig Jakab, ma sürgetett Gegenstand Izidor... nem, meg kell házasodnom, ezek az
                  uzsorások előbb-utóbb megölnek. Jó, eladom magamat, - tevé hozzá lelkesülten. -
                  Szegény leány! ez a kis Andrée olyan helyes - jó, elveszem. - Levette Szentgyörgy
                  tallérját órájáról s feldobta; - Fej: házasság. Helyes, a sors is ugy
                  akarja...</p>
					<p>De aztán eszébe jutott valami. Vajjon - gazdagok-e?</p>
					<p>Megszólitott egy kopasz ügyvédet, ki egyszer ellene segédkezett s az egész
                  környéket ismerte. Vagy tiz perczre behuzódtak egy sarokba. Az ügyvéd, mint egy
                  szavaló-gép felelt minden kérdésére.</p>
					<p>A tiz percz multán Rodakovszky leverten ment vissza a huszárokhoz. - Nem lehet, -
                  gondolá, - nincs pénzük, - azaz nincs sok pénzük. Végtelen sajnálom, oly kedves,
                  okos leány - mormogá, mintha gondolatban személyesen kért volna bocsánatot a
                  leánytól, - ma még jól elmulatok vele, de aztán nincs más hátra: tán mégis a mamát
                  veszem...</p>
					<p>*</p>
					<p>A boldogan mosolygó Andrée anyjával a terem közepéről jött Rodakovszky felé.</p>
					<p>- Na csunya ember, kinek igérte a második négyest?...</p>
					<p>Rodakovszky szelid bünbánattal nézett rájuk. - Szegény leány, és milyen kedves...
                  - gondolá magában.</p>
					<p>- A méltóságos asszonynak, - mondá, mélyen meghajolva.</p>
					<p>- Milyen udvarias, - gondolta magában Andrée.</p>
					<p>- Nagysádnak, - folytatá Livió, - legmélyebb bocsánatkérésem mellett azonnal
                  szerzek tánczost. - S elfutott a tisztekhez.</p>
					<p>- Szentinczey, kérlek, jer bemutatlak egy leánynak, tánczold vele a második
                  négyest, Jó? tedd meg kérlek...</p>
					<p>Szentinczey összerázkódott, mikor Schoenhoffnét és a leányát megpillantotta.</p>
					<p>- Barátom, báró Szentinczey Aladár, - mondá Livió negédes, magas hangon...
                  Pillanat mulva aztán a fülébe sugta: te Dari, ha megtetszik a leány, csak vedd el,
                  nagyon derék, kedves, leány...</p>
					<p>Livió alapjában véve igen jó ember volt s becsületbeli dolognak tekintette, hogy a
                  hol csak módjában állt, mindenkinek szivességet tegyen.</p>
					<p>Szentinczey kipirulva beszélgetett Schoenhoffékkal. A leány szerelme feletti
                  biztonsági érzetében, udvariasan, kellemesen felelt a szelid szőke huszárnak,
                  olykor még szemébe is mosolygott. Éppen akkora, ha nem nagyobb volt, mint Aladár.
                  - Ezért a leányért, - gondolá Szentinczey - nem egyszer, de még százszor is
                  megverekedném... Az anyja, no az szörnyen hiu, ellenszenves egy teremtés...</p>
					<p>Andrée, kinek ismét az a széditő keringő jutott eszébe, egyszerre zavarba jött s
                  nem tudta örömében, hogy mit beszél.</p>
					<p>A négyesben a mama és leánya vis-à-vis-k voltak, Andrée ragyogó szemei izzóan
                  tapadtak Rodakovszkyra, ki olykor gyorsan átpillantott a leányra, de aztán halkan
                  tovább beszélt valamit Schoenhoffnénak. A szép Melanie mosolyogva, bámult maga
                  elé, épp a leányára, de nem látta. Andrée, mint egy szerelmesen kinyiló
                  rózsabimbó, valóban gyönyörü volt. Szoborházyné, ki a colonne végén tánczolt a
                  főispánnal, feltette hosszú nyelü négyszegletes üvegü lorgnonját s ugy
                  mormogá:</p>
					<p>- Charmante, delicieuse...</p>
					<p>Szentinczey folyton beszélt, mindenféléről...</p>
					<p>- S tudja-e, hogy én már láttam nagysádot? - mondá jelentősen nézve rá szelid kék
                  szemeivel.</p>
					<p>Azt a világért se árulta volna el, hogy megverekedett érte, de ábrándossága
                  majdnem elragadta. - A leány Rodakovszkyt nézte, ki egyre mélyebben hajolt le a
                  Schoenhoffné füléhez. Mintha egy hüvös szellő suhant volna el mellette - mit akar?
                  - gondolá, - próbára akar tenni? - De Livió időközönként mindig rátekintett;
                  Andrée megfigyelte, körülbelül már előre tudta, mikor fog ránézni... És
                  megnyugodott.</p>
					<p>Szentinczey még egyre kérdőleg nézett rá. A leány végre felpillantott s hosszan,
                  szórakozottan tekintett becsületes kék szemeibe.</p>
					<p>- Hogy látott valahol?... - mondá. Bizonyára tavaly Bécsben... Nem?</p>
					<p>- Nem, - mondá rejtélyesen Szentinczey, nagysád nagy veszedelemben forgott...</p>
					<p>- Tudom, sietett a társalgást befejezni Andrée, mert észrevette, hogy anyja egy
                  tour-de-main-nél legyezője megett valamit sugott az elkomolyodó Livió fülébe.</p>
					<p>- Tudom már, - igaza van, egyszer a Praterben, épp a Praterfahrt-nál felfordult a
                  kocsink. Bizonyosan akkor... felkaczagott.</p>
					<p>- Felfordult a kocsijuk... - mormogá csöndesen Szentinczey. És nem lett semmi
                  baja?</p>
					<p>Simple chaine volt éppen s Andrée tovafordult tőle. A női arczok ütemszerüleg
                  váltakoztak, gépiesen nyujtotta előre kezét... Egyszerre Schoenhoffné állott
                  előtte. Fekete szemei, szép gonosz arcza, egész pompás alakja diadaltól
                  ragyogott.</p>
					<p>Merészen nézett szemébe Szentinczeynek s férfiasan rázta meg a kezét. Mit akarhat
                  ez a kaczér asszony velem? tünődék a huszár, nem elég neki Rodakovszky? Mily szép
                  leány, gondolta aztán, - kár, hogy ilyen anyja van... De e perczben szeme Andréera
                  esett, ki a szilajon kaczagó Rodakovszkyval járta az utolsó tour-de-main-t,
                  mielőtt párjához visszatért volna.</p>
					<p>Amint a főhadnagy átölelte derekát, amint az a nyugodt, okos leány hozzásimult és
                  ránézett, abból még egy Szentinczeynél romantikusabb ember is sokat láthatott
                  volna. Egyszerre tisztán állt előtte minden. Hidegen, nézett a tovaperdülő
                  Rodakovszky után... Mint valami rabló után, ki betört nála s elrabolva kincsét,
                  tovább állott. Livió épp hangosan nevetett: visszaálltak helyükre
                  Schoenhoffnéval.</p>
					<p>- „Colonne!” orditá rekedten a leolvadt hajzatu Gáldy Tomi.</p>
					<p>„Nagysád” susogá lázasan szegény Szentinczey. Andrée csöndesen vette le rajongó
                  tekintetét Livióról s forditá Dari felé. Mosolygott.</p>
					<p>- Nagysád, - maga szerelmes...</p>
					<p>- Igen, - mondá Andrée egyszerüen s tovább mosolygott. Mélyen a szemébe nézett
                  tánczosának. A szegény fiu szemei olyan őszinte kékek voltak. - És maga
                  Szentinczey, - folytatá halkan, - maga ugy-e jó barátom?</p>
					<p>- Az vagyok, - mondá Szentinczey keserüen - ha már más nem lehetek.</p>
					<p>- Mindig az marad?</p>
					<p>- Mindig az maradok...</p>
					<p>Oly szép kotillon-figurák következtek, hogy mindenki elámult a Gáldi Tomi
                  zsenialitásán. Egyebek közt két hölgyet keresett, Schoenhoffnét és Andréet s a kör
                  közepére vezette őket. Aztán bekötötte a szemét Rodakovszkynak s a mama s a leány
                  elé vezette, válaszszon... A huszártisztek tapsoltak. Lát a gazember - morgá
                  Bonbon a Linka fülébe. Livió összefonta karjait s töprengni látszék. „Lát!” -
                  sipitá a szőke kadet-princz, ki Pándy Olgával tánczolt. Balról Andrée állt,
                  jobbról Schoenhoffné; Rodakovszky egyszerre csöndesen jobb felé fordult s
                  kinyujtott kereső kezével megragadta a szép Melanie karját, átkarolta derekát s
                  egy viharos keringő tourra vitte. Szegény leány! - gondolá magában, mikor
                  visszapillantva látta, hogy Andrée elhagyatottan, szomoruan áll egyedül a terem
                  közepén. Szentinczey hirtelen előlépett s egy tourra kérte az elgondolkozott
                  leányt.</p>
					<p>Livió őrült rohamban vitte magával a szép asszonyt.</p>
					<p>- Nos, nem felel? - susogá lihegve Rodakovszky.</p>
					<p>- Mit mondjak, fuldoklott Schoenhoffné, - hogy engem választott most? Hisz az csak
                  véletlen... különben is maga egy tapintatlan... ember, mért nem választotta a
                  leányomat?</p>
					<p>- Angyal... - susogá Rodakovszky, alig hallhatóan, - mert magát akartam - - érti?
                  magát akarom s amit akarok az teljesedni szokott...</p>
					<p>Merően néztek egymásra, oly szenvedélyesen, hogy szinte gyülölettel, mint két
                  ellenség. És csak forogtak tovább. Végre is Schoenhoffné sütötte le a szemét.</p>
					<p>- Nos szép asszony? - sugá hetykén.</p>
					<p>Schoenhoffné lopva pillantott fel rá, de rögtön ismét lesütötte a szemét. A huszár
                  őrülten szoritotta magához.</p>
					<p>- Ah... - susogá a szép Melanie. Elég - elég a tánczból, elszédülök.</p>
					<p>Livió szokott bravuros toppantásával állott meg.</p>
					<p>- Köszönöm, méltóságos asszonyom, kiáltá hangosan.</p>
					<p>*</p>
					<p>Rodakovszky bement a kártyaszobába és többet ki se jött a tánczterembe.
                  Szórakozottan ődöngött egyik asztaltól a másikhoz. Házassági tervére már nem is
                  gondolt, csak uzsorásaira, s ez elkeseritette. Végre daczosan ült le ahoz az
                  asztalhoz, melynél a szurkoló bakaezredes és az a kopasz vörös ur kártyáztak. És
                  csodálatos szerencsével játszott: igen nagy összegeket nyert. S mentől többet
                  nyert, annál tisztábban látta maga előtt a dolgot, hogy mégis bolond lett volna,
                  ha eladja magát, mégis csak okos ember volt ő, - hadd jőjjenek az uzsorások, a
                  föld alá fognak sülyedni szégyenletükben, ha meglátják, hogy lefőzi őket és -
                  fizet... és csak kártyázott és nyert tovább.</p>
					<p>A bálterem nehéz levegőjében a lányok már elálmosodtak, ellenben a fiatal emberek,
                  vidéki szokás szerint, a czigány mellé ültek, ittak, kurjongattak s végül a
                  dicsőség koronájakép egyenkint áztak el, igaz hősökként. Schoenhoffné, ki egyéb
                  udvarló hiján, a kis kadétprinczczel próbált kurizáltatni magának, csakhamar
                  szánját kérette, mert látta, hogy ez a tacskó minden számitáson felül ostoba s
                  csak a sarkantyu-pengetéshez s a röhögéshez ért.</p>
					<p>- Nem, - gondolá, - csakugyan borzasztó ostoba, még egy herczegnek is buta...</p>
					<p>Andrée fáradtan dült anyja mellé a szánba. Az ablakokon zuzmaravirágok nyiltak ki,
                  melyek tropikus formáju, pálmaszerü leveleikkel mesésen csillogtak. A zordan szép
                  téli világ, zsibbasztó gyorsasággal iramlott tova mellettük. A leány, kiben a bál
                  különös eseményei még mindig széditő rohanással örvénylettek, a fáradtságtól
                  valami mámoros éber álomba merült. Mennyi minden történt vele ezen az estén!
                  Andrée, ki okos leány létére, szeretett tisztán látni, most az egyszer sehogysem
                  tudta az eseményeket mérlegelni. Mi is történt hát voltakép vele? Mi a jelenlegi
                  végpontja zavaros érzelmeinek: a boldogsága-e vagy a boldogtalanság? S ujra
                  egyenkint részletezte, mérlegelte a történteket... Mint egy kétségbeesett
                  pénztáros, a ki hibát sejt számitásaiban futotta át ujból meg ujból érzelmei
                  homályos tételeit, hogy tisztázza maga előtt lelke képét... Mind hiába,
                  gondolatainak csak egy refrainje volt szerette: Rodakovszkyt őrülten szerette, de
                  nem mától, hanem öröktől fogva.</p>
					<p>Behunyta a szemét s még mélyebben dült a szán párnái közé. Eszébe jutott, mily
                  boldogtalan volt, mikor Rodakovszkyt anyjával látta tánczolni s aztán hirtelen,
                  mint egy futó árny suhant át elméjén egy gondolat. Elpirult a gondolatra, -
                  szégyenkezett, - nem, lelkében bocsánatot kért anyjától... Egyszerre oly boldognak
                  érezte magát: látta Rodakovszkyt, mint jön felé, érezte hogy öleli át derekát s
                  viszi a tánczba. Ez tul sok volt neki a boldogságból, a valóság félbe maradt
                  tudatával aludt el s álmodta boldogságát tovább. A Rodakovszky karján lebegett egy
                  szédületes tourban, de a tánczterem mintha kiszélesedett volna, mintha az élet
                  virágos mezeje lett volna belőle, melyen ők édes boldogsággal szálltak át. És
                  Rodakovszky nem nézett másra, csak rá: nem mosolygott másra csak rá... nem volt
                  senki körülöttük, mintha egyedül ők lettek volna boldogok e világon. Lényeik
                  egymásba olvadtak... egyszerre azonban mintha elbotlottak volna - Andrée ugy
                  érezte, hogy feneketlen mélységbe zuhannak...</p>
					<p>Felébredt. A szán oldalt dülve hevert egy árokban; tengelye eltört s a kocsis épp
                  káromkodva igyekezett az egyik lovat talpra állitani. Ugylátszik Schoenhoffné is
                  elaludt volt, mert álmos szórakozottsággal nézett széjjel. Aztán mint erélyes
                  természetü asszony, egyszerre átlátta a helyzetet s dühbe jött.</p>
					<p>- Elcsapom ezt a Jánost, - már csakugyan egészen vak... Andrée - hamar szállj ki.
                  Ha mi ketten bentmaradunk, sohase kerül ki a szán az árokból. - Kinyitotta az
                  ajtót. - Milyen mély a hó itt...</p>
					<p>És Schoenhoffné most már csakugyan dühbe jött. A tengely el volt törve s az a
                  másik ló, a nyerges, sehogy se akart felkelni. Összeszidta a kocsist kegyetlenül,
                  mintha csak egy huszárkapitánytól tanulta volna.</p>
					<p>- Most jőjjön ide, János, s emeljen át minket az utra.</p>
					<p>A szegény boldogtalan János, ki különben holtrészeg volt, odatipegett s vörös
                  arczát odadugta a szánajtóhoz. Először Andréet emelte át az utra, aztán Melanieért
                  ment.</p>
					<p>De aztán egyre furcsább lett a helyzet. A kocsis, eredménytelenül nógatta
                  felkelésre a nyergest s végre is kétségbeesett arczczal jött jelenteni, hogy hiába
                  minden erőlködés.</p>
					<p>- Beszaladok a csabi pusztára, két fertály óra mulva itt vagyok az ispán
                  kocsijával, - mondá teljesen kijózanodva.</p>
					<p>A nők egyedül maradtak a fagyos uton, a metsző hidegben. A szánba nem mertek
                  visszaülni, mert féltek, hogy minden perczben felfordul, Schoenhoffné szót se
                  szólt, csak összeszoritotta ajkait. Nagyon fázott, mert bundáját minden
                  ellenkezése daczára a didergő Andrée nyakába tette s ő maga könnyü báli
                  belépőjében állott ott. Szerencse, hogy a kocsis lábaik alá pokróczott teritett.
                  Schoenhoffné minden perczben igazitott valamit Andréen: nem fázol szegény
                  Andrjusa? Nagyon szerette a leányát s miután minden tekintetben erősebbnek érezte
                  magát nála, természetesnek találta, hogy ő védje meg leányát s ne leánya
                  gondoskodjék ő róla. Gyönyörü, világos téli éjszaka volt, az égbolton ragyogtak a
                  csillagok, körülöttük minden néma, - a két nő egyedül állott a nagy hósivatag
                  közepén. Andrée, ki elfáradt, egészen elzsibbadt a sok didergésben, végre ismét
                  behunyta a szemét: Rodakovszkyra gondolt.</p>
					<p>Egyszerre hátuk mögött csilingelés, egyre erősbödő csilingelés hallatszott. És
                  mielőtt még egyet gondolhattak volna, két szán siklott el mellettük, majd
                  elgázolva őket. Haho! kiáltá egy hang szilajon. Rodakovszky volt, meg Radern Gida:
                  haza felé menet versenyeztek. Kicsiny, hattyuformáju szánban ült mindakettő, a
                  milyenben legfeljebb csak két ember fér el. Se kocsis, se inas nem volt velük; -
                  nagy hurrah-val állitották meg szánjaikat s kiugrálva, a hölgyekhez futottak. Pár
                  pillanat mulva tudtak mindent s mindaketten egész fesztelenül káromkodtak s
                  szidták a kocsist.</p>
					<p>- Hát most csak nem fognak itt ebben a hidegben arra a részeg fráterre várni, -
                  mondá végül Rodakovszky, keringő lépésben dideregve a fagyon. Radern Gida
                  helyeslőleg intett s közben czigarettája tüzénél melengette kezeit. - Hagyják itt
                  a tört szánt, - folytatá Livio, - a kocsis majd megleli s üljenek be a mi
                  szánkáinkba. Hisz megfagynak...</p>
					<p>Schoenhoffhé már csakugyan nagyon fázott. Radern Gidára pillantott, erre a rossz
                  száju emberre, ki most oly ravaszul mosolygott. Elhatározta, hogy ő semmi esetre
                  se ül Rodakovszkyval egy szánba.</p>
					<p>- Jó, köszönjük, - mondá még mindig Gidára nézve s elmosolyodott. - Maga Radern
                  engem visz, Rodakovszky pedig Andréet.</p>
					<p>Livió hirtelen megfordult s a szép asszonyra bámult, mintha azt akarta volna
                  mondani neki, hogy: „Megbolondult?”</p>
					<p>De hát mit volt mit tenni. Livió dühösen dobta el czigarettáját. Ő is fázott kissé
                  és abban a szük szánban szeretett volna egy szép asszony mellett felmelegedni. S
                  most ezt a leányt kell vinnie, hisz szép és bájos is, de mikor minden leány -
                  hideg, s ő most fázik!... Rodakovszkynak megvoltak a maga külön nézetei az
                  asszonyok s a leányok felől. Igen nagy volt odább a hó s igy a huszárok a
                  Schoenhoffné engedelmével ölbe kapták őket s ugy vitték a szánokig.</p>
					<p>Andrée kimerültségében pillanatra csakugyan azt hitte, hogy tovább álmodik a
                  valóságban s ismét behunyta a szemeit, mikor egyszerre a Schoenhoffné rendelkezése
                  szerint, Livió ölébe kapta s óvatosan lépkedve, a nagy hóban, a szánhoz vitte őt.
                  Andrée nem nyitotta ki szemét, de érezte, hogy Rodakovszky viszi karjaiban: és
                  szivét egyszerre a tökéletes boldogságnak kimondhatlanul édes érzete önté el. A
                  huszár sarkantyuja finoman, ezüstösen csengett menetközben. Andrée csak hallgatta
                  s a világért se nyitotta volna ki a szemét. - „Leszek e még oly boldog valaha,
                  mint e perczben?” - gondolá. Homloka valami érdes hideg tárgyhoz ért, igen ez a
                  Livió sipkájának a zsinórja. Mintegy ösztönszerüleg engedte lehanyatlani fejét.
                  Szegény leány, nem tudta, nem birta tovább, egy zökkenőhöz érve, hogy ki ne essék
                  a Livió karjaiból, átölelte nyakát s egy pillanatra, - de nem, tán nem is tette...
                  magához szoritotta azt az ördöngős fejet. Csak szemét nem merte kinyitni, ugy
                  érezte, hogy ha kinyitná, meghalna szégyenletében...</p>
					<p>„Leszek-e még ily boldog valaha ez életben?” gondolá magában csodálatos
                  nyugalommal. - Hátha még boldogabb is?...</p>
					<p>Livió, ki még mindig dühös volt Schoenhoffnéra, felveté fejét.</p>
					<p>- Szegény kicsike - gondolá magában. - mert az igazi nőhóditó finom érzékével,
                  megsejtette a leánynak minden gondolatát, - hogy szeret!... - S hirtelen
                  félrekapva arczát, a leány tehetetlenül nyitva feledt ajkaira tapasztá
                  száját.</p>
					<p>Andrée szeme még mindig be volt hunyva Rodakovszky betette a kis fehér szánba s
                  nagy gonddal pakolta be takarójába.</p>
					<p>- Hohó! Czeczilia. - Ho-hó! Carola! - csititá munkája közben Livió a Dodó
                  főhadnagytól épp a minapában vett két tüzes lovat. Aztán, mikor a két csilingelő
                  paripa, melyek már szinte két lábon álltak, egy eszeveszett lanszáddal elindult, ő
                  maga is beleszökött a szánba s Andréehoz simulva, melléje ült. Livió egyike volt a
                  legjobb kocsisoknak s a két lovat bal kézzel is jól el tudta hajtani, jobbjával a
                  babává pólyázott leányt fogta át, hogy ki ne essék. S aztán kezdett neki csacsogva
                  mesélni, mint a hogy az ember a jó kis babának beszél...</p>
					<p>Radern Gida, a kaczagó Schoenhoffnéval már vagy harmincz lépésnyire előttük járt.
                  A szép Melanie olykor hátrahajolt s Rodakovszkyra mosolygott.</p>
					<p>- Nem fázol Andrée? kiáltá.</p>
					<p>Andrée nem tudott volna felelni.</p>
					<p>Helyette Livió válaszolt nevetve: - Nincs semmi baj, ugy-e Andrée nagysám? - S a
                  lovak közé csapott.</p>
					<p>Rodakovszky szilaj, jó kedvében volt. Sokat nyert az éjjel és sok konyakot ivott,
                  ilyenkor aztán minden bánatot feledett. Már azt se bánta, hogy nem Schoenhoffné ül
                  mellette: - csuhaj! - gondolá, - minden asszony egyforma, s ez a kis angyal, ez az
                  Andrée, oly kedves, oly aranyos... S mire való egy szép nő, ha az ember mellette
                  ül? Természetesen arra, hogy az ember átölelje. És Livió szeliden szoritotta
                  magához Andréet.</p>
					<p>Aztán mesélt neki kedvesen, össze-vissza mindenfélét, mert Livió tudott nagyon
                  kedves lenni, ha akart...</p>
					<p>- Csecse baba, hogy van? Aludjék, mindjárt elringatom, szép baba...</p>
					<p>S mámorosan egy nótát kezdett dudolni neki a szélsebesen repülő szánban, - azt a
                  nótát, mely most mindig a fejében járt, - azt a nótát, melyet az ő Lolája énekelt,
                  a szilveszteri „nagy csatában”...</p>
					<p>Andrée csak hallgatta, - ugy gondolta, hogy egészen a Rodakovszkyé, az övé. Karját
                  dereka körül érezte... Már az sem jutott eszébe többet, hogy vajjon lesz-e még ez
                  életben oly boldog valaha? Nem gondolt semmire: boldog szerelme minden gondolatot
                  elölt benne.</p>
					<p>- Mily szép ez a leány! - gondolá Livió s egész elmerülve szépségében, valóságos
                  müvész gyönyörüséggel csókolta meg behunyt szemeit, ajkait, homlokát. Szegény
                  Andrée, s ő mire gondolt ezalatt? Semmire: mint a halott, ugy feküdt a szánban.
                  Tán legjobban szeretett is volna meghalni...</p>
					<p>„Czeczilia” és „Carola” vadul tajtékozva, robogtak a fagyos havon. S a szán
                  repült... Livió meg volt elégedve: - remek két ló - gondolá magában, - az a
                  hunczut Dodó még se csapott be velük. - A szállingózó tajték habos rongyai olykor
                  arczába csaptak.</p>
					<p>- Hurrah! - kiáltá s eleresztve a leányt, két kézre fogta a gyeplőt.</p>
					<p>Szörnyen szeretett hajtani.</p>
					<p>Mikor a főhadnagy elhuzta kezét dereka megül, s helyébe hideg szél csapott a
                  csikos takarók közé, Andrée maga se tudta, mért, de összerázkódott. Ébredő
                  gondolatai fagyosan szorongatták lelkét...</p>
					<p>- S ha most nem szeret, - gondolá akkor meghalok...</p>
					<p>A szánok csilingelve, csengve - bongva robogtak el a templom előtt, melynek
                  Rákóczy harangja akkor kondult meg hat órára. Aztán befordultak a Schoenhoffék
                  nagy rácsos kapuján. Andrée a sok bucsuszó közepette csak fekve maradt a szánban.
                  - Akkor meghalok... - gondolá egyre s még se nyitotta ki a szemét. A herkulesi
                  termetü vén inas, mint valami pólyababát kapta karjába s szaladt fel vele a
                  lépcsőn...</p>
					<p>Mikor szobájában volt s még mindig felöltözve hevert rózsaszin báli ruhájában
                  ágyán: akkor végre kinyitotta a szemét s merően bámult maga elé a gyertya lobogó
                  lángjába.</p>
					<p>- Ha most nem szeret, - ismétlé szinte hangosan, - akkor meghalok...</p>
					<p>Messziről, a tulsó utczából, mint valami gyerekjáték pléhcsengetyüinek
                  csilingelése hallatszott be a hazarobogó huszártisztek szánkáinak csengő
                  szava.</p>
					<p>*</p>
					<p>Livió szilajon vágtatott be udvarára. Kiugrott a szánból s miután bekecse zsebéből
                  kivette kulacsát, nagyot huzott belőle s „Carolát” összeölelte: lábujjhegyen
                  lopódzott be hálószobájába. Legénye a folyosón mezitláb jött elébe.</p>
					<p>- Alszik? - kérdé halkan.</p>
					<p>- Nem alszik, főhadnagy ur, - mondá a legény - egész éjszaka sirt s várta a
                  főhadnagy urat...</p>
					<p>Rodakovszky homloka ránczba szökött s mint valami vásott gyerek a tanitó
                  szobájába, ugy osont be a hálóba. Az asztalnál egy nádszéken félig levetkezve ült
                  Lola és sirt. Pár nap óta ismét a századnál volt. Könnyei nehezen, daczosan
                  peregtek le szemeiből. Haja össze volt kuszálva, tépve - s előtte az asztalon egy
                  szál gyertya mellett két konyakos üveg állott, az egyik egész üresen, a másik csak
                  félig. Livió végtelen gyöngéden, de határozottan félve, közeledett a
                  megszelidithetlen tigrishez. Megölelte s megcsókolta. Lola csak tovább sirt,
                  kezeiben görcsösen szorongatott valamit: azt a nehéz, nagy tula-dohányszelenczét,
                  melyet Rodakovszky nemrégiben vesztett fogadáskép kapott Schoenhoffnétól.</p>
					<p>- Lola, édesem...</p>
					<p>Ekkor azonban felugrott a démoni leány. Torkon ragadta Liviót, hanyattlökte a
                  falhoz s mikor jó távolra volt tőle, teljes erővel lóditotta hozzá a nehéz
                  dohány-szelenczét.</p>
					<p>- Nyomorult gazember! - susogá. - Este óta várok rád... - Nyelve nehezen járt,
                  mert kissé ittas lehetett. Gyönyörü volt igy mérhetetlen haragjában. - Agyoniszom
                  magamat bubánatomban... miattad...</p>
					<p>Livió, kit az ütés halántékán talált, megtántorodott s estében még egyszer
                  beütötte valahova a fejét. Majd elájult s bár mozogni tudott volna, tanácsosabbnak
                  tartotta nyugton maradni, mert ujabb ütést várt. Halántékán kiserczent a
                  vér...</p>
					<p>Mikor ezt Lola meglátta, egyszerre hozzáfutott s hevesen zokogva csókolta össze. -
                  Péter! Péter! - kiáltá. A legény már gondolhatta, hogy mi történt, mert egy nagy
                  mosdó-tállal jött be.</p>
					<p>- Édes angyalom, - motyogá Lola, lecsókolva szeretője halántékáról a vért s ugy
                  hizelegve neki, mint valami gyönyörü fekete macska. Édes angyalom... szeretsz?</p>
					<p>- Szeretlek, - susogá Livió egy sóhajjal, csak téged szeretlek... De már nagyon
                  fáradt volt s a halántékütés tényleg elkábitotta: nemsokára ott a földön elaludt.
                  Lola és Forintos Péter, a legény, igy emelték be az ágyba.</p>
				</div>
				<div type="chapter">
					<head>IV.</head>
					<p>Szentinczey a következő hetekben gyakran eljárt Schoenhoffékhoz. És miután a leány
                  maga bevallotta neki, hogy Livióba szerelmes, - szegény Dari, valóban maga se
                  tudta, hogy miért jár ő oda. Donhofen Nikivel, Dodó főhadnagygyal volt egy
                  kvártélyon: e két különböző természetü ember csodálatosan megbarátkozott. Dodónak,
                  ki aféle analytikus emberbarát és Don Juan volt, roppant tetszett ennek a
                  huszonegyéves hadnagynak a komoly regényessége. Dodó különben most mint hires
                  lovas, ekvitáczió kommandáns volt, de nem lakott bent a városban, hanem minden
                  reggel galoppban robogott be a fedett lovarda kapuja elé s a lovaglás végével
                  ugyanolyan tempóban vágtatott ismét vissza falujába. És teljesen visszavonult
                  életet folytatott, - csak minden kedden és szombaton este hétkor siklott egy uri
                  szán a Khinézer Salamon-féle földszintes ház elé, melyben Dodó és Szentinczey
                  laktak. A szánból rendesen egy fekete bundás, sürün lefátyolozott nő szállott ki;
                  - a századtól azonban senki se tudta, hogy ki lehet. Némelyek azt sejtették, hogy
                  az ezredes felesége...</p>
					<p>Szegény Dari, mikor ugy leszállt a Schoenhoffék udvarán lováról, gyakran búsan
                  mosolyodott el:</p>
					<p>- Szamár vagyok, hogy ide jövök? Ugy-e Dodo? - Együtt mentek fel a lépcsőn. Dodó
                  szép sápadt arczán baráti, türelmes mosoly játszott:</p>
					<p>- Igen, szamár vagy. S az olyan fajta szerelem, mint a tied, a
                  legszerencsétlenebb. Az ilyen rajongó természeteket valóságos gyönyörrel csalják
                  meg a feleségeik, sohase szerelmesek beléjük, legfeljebb sajnálják őket. És a mi a
                  fő, a tefajtádbeli Wertherek soha, de sohase tudnak meg semmit... No, az igaz,
                  ebből az egy szempontból téged is „boldognak” nevezlek ki, ha ép akarod...</p>
					<p>S a téli napok csak csendesen teltek el. Andrée még három bálban volt: a főispán
                  bálján, melyre, miután félig-meddig hivatalos szinezete volt, nemcsak az ezredes,
                  hanem a brigadiros, sőt a corps-kommandans is elment, az öreg ur pedig ravasz
                  rókaszemébe egy uj, aranyszegélyes monoklit csiptetett s öt betanult hivatalos
                  beszéde közül a másodikat mondotta el, - aztán a Szoborházyék bálján Szoborházán,
                  melynek egészen arisztokratikus szine volt s melynél az asztalfőre egy állandóan
                  tartalékban tartott siket és félszemére vak, vén csillagkeresztes dámát rántották
                  elő bálványul a köznemes gentrynek, - s végül a Pándyék bálján Magyar-Südön, mely
                  viszont egy egészen kedélyes gentrybál volt s igen jól sikerült volna, ha nem
                  végződik némileg botránynyal: Dabos Gabi ugyanis igen berugott s mikor az angol
                  társalkodóné hölgy-választás alkalmával tánczra kérte, - czifra nyelvezettel
                  utasitotta vissza, mondván, hogy ő „az istennek se tánczol egy gubernánttal.”
                  Ebből nagy hajsza, szóváltás lett, mivel némelyek Gabinak adtak igazat, - a vége
                  pedig az lőn, hogy Dabos Gabi, miután egy egész csokoládés tortát sajátkezüleg
                  megevett volna, - megsokalta a dolgot s beletörülvén csokoládés tenyerét a Pándyné
                  legszebb selyem függönyébe, néhány elvtársával tüntetőleg elhagyta a termet. Még
                  utoljára ki is öltötte a nyelvét az ájuldozó társalkodónéra...</p>
					<p>Rodakovszky egyik bálra se ment el. Andrée várta, - várta... szegény leány ugy
                  várta! Az első báli est óta nem ismert magára. Az a régi, helyes lelki egyensuly
                  egészen megzavarodott benne. Ezerszer és még százszor átgondolta azt a boldog
                  éjjelt s gondolatai mindig azzal a homályos, sejtelemmel végződtek, hogy: -
                  Boldogok, nagyon boldogok leszünk, de hátha... - S aztán még egy különös érzése
                  támadt: anyjától, ki iránt sohase volt ugy se nagy bizalommal, - ösztönszerüleg
                  félni kezdett... érezte, hogy anyja mostanában megszünt anyja lenni: hogy ugy
                  állanak egymással szemben, mint nő, és nő... Hogy? vagy miért? nem tudott, nem
                  mert magának számot adni róla, részben tán azért, mert nőnél az érzelem gyakran
                  megelőzi a gondolatot, mely utóbbi pedáns ridegségénél fogva esetleg felszinre se
                  kerül nála.</p>
					<p>A mint ugy együtt beléptek a báltermekbe, Andrée ösztönszerüleg azon kapta magát
                  rajta, hogy szinte ugy nézett anyjára, mint valami idegenre: ez az én anyám volna?
                  Hisz ez egy másik asszony, egy nagyon szép asszony. A nagy bál óta, hogy
                  Rodakovszkyt nem látták, anya és leány közt valami csudálatos kinos feszültség
                  nőtte ki magát. S a Livió következetes távolléte, mint valami kinos várakozás
                  emésztette mindakettőt. Nem beszéltek róla soha, de jól értették egymást. A
                  második héten, hogy egy csilingelő szán robogott be az udvarra, egyszerre azon
                  vették magukat észre, hogy mindketten egy ablakhoz, az udvari nagy erkélyablakhoz
                  futnak. S mikor aztán látták, hogy a szánból a kövér Bonbon mászik ki - egymásra
                  néztek, meglepetve, rosszkedvüen, tán daczczal s szó nélkül osontak szobáikba,
                  mint a kik valami csinyen kapták rajta egymást. S odalent Bonbon mérgesen
                  káromkodta el magát:</p>
					<p>- Még ilyen nagy hóban sincsenek itthon...</p>
					<p>És Rodakovszky csak következetesen nem mutatkozott. Radern Gida azt mesélte, hogy
                  beteg, Esty Pista a „Skiz” meg, hogy elutazott... Ki tudja mi volt igaz a
                  dologban? Schoenhoffné, ki tul volt már a szerelem korán, s kinek egyáltalában
                  mindig több érzéke volt a mulatság, mint az érzelemvilág iránt, - határozottan
                  unatkozott. Az ő korában az imádó hiánya már nem boldog, reményteljes várakozás,
                  hanem inkább boszuság volt - neki már folytonosan bizonyitékokra volt szüksége,
                  hogy még mindig oly szép, mint régen, hogy még nem öregedett meg... S hiuság
                  dolgában nincs kegyetlenebb, kiméletlenebb az asszonynál.</p>
					<p>Mikor annál az első báli négyes-históriánál a szép Melanie a leányára nézett, csak
                  annyit gondolt, hogy - ejha, valaki az utamba került? S ez épp a leányom? - De
                  azért szerette a leányát s pedig nagyon; szerette a nagy temperamentumoknak azzal
                  az érzéki fajszeretetével, melyet az ember különben csak az állatoknál lát.
                  Rodakovszky távollétének negyedik hetében, mikor anya és leánya a várakozás
                  kimerültségében már három napja szót se szóltak egymáshoz, Andrée egyszerre beteg
                  lett. Mi baja volt? Valószinüleg semmi. Egy közönséges gyakorló orvos, ha
                  odahivták volna, vérszegénységet s az isten tudja mit konstatált s vaspilulákat
                  adott volna neki... Andréenak csak az volt a baja, hogy teljesen kifáradt.</p>
					<p>És mikor a szobaleány a reggelinél azt jelentette Schoenhoffnénak, hogy a
                  „kisasszony egész nap fekve marad”, hogy futott, milyen aggódva szaladt a szép
                  Melanie a leánya szobájába! Ott maradt egész nap és éjjel... Schoenhoffné okos nő
                  létére ős eredeti szabatossággal formulázta magának gondolatait: - ime, ha
                  Rodakovszky szerelmes a leányomba, most ellenségemet, vetélytársamat gyógyitom...
                  De hát mikor a leányom s nem tehetek róla, hogy szeretem!... - S oda borult
                  lázasan alvó leányára s hevesen megcsókolta. Andrée felriadt álmából s egy hónap
                  óta napról-napra, perczről-perczre visszatérő gondolatába botolván, izgatottan
                  kérdé: - Ki jött?...</p>
					<p>- Senki, - mondá Schoenhoffné, elnézve kedvetlenül. Én vagyok itt, aludjál. Aztán
                  felkelt és kiment.</p>
					<p>S Andréeban a keserves hónap tapasztalataival csodálatosan nőtt az éleslátás. Amit
                  a báli éjjelen irtózva tiltott el magától, az a gyanu, most lassankint mint egy
                  mérges növény virágzott ki benne. Egy hétig kétkedve sirt, hát csakugyan
                  lehetséges ilyesmi? Lassankint aztán beletörődött, elfogadta azt a tételt, hogy
                  lehetséges, hogy egy férfi az anyának s a leányának egyszerre udvaroljon.
                  Borzasztó... De micsoda érzelem-kopás árán lett ilyen kételkedővé! Lelkének üde
                  himporát, mintha egy durva kéz törölte volna le. S azért mégis voltak olyan
                  napjai, mikor azt hitte, hogy mindez okoskodásaiból semmi se igaz. A
                  Szoborházy-bál napján annyira visszatért beteg lelkének egyensulya, hogy
                  szeretettel csókolta meg anyját. Este aztán egy borzasztó gyanu fagyasztotta meg
                  lelkét. A nagy bálteremben ült, a fedett üveges narancsházba vezető kis folyosó
                  mellett. Egyszerre susogást hall a háta megett, hátra pillant: egy pálmacsoport
                  mögött anyját látja meg, - valakivel beszélt. Egyszerre a valaki előbbre jön, a
                  báli fény egy felhajtott galléru katonaköpenyre esik... Rodakovszky volt. Tehát
                  nem jött el ugyan a bálra, de azért a narancsházban mégis légyottja volt anyjával
                  - nem, Schoenhoffnéval, amint a szegény leány gondolatát
                  kijavitotta... Valaki odatoppant és tánczra kérte. Eszeveszett tourban
                  száguldtak.</p>
					<p>- Mily remekül tánczol, - susogá fülébe tánczosa; Andrée ránézett: Szentinczey
                  volt.</p>
					<p>- Vége hát mindennek... - gondolá. - Vezessen ki kérem az öltözőbe... - Ott leült
                  és sirt.</p>
					<p>Mikor lemosva könyeit, ismét a terembe ment, akkor siklott be anyja is a
                  narancsházból: kipirulva, diadalmasan... Egymásra pillantottak: Schoenhoffné
                  azonban szüntelen elnézett. Hadüzenet volt e pillantás, Andréeban egy uj elem
                  kerekedett felül. „Egy ügyes, tapasztalt asszony” (iszonyodott, mikor
                  gondolataiban igy irta le anyját) akarja elrabolni tőle azt, a kit szeret; jól
                  van, küzdjenek, ő küzdeni fog mindvégig, bár érezte, hogy mindhiába... de hát
                  legalább nem adja oda a győzelmet könnyen. És - ekkor összeszoritott ajakkal
                  nézett fel - hátha sikerül szerelmét megvédeni? Én Istenem, hát nem érdemelne ő
                  meg egy igaz szerelmet?... Szemei könybe lábadtak. Dari állt mellette.</p>
					<p>- Jőjjön Szentinczey, járkáljunk egy kicsit...</p>
					<p>S kimentek a kis folyosóra a narancsház felé. Egyedül nem mert volna oda menni.
                  Mikor ahhoz a pálmacsoporthoz értek, mely mögött anyja s Livió állottak, Andrée
                  azt hitte: elájul... Az egyik nagy virágcserép szélén még most is egy czigaretta
                  füstölgött. Önkéntelenül idegesen kapott utána, de megégette ujját. - A czigaretta
                  leesett a földre: Szentinczey ráhágott.</p>
					<p>- A Rodakovszky czigarettája, - mondá Andrée önkénytelenül hangosan,
                  szivdobogva.</p>
					<p>- A Rodakovszkyé? - mosolygott Dari. - Hogy tudja? Hisz nincs is itt a
                  bálban...</p>
					<p>- Menjünk vissza, kezdik a négyest, - susogá Andrée lihegve, - fussunk végig a
                  folyosón: ki lesz ott hamarább?...</p>
					<p>A négyes alatt mindenki észrevette, hogy mily hatalmas jókedve van a Schoenhoff
                  kisasszonynak. Szemei ragyogtak: mindenki Szentinczeyben sejtette az udvarlót...
                  Szegény Andrée valóságos hősiességgel erőszakolta magára a küzdelmi vágyat, a
                  boszut, - mind oly érzéseket, melyek annyira idegenek voltak szelid lelkének!</p>
					<p>S a következő napokban egészen kivetkőzött eredeti egyéniségéből. Nem tudott egy
                  helyen ülni, járt-kelt a házban; meg akarta lesni, ellenőrizni akarta
                  „Schoenhoffnét”, a mint most már gondolatban anyját hivta. Csak olykor kerekedett
                  felül benne régi természete s ilyenkor aztán ablaka mellé rogyott nagy székébe és
                  sirt... S minő furfangos tudott lenni! Alapjában véve minden nő ravasz és ügyes; e
                  lappangó tulajdonok most mind felbukkantak ennek az elkeseredett leánynak a lelke
                  mélyéről. Napközben minden ok nélkül benyitott anyja szobájába. Schoenhoffné
                  eleinte csodálkozott, aztán gyanakodott s végül elismerőleg mosolygott, mintha azt
                  akarta volna mondani: „jól van, leányom, gratulálok, jól csinálod a dolgot, büszke
                  vagyok rád... csak hogy én még ügyesebb leszek...”</p>
					<p>Érzelmei csodálatosan hullámzottak a szegény Andrée lelkében. Volt idő, mikor
                  teljességgel nem bizott Livióban, most egyszerre, hogy anyja ellenében állást
                  foglalt, gondolatban Rodakovszkyt is mintegy a maga pártjára ragadta.</p>
					<p>És emellett a főhadnagyról semmi hir se hallatszott. Persze a fiuk, kik Liviót
                  jobban ismerték, sejtettek mindent. Livió ama bizonyos halántékütés folytán
                  csakugyan egyideig beteg volt, de aztán ismét összeveszett Lolával, minek az
                  eredménye az lett, hogy a démoni leány egyszerüen ott hagyta őt: elutazott. Livió
                  pedig, kinek hóditásokhoz szokott, elkényeztetett lelkét valósággal rabjává tette
                  ez a tigristermészetü, bünös leány - utána ment. S most az Isten tudja, hol
                  voltak.</p>
					<p>Szentinczey és Dodo a még mindig havas márcziusi estéken gyakran felmentek
                  Schoenhoffékhoz. Dari többnyire Andrée mellé ült a kis boudoirba. Dodo pedig a
                  szép Melanievel a nagy szalonban, a kandalló előtt beszélgetett. Szentinczey s a
                  leány közt soha sem jött szóba a Livió neve, egyáltalában keveset beszéltek; Dari
                  egy alacsony puffon ülve czigarettázott, Andrée pedig órákhosszat bámult ki az
                  ablakon át a téli világba. Oly szép volt a táj, csak nagyon szomoru; olykor
                  megszakadtak ugyan az égen a hóviharral terhes fellegek s a rózsaszinü fiatal nap
                  pár perczig tüzesen szórta sugarait a vidékre, de aztán ismét beborult minden...
                  Hát sose tavaszodik ki már? - tünődék Andrée s pillanatra mintha a maga lelkét
                  látta volna a havas tájban, melyre oly sötét szürke ég borult. - Egy kis napsugárt
                  adj, Istenem - egy kis napsugárt, aminél lelkem felmelegedjék... Sose lesz már
                  tavasz?... - ismétlé aztán magában szinte kétségbeesve. - Rendkivül hosszu s erős
                  volt a tél.</p>
					<p>Közben Andrée olykor Szentinczeyre pillantott, ki vallásos szerelmével, mintegy
                  lovagkorbeli apród hallgatott mellette. - Szegény ember, - gondolá magában a
                  leány, - nagyon szeret... de hát mit tehetek én róla? - És bár sose beszéltek
                  ugyszólván egymással, mégis gondolataik mintegy karonfogva jártak. Ugy tünt fel
                  előtte Dari, mint egy jó, hü kutya. Néha aztán, ha szerelmének emésztő
                  aggodalmaiban mintegy kifáradt, s ennélfogva egy perczre nagyobb érzéke támadt az
                  odaadó hűség érzelme iránt: hirtelen Szentinczeyhez fordult, megfogta a kezét s
                  őszintén, mélyen a szemébe nézve, meleg szavakban tört ki:</p>
					<p>- Ugy-e maga jó barátom, szeret engem, s ha kell, nem hagy el...</p>
					<p>Ismét havazni kezdett; tán ebben adja ki majd a tél utolsó mérgét. Andréenak
                  eszébe jutott, mikor még nemrégiben itt az erkélyen Linkával a szerelemről
                  beszéltek... Mily messze voltak azok a boldog idők! És mennyire igaza volt
                  Linkának, hogy ő boldogabb lesz, mint Andrée! Mily boldogok azok, a kiknek nincs
                  teli szivük, a kik tudnak parancsolni neki! De azok aztán nem is tudnak igazán
                  szeretni... Oh hát, mért van az, hogy annyi embernél balzsam s csak épp ő nála
                  méreg, borzasztó méreg a szerelem?</p>
					<p>Bent a nagy szalonban Schoenhoffné egy alacsony angol karosszékbe temetkezve,
                  halkan beszélgetett Dodó főhadnagygyal. Ugy mint leánya a fagyos télbe, mélyen
                  nézett ő bele a kandalló tüzének méhébe s az öles hasábokon nyargaló lángokba
                  igyekezett belefojtani vérének, gondolatainak csapongásait.</p>
					<p>A szökkenő, kigyódzó lángokban a Livió szemeit látta, a mint azon a báli éjjelen
                  az utolsó tourt vele tánczolta. Behunyta a szemét s elpirult. Egyszerre ismét
                  forogni kezdett fejében a mámoros táncz emléke.</p>
					<p>A főhadnagy is elhallgatott; ez a csend oly jól esett Melanienak. „S amit én
                  akarok, az meg szokott történni”, mintegy a Dodó utolsó szavaival hallotta e
                  szavakat a Rodakovszky hangján s ismét érezte, mint vergődik karjaiban. Szája
                  félig kinyilt, gyorsan lélegzett s czigarettája, melyet kezében tartott, leesett a
                  földre... félig ki merészelte nyitni szemeit, a kis résen át a kandalló
                  lángnyelvei mintha a Livió tüzes karjai lettek volna, harapództak feléje... Remegő
                  térdeivel önkénytelenül - visszatarthatlanul közelebb huzódott, tolta magát előre,
                  szinte a lángkarok ölelésébe. Dodó, ki időközben egy pohár chartreuse-t ivott meg,
                  elmosolyodott, Schoenhoffné pedig egyre jobban éldelgett a kandallónál kiáradó
                  hévben, már egész kinossá vált testének a nagy forróság, de mikor e kín oly jól
                  esett neki... Egyszerre ugy érezte, hogy a vére ég...</p>
					<p>Pedig nem a vére volt, hanem a ruhája széle tényleg lángot fogott. Dodo felugrott
                  s a nagy, üvegkancsóval leöntötte a szép asszony lábait. Csak ruhájának legalsó
                  fodra perzselődött meg.</p>
					<p>Schoenhoffné most ocsudott fel mámorából.</p>
					<p>- Mily hőség van ide bent... - mormogá.</p>
					<p>Dodó mosolygott.</p>
					<p>- Dehogy van meleg... hanem a kinek oly forró vére van, mint a méltóságos
                  asszonynak, annak nem jó a tüzzel játszani, mert megégeti magát.</p>
					<p>Schoenhoffné elgondolkozott.</p>
					<p>- Még sose égettem meg magamat, - mondá aztán nyugodtan, némi büszkeséggel.</p>
					<p>Szeretett Dodóval beszélgetni. Ez a szép ember, ki után már annyi asszony bomlott,
                  ugyan valami csodálatos véletlen folytán teljességgel nem érdekelte őt, mégis már
                  hiuságból se bánta, ha véle foglalkozik.</p>
					<p>Dodo monokliját motolázta finom nőies ujjain.</p>
					<p>- Nem gondolja méltóságos asszony, hogy minden nőnek az életében van egy bolond
                  szaka, mikor a szerelem végzetes lehet rá nézve...</p>
					<p>Schoenhoffné elgondolkozott. A szerelem veszedelmes is tudna lenni? Erre ő még
                  sose gondolt. Ő idáig mindig csak mulatságnak vette. Hisz, a szerelem oly szép
                  mulatság! És Schoenhoffné már sokszor volt szerelmes, de mindig okosan s bizonyos
                  higgadtsággal. Visszatérő betegség volt az nála: szeretett maga körül udvarlókat
                  látni. S minden szerelméből ép oly üdén, ha nem üdébben került ki, mint a hogy
                  belevetődött, - olyan szerencsés madár volt, a mely bármily tüskön-bokron átrepül
                  is, sose borzolja fel szárnyának tollait és sose töri össze magát. Lelke mélyén
                  volt ugyan egy gondolata: a mérhetetlen vágy az ideál után s néha el is vesztette
                  az egyensulyt, de okossága, józan esze mindig visszatartotta a bolondságoktól.</p>
					<p>Harmincz éves koráig sokat sirt, ha eszébe jutott, hogy az igazit sose fogja hát
                  megtalálni, de azóta, mint okos asszony, megvigasztalódott. Gyakran eszébe jutott
                  ugyan még egyes szenvedélyes perczekben: hátha ez az igazi? de már nem hitt a
                  benső hangnak, - csak elmosolyodott s nyugodtan várta be szeszély-betegségeinek a
                  lefolyását... Mert azt biztosan tudta, hogy a szerelem, a mint jött, ugy el is
                  mulik. Csak néha, ha buskomor volt, sajnálta zokogva, hogy nagy temperamentumát,
                  melyet igy pazarolt, nem adta, nem tudta odaadni egészen egy valakinek. Ha ez
                  eszébe jutott, hirtelen, merőn nézett a levegőbe, mintha annak a láthatatlan
                  valakinek a szemét akarta volna megkapni, s felkiáltott: - abból az emberből
                  félisten lett volna!... - Mert leleményes asszony létére, biztos volt a felől,
                  hogy az a valaki, az ő teljes szerelmének vértezetében az egész világot
                  meghóditotta volna.</p>
					<p>- Tudja, - mondá egyszerre, mintegy gondolataiba vágva, Dodó szomoruan, - némely
                  ember olyan, hogy szerelmét egyszerre fizeti el egynek egy ezres bankóval, más
                  ember meg olyan, hogy felváltja azt az ezrest s hol százasokban, hol tizesekben,
                  hol forintosokban s végül hatosokban fizeti el... de nem egynek... Lássa, mi
                  ketten ilyenek vagyunk.</p>
					<p>Schoenhoffné ekkor pillanatra dühbe jött, aztán elnevette magát. A főhadnagy oly
                  pompásan adta elő a dolgot, hogy nem lehetett rá haragudni. S Melanie, mint okos
                  asszony, egy szellemes gondolatért nagyon sokat meg tudott bocsátani. S ez az idea
                  szörnyen tetszett neki.</p>
					<p>- Mondja csak, édes Donhofen, maga hol tart már, az ötveneseknél, vagy a
                  hatosoknál? -</p>
					<p>Dodó elmosolyodott.</p>
					<p>- Bizony - magyarázá németül, mert igy jobban tudta magát kifejezni - most már
                  nagyon összehuzom magamat és takarékosan élek. Kivált, mióta beláttam, hogy
                  olyanra ugy se akadok, a kinek nagy összeget volna érdemes adni egyszerre. Hisz
                  tudja, veszedelmes dolog is ugy valakinek egyszerre egy ezerest oda adni; hátha
                  megszökik vele?!... S a szerelem birodalmával nem állunk államjogi viszonosságban,
                  az a kormány, melynek Ámor uram a királya, nem adja vissza a bünösöket, und man ist aufgesessen!... Hát én bizony számolok a
                  helyzettel és mint gondos, okos ember, jelenleg krajczáros lábon élek...</p>
					<p>- Maga szemtelen, - kaczagott Schoenhoffné.</p>
					<p>- Bizony, - folytatá Dodo komolyan, - krajczárokban fizetem el amugy is kis
                  tőkémet. Ennek a rendszernek az az előnye van, hogy az ember akárkinek juttathat
                  valamit, mert krajczárt még koldusnak is adhatunk. Van ugyan még egy felváltatlan
                  ötvenesem, ezt tartalékban őrzöm, ki tudja mi történik...</p>
					<p>- Nos, - mondá tetszelegve Schoenhoffné - hát nekem mennyit adna?</p>
					<p>- Krajczárt, krajczárt méltóságos asszonyom. - sugá Dodó szomoruan, - legfeljebb
                  egy hatost.</p>
					<p>- Csunya ember... - kiáltá Schoenhoffné, s még sokat nevettek a dolog felett. De
                  aztán a főhadnagy előbbi megjegyzése nyugtalanitotta.</p>
					<p>- Hallja, Donhofen, maga az előbb azt mondta, hogy minden nőnek az életében van
                  egy olyan percze, mikor a szerelem végzetes lehet rá nézve. Nos, jó. De mikorra
                  teszi ezt a pillanatot a nő életében?</p>
					<p>Dodó gondolkozott. Aztán élesiteni akarván eszét, kiivott két pohár konyakot.</p>
					<p>- Mélyen érző kedélyeknél, kezdé az atillás bölcsész uj czigarettára gyujtva,
                  olyanoknál, kiknél a szerelem, nem hiuság, legveszélyesebbnek tartom a
                  tizenhat-tizennyolcz-huszas éveket, - csapongó hiu temperamentumoknál, kik aféle
                  komolyabb játéknak veszik a szerelmet, s ugy öltik fel, mint egy-egy uj ruhát, a
                  harminczöt-negyvenes éveket. Miután ugyanis az ilyen nőknél a szerelmi bánat
                  többnyire csak sértett hiusági alapon keletkezhetik s egy asszony hiuságára csak
                  ezekben az években kezd féltékeny lenni, ennélfogva rá nézve ez a kor...</p>
					<p>- Ah... - mormogá Schoenhoffné. Szentinczey és Andrée jelentek meg az ajtóban.
                  Andrée szemei égtek, idegesen tépte kis csipkekendőjét kezében.</p>
					<p>- Mama kérem, - mondá, - valaki jött, - Rodakovszky ur...</p>
					<p>Sarkantyupengés és kardcsörgés hallatszott. Livió toppant be vigan. Két hétig
                  kereste volt Lolát Pesten, Bécsben, Prágában, Lembergben... és sehol se találta, -
                  csak hallotta itt-ott, hogy jól mulat. - Végre gondolá, - mikor hazatért -
                  elfelejtem hát - kiégetem lelkemből ezt a pokolvart... - És szörnyü jó kedve
                  lett, mert szabadnak érezte magát. Csak esténként voltak „gyalázatos órái”, mikor
                  az a leány eszébe jutott. Ilyenkor maga elébe tette Lola arczképét, abszintot
                  ivott s leveleit olvasgatta... Feledni akart, hát felnézett Schoenhoffékhoz.</p>
					<p>Szentinczey kezet csókolt Schoenhoffnénak s Andréetól is elbucsuzott. A leány
                  hálásan nézett rá. Azonban Dodo is felkelt.</p>
					<p>- Dari én is megyek... Tehát méltóságos asszonyom, hogy befejezzem a dolgot, amint
                  mondám: a harminczöt-negyvenes évek...</p>
					<p>- Andrée, - szólt aztán Schoenhoffné, eredj ki édesem, nézz csak utána, hogy abból
                  a Perloff-féle orosz teából forraljanak... Tudom, Rodakovszky ur azt
                  szereti...</p>
					<p>Andrée pillanatra megállt és hol Livióra, hol anyjára pillantott. Aztán hirtelen
                  kiment.</p>
					<p>Mikor magukra maradtak, Livió és Schoenhoffné egymásra néztek. Melanie a kandalló
                  magas párkányához támaszkodott s kezeit hátul összekulcsolva, fejét hátra
                  támasztá.</p>
					<p>- Régen nem láttam, főhadnagy ur, - mondá halkan. - Arcza egészen kipirult.
                  Bordeaux-vörös ruhájára a kandalló vérvörös lángfoltokat vetett.</p>
					<p>Livió szilajon huzta ki magát atillájában. Hátrapillantott és aztán látva, hogy
                  Andrée még mindig nem jött be, hirtelen az asszonyhoz lépett s hevesen átölelte.
                  Schoenhoffné félreugrott, de belebotolván egy kis zsámolyba, majd elesett.
                  Szerencsére Livió megkapta...</p>
					<p>- Ne-ne, az istenért hagyjon el, ereszszen el, - susogá.</p>
					<p>Rodakovszky felnevetett. Oh, csak láthatna most Lola - gondolá magában, hogy
                  kaparná ki ennek az asszonynak a szemeit!</p>
					<p>Livió zajt hallott: eleresztette Schoenhoffnét s az ablakhoz sétált. Andrée bejött
                  s szó nélkül ült le egy karosszékbe. Kissé didergett.</p>
					<p>- Még mindig hideg van, - mondá Schoenhoffné. Fázol, ugy-e édes Andrjusám. - Mint
                  párbaj után a legyőzött ellenfélhez, ugy ment oda leányához és megsimogatta az
                  arczát. - Szegény leányom...</p>
					<p>Rodakovszky odajött az anyához s a leányához. Gyönyörködve nézte őket. Szegény
                  leány - gondolá magában, hogy szeret... S végtelen gyöngéden nézett rá. Andrée
                  felpillantott, a szép Melanie még mindig arczát simogatta s homlokát csókolgatta.
                  Érezte, hogy e perczekben anyja is Rodakovszkyra néz. Megőrülök, - gondolá. Csak
                  egyetlen egyszer nézne rám... de hisz ugy bánnak velem, mint egy gyerekkel...
                  Csakugyan Schoenhoffné és Livió mosolyogtak. - Megőrülök, - gondolá Andrée s
                  elsápadt indulatában.</p>
					<p>Felugrott s fuldokolva mondván, hogy „a tea után néz”, kiszaladt; ott hagyta a
                  vesztett csata terét s szobájába menekülve, ágyába temetkezett és sirt keservesen.
                  - Méreg, méreg, - zokogá - meg vagyok mérgezve...</p>
					<p>*</p>
					<p>- Mit, a kisasszony rosszul van? - hallá vagy tiz percz mulva anyja ijedt hangját.
                  Mérhetetlen keserüségében bármily részvét, még az anyja hangja is jól esett neki.
                  S azonkivül most, hogy oly keservesen zokogott, pillanatra mintha ismét gyermeknek
                  érezte volna magát; a jó „mama” szava oly édesnek tetszett neki, mint kiskorában,
                  régen... Anyja melléje szaladt! Tényleg meg volt ijedve.</p>
					<p>- Mi bajod Andrée, az istenért?</p>
					<p>Andrée felpillantott. Az ajtóban Rodakovszky állott.</p>
					<p>A keserüség öntötte el szegény szivét, nem tudott már magáról ugyszólván semmit:
                  csak azt érezte, hogy valaki jó szót szól hozzá s arczát simogatja. Sirva borult
                  az anyja nyakába...</p>
				</div>
				<div type="chapter">
					<head>V.</head>
					<p>Andrée ezután napokat maradt fekve ágyában. Esténkint láza volt, de mindenekfelett
                  végtelen gyöngének érezte magát. Szentinczeynek, ki hüségesen ellátogatott a
                  házhoz, szabad volt bemenni a szobájába s kicsit beszélgetni vele. Mikor aztán
                  este a kantin külön szobájában leült a vacsorához, a tisztek hatalmasan
                  boszantották, hogy már ápolónőnek szegődött.</p>
					<p>- Voltakép ez a fiu nem is kavallerista, - mondá a vörös Bonbon, - miért is nem
                  helyezteti át magát a Sanitäts-Corpshoz...</p>
					<p>De a legszemtelenebb volt köztük Esty Pista, a „Skiz.”</p>
					<p>- Szép az a Schoenhoffné, meg a leánya, - mondogatá az ő örök tarokkártyáját
                  keverve, Dari, melyik tetszik neked jobban?</p>
					<p>Mikor aztán Szentinczey csak hallgatott, Pista huszár átkiáltott a kedvetlenül
                  czigarettázó Livióhoz:</p>
					<p>- És neked Rodakovszky? - kérdé naivan.</p>
					<p>- Ostoba vagy, Pista, - mormogá Rodakovszky mosolyogva.</p>
					<p>- Ahá, tudom már, - folytatá Esty Pista még naivabban, mintegy kitalálva a dolgot:
                  neked Lola tetszik közülök a legjobban...</p>
					<p>Livió még mindig nem kapott hirt Loláról, pedig bár titkolta maga előtt, szörnyen
                  várta. Végre egy este földhöz vágta a fényképet és mérgesen kiáltott fel:</p>
					<p>- Vigyen el hát az ördög!...</p>
					<p>Elhatározta, hogy végkép elfeledi. E czélból dühében nap-nap után eljárt
                  Schoenhoffékhoz. Szentinczeyt ugyszólván mindig ott találta s szánakozólag
                  mosolygott rajta.</p>
					<p>- Szegény ördög, - mondogatá Radern Gidának megvetőleg, - eljár kurizálni egy
                  olyan leánynak, a kiről, ha egy kis esze van, tudja, hogy belém szerelmes. Vagy
                  talán velem merne vetélkedni? - És nevettek rajta.</p>
					<p>- Bolond balek, - mormogá Radern, hisz emlékszel, a szilveszteri muri alkalmával
                  is valami fényképért verekedett meg veled...</p>
					<p>- Hisz épp Schoenhoff Andréenak a fotografiája volt az, - mondá sietve mintegy
                  szégyenkezve Livió. Mindketten elhallgattak.</p>
					<p>- Már akkor, barátom, válaszolt nyersen Gida, engedj meg, de tisztelem az
                  érzését...</p>
					<p>Rodakovszky elgondolkozott. Most, hogy Mord (von Loewenmord) kapitány egy
                  ugratásnál elbukott a lovával s kificzamitotta a lábát, ő lett századparancsnok s
                  a rukkolásoknál gonosz örömet talált abban, hogy Szentinczeyt olykor
                  meg-meggyötörje. Mérhetetlenül tetszett neki, hogy valaki annyira szerelmes
                  legyen, hogy oly következetes ostobasággal járjon egy leány után... a kit ő
                  bolondit. - Zu dumm! was, Gida?</p>
					<p>- Herr Lieutenant von Szentinczey, az Isten szerelmére, ne vágjon olyan regényes
                  arczokat a lovardában... - orditá néha tettetett kétségbeeséssel.</p>
					<p>Máskor meg, midőn Darival, ki különben jeles lovas volt, megszökött a sárgája,
                  ilyes szólamokat kiáltott utána a szélben:</p>
					<p>- Hadnagy ur, ki után rohan már megint...</p>
					<p>Radern Gida, ki a front mögött lovagolt, odaszólt Törökváry Taszihoz:</p>
					<p>- Te Taszi, ebben a Szentinczeyben egy csepp kavallerista vér sincs... tisztára
                  czivil természet. Mért nem megy az ilyen ember - mi az ördögnek is?... no,
                  miniszteri fogalmazónak... Nem lehet mindenki huszár: ide tehetség kell!</p>
					<p>De a Dari következetes hűsége immár végre is szeget ütött a Livió fejébe. Hátha
                  Andrée, megunva végre is a mellőzést, megvigasztalódott, megszánta Szentinczeyt és
                  beleszeretett? Rodakovszky volt annyira bölcsész hogy egy nőről mindent, főleg
                  pedig minden bolondot feltett. S azt, ha Andrée ő utána, Rodakovszky Livió után
                  tényleg bele tudott volna Szentinczeybe szeretni, azt már tényleg szégyelte
                  volna. Ezt valósággal lázadásnak tekintette volna a leány részéről... S a Livió
                  sötétzöld szemei pillanatra mereven tapadtak a levegő semmiségébe; pillanatra
                  látta maga előtt a leányt nem szürkén, közönyösen, hanem valami bájos fényben,
                  szüzies ártatlanságában oly izgatóan, igézően... Lenézett a földre: „hisz tán az
                  is a boldogság, ha az embert egy oly lélek szereti, melynek himporát még nem
                  törölte le más. Csodálatos lehet az egy oly leányt szeretni, akinek a szivében még
                  senki se fordult meg... De mikor azt ily teremtések oly egyszerüek és
                  tudatlanok...” És egy pillanatra tetszett neki Schoenhoff Andrée, aztán dühös lett
                  magára: „hogy mer az a leány annyit vesződni azzal a Szentinczeyvel? vasra verem a
                  lelkét... hogy meg se mocczanjon többet.”</p>
					<p>Elhatározta, hogy majd megbünteti ő ezt a lázadó leányt.</p>
					<p>Holnap utána néz a dolognak. ...Ugy is felmegy Schoenhoffékhoz. S a szép Melaniera
                  gondolt. De aztán gondolatainak fonala görcsbe bogozódott: Lola jutott az eszébe.
                  S miután a görcsöt sehogy se tudta kioldozni, hát elment a kantinba, a Kohn
                  Salomon kocsmájának a külön szobájába s mordan konyakot kért.</p>
					<p>A szoba alacsony mennyezete mint egy prés látszott süriteni a rengeteg megrekedt
                  szivarfüstöt. Livió alig látott, mikor betoppant. Radern Gida, Bonbuska és a
                  kadét-princz ültek ott és ittak már délután három óra óta, ebéd óta.</p>
					<p>- Szervusz szép ember! - kiálták mindannyian.</p>
					<p>- Szervusz princz, - morgá Livió, - ah te is itt vagy Gida, - te is Bonbuska; -
                  Dodó nincs itt?</p>
					<p>- Nincs - mondá Gida gunyosan mosolyogva, vizitje van; hát azt mért nem kérded,
                  hogy hol van Szentinczey?</p>
					<p>Kaczagtak mindannyian.</p>
					<p>- Isztok? - kérdé Livió rosszkedvüen.</p>
					<p>- Mindhalálig! - üvölté Esty Pista, ki akkor toppant be s csak az utolsó szót
                  hallotta.</p>
					<p>- Hurrah Skiz! - kiálták mindnyájan lelkesülten.</p>
					<p>Livió felmelegedett a pajtások közt. Egész jó kedve lett, mikor az öreg Salamon öt
                  friss üveg konyakot hozott be.</p>
					<p>- Hál Istennek igy legalább elfelejtem ezeket az átkozott asszonyokat... S
                  felvidult; még a szőke kadéthoz is volt egy jó szava: - Ew, durchlauchtigste
                  Dummheit... pardon Hoheit! kinőtt már a hajad, piczi princzecském?</p>
					<p>- Hát a fejed lágya benőtt-e már? - kérdé Esty Pista.</p>
					<p>A kis princz vigan röhögött. Arcza pirosabb lett még vörhenyes hajánál is.</p>
					<p>- Vive Madame de Schoenhoff! - kiáltá galánsan. A „h”-betüt mint igaz franczia nem
                  tudta jól kiejteni. - Nagy hurraval éltették a szép asszonyt. Livió, ki ugy
                  érezte, hogy az ő diadalának gratulálnak, leereszkedő gőggel fogadta az
                  ünneplést.</p>
					<p>- Éljen... - kezdé a kissé becsipett kadét-princz, de Esty Pista visszarántotta,
                  mert látta, hogy Lolát akarja éltetni.</p>
					<p>- Vigyázz, te buta-princz, - sugá a fülébe, mert pofon üt. Livió csakugyan
                  semminemü megjegyzést se türt meg, a mi a legtávolabbról is Lolára
                  vonatkozhatott.</p>
					<p>- Hát akkor kit éltessek? - kérdé ostobán röhögve a kis herczeg, ki valóságos
                  tosztozó mániába esett.</p>
					<p>- Örülj, hogy magad élsz, - morgá rozsdás nyikorgó hangon Bonbuska, ki már a
                  szobában levő ágyra heveredett le. A Kohn Salamonné ágya volt, ki, ha a tisztek
                  soká maradtak fent, gyakran kénytelen volt a leányához Rosenzweignéhez menni
                  aludni.</p>
					<p>S vigan iddogáltak tovább.</p>
					<p>Egyszerre a kadét princz mint egy sebzett hörcsög, sivitott fel:</p>
					<p>- Nézzétek ez a gaz zsidó mit csinált...</p>
					<p>- No mit? - kiálták mindannyian.</p>
					<p>- Hát a franczia konyakok közé egy magyar flaskót csempészett be. Pláne
                  Keglevich-féle... Hallatlan szemtelenség.</p>
					<p>Gida felkelt s megnézte: csakugyan ott volt a nagy grófi korona; alatta: Gróf
                  Keglevich István, Promontor...</p>
					<p>- Ez komiszság csakugyan! - mondá elvörösödve. Kissé be volt már csipve. - Kadét,
                  hivd be a vén gazembert!</p>
					<p>A kis princz dülöngözve ment ki az ivóba. Berugott, siró parasztok marakodtak a
                  gyalulatlan asztalok körül.</p>
					<p>- Hol van Salamon? - kérdé rekedten, félretolva fején a kaczkiás piros sipkát.</p>
					<p>- Bent van Kende Lipót dr. urral a szobában, - mondá félvállról Rézi a kis zsidó
                  szolgaleány, kit a princz herczegi ujjaival néha megcsipkedett.</p>
					<p>- Kende dr. - mi az istennyila? - orditá a princz. Ki az?</p>
					<p>- A fia, budapesti ügyvéd, - mondá büszkén a kóczos Rézi, mintegy a ház becsületét
                  védve.</p>
					<p>A kadét nagy garral nyitott be a szobába.</p>
					<p>Bizony szük, szegényes és czafatos egy szoba volt az öreg Salamon nappalija: a
                  tisztek miatt idehozták be az ebédlőből a butorok nagy részét, természetesen a
                  Kossuth Lajos képét is, mely most az ágy felett lóggott a falon. Az öreg Salamon
                  negyvennyolczban honvéd volt s ez a kép volt a legbecsesebb ereklyéje. A
                  megvetemedett deszkáju asztal körül ültek: az öreg Salamon egy magas, sovány,
                  tisztes arczu, nagy szakálas öreg ember, ki okvetlen tiszteletet parancsoló hatást
                  gyakorolt vala, ha nem lett volna oly komikusan kancsal; az öreg Kohn Salamonné,
                  egy széjjelhizott, öreg asszony és egy talmi elegancziával kiöltözött czvikkeres,
                  kiborotvált állu, erőteljes zsidó fiatal ember. Ez volt Kende Lipót dr., fővárosi
                  köz- és váltóügyvéd s különben tartalékosszekerész-hadnagy. Pár napra lejött az
                  öregeket meglátogatni. S az öregek épp kedvtelve hallgatták, hogy milyen jól megy
                  az irodája.</p>
					<p>- Parkettes szobád van Poldikám? - nyögé az öreg asszony.</p>
					<p>- S két segéded van fiam? - kérdé az öreg Salamon komolyan. A Reiner Mór és...</p>
					<p>- Nem, apám, két másik, két vidéki fiu, keresztények...</p>
					<p>- Keresztények? - csodálkozék az öreg asszony.</p>
					<p>- Igen, - mondá kedvtelve Kende ur. - Emlékszik apám, arra a bolondos öreg
                  Töböryre, aki mindenét elverte: annak a fia az egyik...</p>
					<p>- Egy urnak, gentry nemesnek a fia... sóhajtá Kohn Salamon.</p>
					<p>- Igen, - mondá Lipót ur s pártfogói hangon tevé hozzá: nagyon derék fiu...</p>
					<p>Ekkor toppant be a félre csapott sipkás kis részeg princz.</p>
					<p>- Hallja maga Salamon, - Sie alter Japaneser... Hogy mer maga minket csalni?</p>
					<p>Az öreg némi rosszkedvü alázattal kelt fel. Szégyelte magát a fia előtt. Kende ur
                  az ablakhoz sétált s zsebbe dugott kezekkel szólt hátra az apjának:</p>
					<p>- Csak menjen ki papa.</p>
					<p>A kadét előre szalad s tomboló örömmel ülve a tisztek közé, várt. Szörnyen fel
                  volt háborodva a társaság.</p>
					<p>Az öreg alázatosan, meggörnyedve nyitott be.</p>
					<p>- Mit parancsolnak méltóságos uraim.</p>
					<p>- Maga vén gazember! - orditotta Radern Gida. - Hát igy csal maga minket!? Hát
                  azért veszünk mi magától franczia konyakot, hogy ezt a hitvány lét liferálja az
                  asztalunkra?! - félig-meddig az öregre czélozva, a falhoz vágta a promontori
                  flaskót.</p>
					<p>Az öreg zsidó ijedten tért ki... s aztán reszketve vette fel a földről a palaczk
                  épen maradt vignettás derekát.</p>
					<p>- Bocsánat tiszt uraim, tévedés.. bocsánatot kérek, - esedezem... méltóságos gróf
                  Keglevich... - az öreg reszketett, mert látta, hogy igen megharagudtak a
                  huszárok.</p>
					<p>Még Bonbon is felugrott s kövér öklével megfenyegette -</p>
					<p>A kis princz vérszemet kapott s mint egy hörcsög ugrott elő az öreg
                  Salamonhoz.</p>
					<p>- Csalni, ugy-e csalni?!... - rikoltá.</p>
					<p>Kohn Salamon magas termetével önkénytelen néma humorral nézett végig a csepp
                  herczegen. - Komikus volt a helyzet. Esty Pista elnevette magát. Livió is.</p>
					<p>A princz azonban átlátva a nevetséges helyzetet, elsápadt dühében. Maga mögött
                  érezve az egész tisztikart, előkapott egy széket, pillanat alatt oda állitotta az
                  öreg Salamon mellé, felugrott rá s hatalmasan pofon vágta.</p>
					<p>Nagy riadalom lett. Az öreg az ajtóhoz tántorodott, melyet azonban valaki kivülről
                  betaszitott. Kende Lipót dr. ur jelent meg az ajtóban. Ajkai reszkettek, kezét
                  pedig ökölre szoritotta. Magas, erős ember volt: egy budapesti athléta egyletben,
                  többször nyert dijat a sulyemelésben...</p>
					<p>- Bocsánat... - kezdé a társasághoz fordulva. Aztán apjára nézett, ki a sarokba
                  egy székre szédült.</p>
					<p>- Bántották, apám?... Ki bántotta?</p>
					<p>Az öreg ember nem birt beszélni, csak nyögött, hörgött.</p>
					<p>- A kadét ur?... pofonvágott... engem öreg embert... öreg katonát...</p>
					<p>- A kadét ur, - ismétlé Kende Lipót dr. kidüllesztve hatalmas mellét s megvetve
                  jobb lábát, mely kissé görbe volt. Villogó szemekkel nézett végig a
                  társaságon.</p>
					<p>A tisztek mintegy parancsszóra ugrottak fel mindannyian.</p>
					<p>- A kadét ur... ismétlé, vak dühvel nézve körül a fiu s megakadva a kis princz
                  sárga stráfos hajtókáján, oda lépett: „ez a kis... nyomorult gazember - -” S képen
                  ragadva Hughes-Alain-Guy-Jean d’Harcourt de Monthléry herczeget és első osztályu
                  spanyol grandot ugy vágta a falhoz, hogy az a halotti csendben csak egy nagyot
                  nyekkent. Mintha oda mázolták volna, ott maradt az almáriom lábánál.</p>
					<p>Livió, kinek, valahányszor rossz kedvvel kezdte az ivást, mindig a fejébe ment az
                  ital, mintha rugóra járt volna, pattant ki a csoportból. Arcza kigyult, valóságos
                  sátáni kifejezést öltött: erős mellkasa csak ugy lihegett a dühtől. Egy
                  villámgyors mozdulattal először pofon vágta a sulyemelő óriást, aztán átfogva,
                  pillanat alatt földhöz vágta s a torkára térdelt.</p>
					<p>Hátul valaki a sarokba szaladt s kardot rántott... Livió a dulakodásban
                  visszaorditott:</p>
					<p>- El a karddal... különben azonnal becsukatom az illetőt.</p>
					<p>Az erős ember csak ugy vonaglott a földön. Arcza elkékült. Az ivóból három huszár
                  meg egy káplár zörrent a szobába. A káplár szalutált.</p>
					<p>- Sehonnai... - morgá Livió - egy huszártiszthez mertél hozzányulni!... Káplár
                  Sintér, dobja ki innen ezt az embert.</p>
					<p>A káplár még egyszer szalutált s aztán előlépett a három közhuszár is. De nem volt
                  szükség rájuk. Kende Lipót dr. a hogy volt, kóczosan felkelt s odakiáltva
                  Rodakovszkynak, hogy „még beszélünk a dologról” hirtelen kiment.</p>
					<p>Mikor a tisztek magukra maradtak, Rodakovszky, ki még mindig lihegett a viadaltól,
                  leült. Mindnyájan hallgattak.</p>
					<p>A kadét lassan kelt fel a sarokból. Komikus naivitással nézett körül, aztán
                  kivette kézi tükrét s csöndesen fésülködni kezdett.</p>
					<p>- Egész összekóczoltam a hajamat, - mondá röhögve.</p>
					<p>- Kadét, - kezdé szigoruan Livió, - először is egy ostoba szamár tacskó vagy s ha
                  még egyszer ilyet teszesz, hát téged verlek meg, másodszor eredj el és kérj
                  bocsánatot attól az öreg embertől.</p>
					<p>- Ez a - hogy is hivják? Ez az ember tartalékostiszt, - mondá némi hallgatás után
                  Esty Pista. - Láttam egyszer egyenruhában Pesten... Meg fog kelleni verekedni
                  vele.</p>
					<p>De aztán nem gondoltak többet az esetre és tovább ittak.</p>
					<p>Egy óra mulva kopogtattak a tiszti ebédlő ajtaján. Az ajtó kinyilt s két alak
                  jelent meg a küszöbön, kiket a füsttől pillanatra ki se lehetet venni. Egyszerre
                  egy éneklő orgonaforma hang szólalt meg, zsoltáros kadencziával, s egyszersmind
                  átható kapadohányszag terjedt el a szobában, mely még a gyilkos konyak-gőzön is
                  átaltört a tisztek orráig.</p>
					<p>- Lovag Rodakovszky Livius főhadnagy ur? - A Liviust s-el mondta ki, mint a hogy
                  az öreg falusi latinok szokták a nagy római történetiró nevét kiejteni.</p>
					<p>Livió felkelt.</p>
					<p>A kinyujtott névjegyen ez állt: „Kende Lipót dr., köz- és váltóügyvéd és tart.
                  szekerészhadnagy.”</p>
					<p>Aztán a hosszu kabátos még sok mindent összebeszélt zsolozsmás, kenetteljes
                  hangján. Szóval Kende dr. elégtételt kért.</p>
					<p>Livió elmosolyodott.</p>
					<p>- Hát nem megmondtam - morgá Bonbuska, ki az igen gyöngén fütött alacsony
                  vaskályha tetején ült.</p>
					<p>Livió végignézett a segédeken.</p>
					<p>- Ah, maga az Skrobák! - jó napot, hogy van? - kiáltá megrázva a tanitó nedves
                  nagy kezét.</p>
					<p>- Köszönöm alássan, főhadnagy uram, megvagyunk... hosszu pipaszára mint egy
                  lovagló pálcza, meredt ki csizmája szárából a térdig érő foltos kabát alól.
                  Dohányzacskójának a réztisztogatója a földön huzakadott. - Itt a sógorom, -
                  folytatá, egy sárga haju, sárga arczu, sárga kabátu és sárga czipőjü, savanyu képü
                  urra mutatva, - megyei indzsellér... ő a másik segédlegény.</p>
					<p>Rodakovszky halkan beszélgetett a tisztekkel az alatt Skrobák tovább szónokolt,
                  részben a sógorának, részben annak a vaskályhának, mely a kövér Bonbuska alatt
                  szuszogott. De a sógor unottan rágta a körmét, a vaskályha pedig egészen semleges
                  szerepet látszék felvenni a becsületbeli ügyben. Csak Livió hallotta meg.</p>
					<p>...Ámbátor Kende dr. pofon vágta vala volna is ő herczegségét az kadétos
                  urat...</p>
					<p>Rodakovszky galléron ragadta az elázott princzet.</p>
					<p>- Kadet, - sugá neki francziául, mert a gyerek, ha részeg volt, csak francziául
                  értett, („olyan tótosfrancziául,” - mondogatá a Skiz) - pofon vágott téged az az
                  ember?</p>
					<p>- Ahogy veszszük... - röhögé a princz, legalább is igen a falhoz mázolt. Erős
                  ember...</p>
					<p>Livió elgondolkozott. Esze egész kitisztult. Félrehivta Radern Gidát.</p>
					<p>- Te, ez az ember pofon vágta a kadétot, - itt baj van... Végignézett a szánalmas
                  segédeken. Szeme villogott, finom termete aczélosan egyenesedett ki. - Ennek az
                  embernek meg kell halnia - - gyep alá
                     fogom tenni...
               </p>
					<p>Gida helyeslőleg bólintott a fejével.</p>
					<p>- Tartalékos-tiszt, megverekedhetel vele... Legalább tisztességesen hal meg...
                  Esetleg valamikor váltót hamisit s börtönbe kerül, - de igy gavallérosan pusztul
                  el. S a mi fő, a monarkia legjobb lövőjének a kezétől...</p>
					<p>Livió önhitten mosolygott. De aztán nem figyelt többet Gida szavaira. Minden
                  gondolatát Kende Lipót dr. elpusztitására összpontositotta.</p>
					<p>- Ma kissé ittam, reszket a kezem, de azért, ha abban a kabátban áll ki, amiben ma
                  a földhöz vágtam, kilövöm husz lépésről a piros szegfüt a gomblyukából... mint a
                  tubarózsát annak a szegény Daneburg Anzelmnek... Aztán felkaczagott: piros szegfü,
                  mily talmi előkelőség - - No de legalább nem teszi fel többet...</p>
					<p>- Hallja édes Skrobák, - mondá aztán a vállára ütve a tanitónak, ki önkénytelenül
                  haptákba meredt, - mondja meg, izé - annak az urnak, hogy megadom az elégtételt, s
                  neki mint tartalékos tisztnek, századom tisztei közül két urat, p. o. méltóságos
                  báró Donhofen főhadnagy és méltóságos báró Szentinczey hadnagy urakat segédekül
                  rendelkezésére bocsátom...</p>
					<p>A sógor helyeslőleg integetett s megkönnyebbülve igyekezett az ajtó felé.</p>
					<p>A tanitó gondolkozott:</p>
					<p>- És kérem, hát akkor mi mitévők leszünk?</p>
					<p>Livió felkaczagott.</p>
					<p>- Isznak velünk egy pohár konyakot...</p>
					<p>- Gyere már, te pupák... - mormogá mérgesen a sógor.</p>
					<p>*</p>
					<p>Bejelentették az esetet a beteg Mord (von Loewenmord) kapitánynak. A vastag cseh
                  helyeslőleg bicczentett hizott vörös nyakával. Dodót és Darit adták neki segédekül
                  - -</p>
					<p>Dodó és Szentinczey csakugyan még az este elmentek Livióhoz és megállapodtak a
                  szükséges intézkedésekben. Livió Radern Gidát és Bonbont vette segédekül.
                  Schwarcznak az ezredorvosnak üzentettek, hogy a nagy bőröndöt hozza ki, mert...
                  esetleg baj talál lenni. A jó doktor a fejét csóválta, - felkelt ágyából s
                  szorgalmasan tisztogatta sorban késő éjfélig elrozsdásodott lanczettáit.</p>
					<p>*</p>
					<p>Másnap reggel hatkor Livió segédeivel és a doktorral már kint volt a „makkos” erdő
                  egy tisztásán. Livió hazaküldte legényét a hetyke Forintos Pétert a lovával -</p>
					<p>- Mondd meg az ordináncznak, hogy félóra mulva a „Carolát” felnyergelve küldje
                  értem. Kirukkolok a századdal.</p>
					<p>- Igenis a „Calorát” főhadnagy uram.</p>
					<p>- „Carolát”, szamár! - orditá mérgesen Rodakovszky, - mars - mehetsz...</p>
					<p>- Te Schwarcz, - folytatá aztán, - adj egy kis konyakot.</p>
					<p>Kende dr. egy bricskába ültette segédeit, mely recsegve, zakatolva érkezett az
                  erdőbe. A tisztás sima, fiatal gyepén aztán nesztelenül gördült tova a jármű.</p>
					<p>Felálltak. Gida végiglovagolta gyalog steeplechaseben a husz lépést s Dodó kivette
                  a pisztolyokat.</p>
					<p>- Szegény ördög, - gondolá Szentinczey - egy árva czivilista ennyi katona
                  közt!</p>
					<p>Kende dr. hatalmas alakjával még mindig ott állt a kocsi mellett s igen korrektül
                  viselkedve, várta segédei rendelkezését. Csakugyan abban a tegnapi kabátban volt,
                  még az a hervadt piros szegfü is a gomblyukában maradt. Bizonyosan egész éjjel az
                  öreg Salamon ágya mellett virrasztott, ki lázba esett.</p>
					<p>Dodó, ki még mindig dühös volt, amiért tegnap egy kellemes látogatásban zavarták,
                  unottan töltött, aztán kötelességének tartotta, hogy pár szót szóljon a
                  „czivilistához”, kénytelen udvariassággal mosolyogva lépett hozzá -</p>
					<p>- Bocsánat, - jól tud ön lőni?</p>
					<p>Kende udvariasan, szerényen nézett rá.</p>
					<p>- Bizony nem igen tudok én... inkább athletikával és tornázással foglalkoztam.</p>
					<p>- No szegény ördög, - gondolá Dodó s eszébe jutott valami, ami minden párbajnál
                  eszébe szokott jutni, amelynél Rodakovszky az ellenfél: t. i. mily csodálatos,
                  hogy egy oly rózsás, piros arcz, mint ezé az erőteljes fiatal emberé, mely most
                  él, mozog, reményteljesen néz az égre: pár percz mulva hogy fog a gyepen
                  vonaglani, szájából hogy fog ömleni a vér, hogy fog sárgulni, fehéredni, és
                  borzasztóan fakulni... És egy kételkedő fintorral nevette el magát.</p>
					<p>Livió, ki Gidával a jövő évi brigádmanöverről beszélgetett, egyszerre
                  félbeszakitotta a társalgást.</p>
					<p>- No, áll a fogadás: husz üveg pezsgő, ha nem találom el a szegfüt.</p>
					<p>- Áll! - sugá Gida. Biztosan tudom, hogy tiz czentiméterrel hátrább fogsz találni,
                  - tegnap sokat ittál s karod önkénytelenül vállfelé, szájad felé hajlik... Radern
                  nagyot nevetett ötletének.</p>
					<p>- Uraim... - kiáltá Dodó kimérten: tehát...</p>
					<p>Kezeikbe adták a pisztolyokat.</p>
					<p>Kende dr. szerényen, szivélyesen megköszönte, Livió azonban nagyot
                  káromkodott.</p>
					<p>- Hamar már, - sohse végzünk hát?! Soha ilyen szerencsétlen napot!</p>
					<p>- Gida, fogd a czigarettámat... s Livió az égő gianaclist oda adta Radernnek.</p>
					<p>Azonban meg volt irva, hogy ez a párbajnap a Rodakovszky kifejezése szerint
                  „peches”-nap legyen. Oly szép volt ugyanis a tavaszi hajnal, hogy se Schoenhoffné,
                  se Andrée nem tudtak ötnél tovább aludni, hanem csak ugy pongyolában kifutottak a
                  verandára. A szemükbe áradó rózsaszin tavaszi fény mindegyikőjük arczát
                  kellemesebbé, barátságosabbá tette, a másik előtt.</p>
					<p>- Kilovagolunk, mama?</p>
					<p>- Épp ezt akartam mondani - szólt Schoenhoffné. A szép Melanie hires lovasnő volt.
                  Egyszer a Praterben még a királynak is feltünt. Félóra mulva már ott trappoltak a
                  gyakorlótéren túl: mögöttük egy vén tizenhét markos irlandin, mely az öreg
                  generálisnak volt a charge-lova, az óriás termetü inas döczögött.</p>
					<p>- Amoda mocsaras még, méltósága, dörgé Iván, menjünk a makkos felé.</p>
					<p>Aztán egy galoppban elvágtattak a sürü kis erdőbe. A lovak szilaj örömmel,
                  nyeritve száguldtak a fák között.</p>
					<p>- Hamar - olvass hármat Dodo, lódobogást hallok - kiáltá türelmetlenül Radern
                  Gida.</p>
					<p>Kende Lipót dr. férfiasan dülleszté ki hatalmas mellét. Izmos kezében ügyetlenül
                  állt a párbaj-pisztoly.</p>
					<p>- Egy - kettő - - há-rom.</p>
					<p>Az illatos tavaszi légben, halotti csend közepette, nagyot dördült egy pisztoly: a
                  Livió pisztolya. Akkora volt csak a füstje, mint egy jókora czigarettapöffenet,
                  mit valami hetyke ember kávéházban a másik szemébe fuj.</p>
					<p>Schoenhoffné és Andrée összerezzentek, lovaik pedig elvadulva, száguldtak előre,
                  épp neki a tisztásnak s ott egyszerre, mintha leczövekelték volna őket, remegő
                  inakkal megálltak.</p>
					<p>- Lőttek... - akará kiáltani a leány, de torkán akadt a szó. Szinte megkövesedve
                  bámultak mindketten a néma csoportra.</p>
					<p>A tulsó oldalon a füben fetrengett egy széles vállu ember. Arczczal bukott a
                  gyepre, karjai a reszkető tenyerekkel, tehetetlenül fordultak ki, vállai
                  vonaglottak, mintha sirt volna. Lábaival kissé kalapált, akár a jókedvü gyerekek.
                  Egyszerre aztán abba maradt a testben minden mozgalom.</p>
					<p>A doktor, a nagy hasu kis Schwarcz, lihegve tipegett feléje.</p>
					<p>Mellettük, - közvetlenül Andrée előtt - állott Livió fekete nadrágban és túlkarcsú
                  fekete bluzban. Ajkai haraggal tapadtak egymáshoz. Orrlikai, mint a vértszagoló
                  ragadozóknál, kitágultak.</p>
					<p>Kedvetlenül, boszankodva fordult meg. Fölemelt kezében hátra engedé a füstölgő
                  pisztolyt s visszalépett mint egy utat engedve Schoenhofféknak. - De a lovak egész
                  meg voltak rökönyödve.</p>
					<p>Livió elvörösödött, - dühbe jött:</p>
					<p>- Csak tovább, - tovább! Szép nap van, méltóságos asszonyom, - - jól esik a
                  sétalovaglás - - hop - holá, Adrienne! galopp - mars...</p>
					<p>Kihuzta a Radern Gida csizmája szárából lovagló pálczáját s végig vágott az Andrée
                  lován.</p>
					<p>- Maga vén szamár! - orditá aztán éktelen dühvel Ivánnak, nem tudja sarkantyuba
                  kapni a lovát!</p>
					<p>De már nem volt szükség rá!</p>
					<p>Az Andrée lova s vele együtt a másik kettő helyből ugorva, pillanat alatt eltünt a
                  tisztásról.</p>
					<p>Livió átvette a még mindig égő czigarettát Raderntől s felült lovára, mely ép
                  akkor ért oda az ordinánczczal.</p>
					<p>- No vesztettem? - kérdé Gidától ki a halottól tért vissza.</p>
					<p>- Amint mondtam: négy centiméternyire balra a virágtól: sokat ittál tegnap
                  Livió...</p>
					<p>Livió elkáromkodta magát.</p>
					<p>- Hát biz’ isten még husz üveg pezsgőmbe kerül a komédia. Szegény fiu! Végtelen
                  sajnálom az öreget... Hogy is hivták?</p>
					<p>Senki se tudta a nevét. Schwarcz doktor akkor ért oda könyökig véresen. Egy
                  levelet tartott a kezében.</p>
					<p>- Ez a zsebéből csuszott ki, - mondá: özv. Kende Lipót dr.-néra van czimezve...
                  Szegény ember...</p>
					<p>- Oh igen, igy hivják... - morgá kedvetlenül Livió, - ej - ej, pofon tudnám ütni
                  magamat...</p>
					<p>S egy galoppban haza vágtatott.</p>
					<p>A halottat már megforditották. Hanyatt feküdt s üveges szemeivel merőn bámult a
                  tavaszi reggeltől káprázatos égre, - mintha azt a pacsirtát nézte volna, mely a
                  magasban ép felette szántott.</p>
					<p>A Schoenhoffék lovai még mindig eszeveszett mars-marsban száguldtak. Andrée
                  eleresztette a kantárszárat s irtózva, remegve bámult maga elé.</p>
					<p>- „Lelőtte mint a kutyát...”</p>
					<p>*</p>
					<p>- Elég lesz már a galoppból, méltósága - dörmögé a nagy Iván.</p>
					<p>Trappba estek, aztán lépésbe és ugy mentek haza. Andrée még mindig meredt
                  szemekkel bámult maga elé; szinte hipnotizálta őt az a rettenetes látvány. Látta
                  azt a vonagló, kapálódzó alakot, amint arczával a földet turta s látta
                  Rodakovszkyt, mint a kegyetlenség érczbe öntött szobrát, hidegen, felemelt
                  füstölgő pisztolyával.</p>
					<p>- Lelőtte, mint a kutyát, - ismétlé a levegőbe bámulva s eszébe se jutott afelett
                  gondolkozni, hogy vajjon ki lehet az a szerencsétlen halott.</p>
					<p>Anyjára pillantott; a szép Schoenhoffné nyugodtan lovagolt mellette, s csak olykor
                  szólt hátra Ivánhoz, az uj istálló felől kérdezősködve.</p>
					<p>Az ő korában a nők nem oly romantikusak már; biztosra vette Liviót, s megnyugodva
                  e gondolatban valóságos gourmanderiával készült szerelmének elköltéséhez, mint a
                  hogy az ember ebéd előtt szája szélét nyalogatva, előre örül a teritett
                  asztalnak...</p>
					<p>Anya és leány egy szót se szóltak az esetről. Mért? Az isten tudja mért: a Livió
                  nevét egymás előtt nem merték ajakukra venni. Végre Iván, a nagy Iván mordult meg
                  mély basszus hangján.</p>
					<p>- Majd jönnek megint a zsandárok, de az öreg Kohn Salamon is sirhat ám, hogy igy
                  tartott a főhadnagy ur törvényt a fia felett...</p>
					<p>Andrée alig várta az estét. Először Bonbuska toppant be, aztán Szentinczey jött,
                  majd Radern Gida a princzczel s végül Livió. Az est szép, békés tavaszi éjbe aludt
                  el; a szalon nyitott ablakán át ébredő meleg áradt a parkból a szobába. Mindnyájan
                  hallgattak a dologról, de Andrée a Rodakovszky békésen szállingózó czigaretta
                  füstjében minduntalan, mintha pisztoly-felhőt látott volna... Mikor Livió
                  belépett, Schoenhoffné tüntetőleg félre hivta egy sarokba s nyilván a párbaj felől
                  kérdezte ki, mert arcza az ijedt sajnálkozás kifejezést öltötte fel, sőt két
                  ujjával egyszer a szájához is kapott.</p>
					<p>- Tehát, - morgá halkan Livió s kezeivel diszkréten hadonászott, a párbaj
                  előzményeit sejtetve...</p>
					<p>- Igen, susogá Schoenhoffné. Maga hős... maga gyilkos... maga gazember... maga
                  sátán...</p>
					<p>- Igent mondok, jó...</p>
					<p>- Mégis rettenetes egy ily párbaj - gondolá Andrée, ki kiváncsi figyelemmel leste
                  őket. Már szerette volna a párbaj részleteit megtudni.</p>
					<p>- Melanie... - sugá Livió összeszoritva öklét.</p>
					<p>- Igen... - mormogá a szép asszony, lehajtva fejét. Andrée ugy is Szoborházyékhoz
                  megy egy hétre... elküldöm őt.</p>
					<p>Livió, ki a falhoz támaszkodva állt s fejét felvetve, közönyösen bámult a
                  mennyezetre, most hirtelen előre lépett s egy teli pillantást vetve Andréera,
                  hozzá ment.</p>
					<p>- Urak, tán lemehetnénk egy kicsit a kertbe sétálni - mondá Schoenhoffné, a tea
                  még ugy sincs meg... Princz, jőjjön nyujtsa, a karját. No mért oly szomoru - mi
                  lelte?</p>
					<p>Csakugyan, a kis princz oly bus volt, mintha az orra vére folyt volna. Restelte a
                  párbaj-históriát amiért Rodakovszky mintegy érette verekedett meg, s efeletti
                  dühében s abbeli vágyában, hogy megmutassa, hogy ő is legény a talpán, ugy
                  megverték délben az ordinánczát, hogy Rodakovszky lehordta az egész front előtt s
                  raportra vitette...</p>
					<p>Lent a park lassankint már zöldbe kezdett öltözni. Andrée elmerengve haladt el
                  szoknyás fenyőfái mellett. Ezek voltak az ő titoktartó barátnői, kikhez keserü
                  gondolatait intézte... Szédülettel érezte Liviót maga mellett. Csöndesen sétáltak
                  egymás oldalán. Sajátságos tiszta enyhe est volt, - a hold keskeny ezüst szelete
                  mellett, szerelmes pompával ragyogott ez esteli Vénus csillag. A fenyvesek
                  gallyain át ugy vették ki magukat, mint valami karácsonyfára aggatott diszek...
                  pár ritka szövetü felhő mint ezüst fátyol látszott összefonni e karácsonyfa
                  tűleveleit.</p>
					<p>Livió egy virágot keresett. - Csakugyan merné azt a Szentinczeyt szeretni? -
                  gondolá magában.</p>
					<p>A huszárok kaczagó, kardcsörtető csoportja Schoenhoffnéval hátra maradt. - Végre
                  egy kicsike ibolyát talált... Oly csinos, kedves és ártatlan volt az a leány!</p>
					<p>- Andrée, - mondá halkan, szokott határozott hangján, ezt az ibolyát magának
                  adom.</p>
					<p>Andrée nem mert a szemébe nézni, csak a kezeire pillantott. Liviónak finom kis
                  fehér kezei voltak. És ezekkel a finom kezekkel ölte meg, azt az embert... -
                  gondolá. Ösztönszerüleg kereste a vérnyomokat rajtuk...</p>
					<p>Leültek egy padra.</p>
					<p>- Köszönöm, - mondá Andrée s mellfodrai közé dugta a virágot. Reszketett, mint a
                  nyárfalevél s halántéka lázban égett. Szive ugy vergődött keblében, mintha meg
                  akart volna halni.</p>
					<p>Livió lekönyökölt a térdére s másik kezével a leány háta mögött átfogta a
                  karját.</p>
					<p>- Mondja Andrée, - Rodakovszky felkaczagott, - szereti maga Szentinczeyt? Ugy-e
                  nem?</p>
					<p>Andrée a főhadnagyra nézett. Szive tuláradt az örömtől, boldogságtól. Livió is
                  elmosolyodott.</p>
					<p>- Nézze, - sugá halkan, megfázik ezen a hideg padon, várjon csak...</p>
					<p>Jobb kezével derekát, bal karjával térdei alatt átfogta lábait s mint az ölelésben
                  gyakorlott ember, egyszeribe ölébe kapta a leányt. Megcsókolta egyszer...
                  kétszer... Mily gyönyörü leány... - gondolá. S pillanatra egy csunya gondolat
                  járta átal eszét: milyen mulatság volna elrontani...</p>
					<p>- Szeret maga engem? - susogá Livió.</p>
					<p>Andrée ajkai mozogtak, pillanatra nem birt szólni: de aztán a szerelmi diadal
                  mámora, hogy győzött anyja felett, visszaadta lelkét.</p>
					<p>- Szeretem örökké...</p>
					<p>Livió sohase kezdte vallomásait ugy, hogy „én szeretem magát” most, mikor a biztos
                  feleletet megkapta, aztán igy válaszolt:</p>
					<p>- Ah, maga édes angyalom, jól van, szeressen engem, nekem az olyan jól esik...</p>
					<p>Igazán jól esett neki. Amint igy ölében volt a leány s átfogta reszkető tagjait,
                  határozottan tetszett neki. Szegény Szentinczey! szegény szamár! - gondolá aztán
                  magában gunyosan.</p>
					<p>De Andréeban e percz alatt kinyilt a nagy szerelem kábitó virága. Többé nem
                  reszketett, nem szégyelte magát, hogy egy férfi karjaiban van. Büszke volt
                  szerelmére, érezte, hogy joga van hozzá. Nem volt többet félénk leány: nő, nem is
                  szerelmes, hanem szerető nő lett belőle. Csodálatosan nyugodt lett, szive, lelke
                  tiszta volt, csak annak a végtelen nagy szerelemnek a szinte vallásos igézete
                  töltötte el egész lényét. Már nem tanakodott többé, hogy lesz-e ily boldog valaha
                  még, mint a szánutazás alkalmával; nem érezte: tudta, hogy boldog lesz, annak kell
                  lennie, mert megérdemli sok szenvedése jutalmául.</p>
					<p>A kaczagó, csörtető csoport közelebb ért.</p>
					<p>- Jönnek - mormogá Livió. Nem akarta neki mondani, hogy „keljen fel”, hanem
                  végtelen gyöngéden, talpra állitotta s mielőtt Schoenhoffné a fordulónál megjelent
                  volna, még egyszer, mintegy álomban, egy csókot lehelt nyakára... A leány ittas
                  szemekkel, némán nézett rá, bele, a lelke mélyébe. Livió egészen kellemetlenül
                  érezte magát.</p>
					<p>- S én ezt a leányt csalom... - mormogá kedvetlenül magában - elrontom. Ej hát,
                  nem tehetek róla, utamba került - különben is, ha én nem rontom el, elrontja más.
                  Már akkor mégis inkább én gázoljak át először a lelkén...</p>
					<p>A vendégek rég elmentek volt, a hold is magasan járt, s Andrée még mindig ott ült
                  azon a lóczán, a hova vacsora után egyedül ismét kiosont. És hosszan
                  elgondolkozott az életről. Mint egy nagy sikság nyilt az ki most előtte; az
                  emberek ámulva térnek ki utjukból s mindazt mondják: mily gyönyörü egy pár
                  ember...</p>
				</div>
				<div type="chapter">
					<head>VI.</head>
					<p>Harmadnap Andrée már Szoborházyéknál volt Szoborházán. Linka jött volt érte a
                  gouvernánttal. A szép Melanie szeretettel nézett leányára s biztatólag mondá:</p>
					<p>- Eredj Andrjusa, szavam sincs a Linka terve ellen. Ott maradhatsz akár két hétig
                  is. Kis levegőváltozás nem fog neked ártani...</p>
					<p>És Andrée rövid gondolkozás után, örömmel - mondá: jó, elmegyek.</p>
					<p>Büszkén, szerelme biztos tudatában csókolt kezet a vén grófnénak Szoborházán. A
                  csillagkeresztes öreg szörnyeteg zöld szemüvege, parókája s mopszlija
                  társaságában a régi kastély egy tornyában lakott. Czibaky Bandi, mint jövendőbeli
                  vő, akárhányszor elkáromkodta magát Szoborházyné előtt:</p>
					<p>- De hiszen, ha Mariskát elvettem, a levegőbe is röpitem azt az öreg iskátulyát a
                  toronynyal egyetemben...</p>
					<p>Dühös volt a vén udvari dámára szörnyen, mert mopszlija mindig megharapta.</p>
					<p>Szoborházyéknál mindig sok vendég volt. Az előkelőbb gentry s a szegényebb
                  arisztokráczia mind oda járt. A tisztek is el-ellátogattak, mert rendesen jól
                  mulattak, - néha persze magán a háziasszonyon. Mert Szoborházyné valóban mesésen
                  gőgös volt. Hogy a „bécsi szoczietással” való viszonyát fentartsa a
                  csillagkeresztes dámán kivül, még egy statiszta bárót is tartott, ki már ugy
                  szólván egészen bolond volt, a kinek csak a meghatározott nagy ebédekre volt
                  szabad lejönnie és figurálnia az asztalnál, s a konvenczionális „udvari”
                  megjegyzéseken kivül semmit se szabadott szólnia. Ez a Vexleben báró-rokon a
                  kastély másik tornyában tartatott s mindenesetre a ház legmulatságosabb alakja
                  volt. Valaha főhadnagyoskodott a dragonyosoknál, most pedig a repülő gép
                  feltalálásán törte a fejét. Halálosan gyülölte pendantját a statiszta -
                  csillagkeresztes dámát s Czibaky Bandi unszolására egyszer csinált is neki egy
                  pokolgépet, melylyel állitása szerint halálos biztossággal levegőbe lehetett volna
                  a vén „iskátulyát” mopszlistól, szemüvegestől együtt repiteni... De a bolond báró
                  repülőgépére volt azért a legbüszkébb: ez egy léczekből s ponyvából összedrótozott
                  alkotmány volt. Egyszer ünnepélyesen meg is próbálta: kirepült vele tornya
                  ablakából, de ugy hasra esett a fűbe, hogy Szoborházyné azóta zár alatt tartotta a
                  nemes bárót. De Vexleben ur igen ravasz volt, egyszer kivitte masináját a falu
                  végére s ott próbálta felereszteni, ekkor azonban az oláh czigányok verték el ugy,
                  hogy szekéren hozták haza. Varázslónak nézték...</p>
					<p>A fiatalok a téli fagytól immár teljesen felszikkadt tavaszi gyepen gyakran
                  lawn-tenniseztek, Andrée remekül érezte magát; sokat ugrált, szaladgált és
                  beszélgetett Linkával.</p>
					<p>- Tehát boldog vagy?</p>
					<p>- Igen - susogá Andrée - boldog.</p>
					<p>Linka Szentinczeyre gondolt.</p>
					<p>- Meg kell az embernek vigasztalódni... - mormogá.</p>
					<p>Andrée nem értette barátnéját, de nem gondolt a mondottakkal. Mit törődjék ő
                  azzal, a mit a világ mond? Nem elég-e az, ha Livió szereti őt s ő szereti Liviót?
                  S boldogságában ugy szánta azokat a szerencsétleneket, a kik nem lehetnek oly
                  boldogok, mint ő!</p>
					<p>Egy délután nagy czivil-társaság volt Szoborházyéknál.</p>
					<p>A társaság igen jól mulatott; a bolond bárót s a csillagkeresztes dámát, mint a
                  kutyát meg a macskát uszitották egymásnak... Pándy Olga kicsit hamisan énekelte el
                  Arditi „Bacció”-ját.</p>
					<p>- Maga kis hamis... - mondá neki a szemtelen Dády Lala az ének végén.</p>
					<p>Andrée kiült a verandára. Oly rég nem látta már Liviót - tán négy napja, hogy
                  szive mintha összeszorult volna. Ép elhatározta, hogy bejelenti Szoborházynénak,
                  hogy a hét végén hazamegy, midőn a veranda alatt lépteket hallott. Gáldy Tomi és
                  Ürböy Lexi sétálgattak odalent a kertben.</p>
					<p>- Hja barátom, hires egy asszony az a Schoenhoffné, - mondá Tomi duhajon.</p>
					<p>Lexi karczosba áztatott hangon dudolta: „Bunda, bunda, mégis bunda a bunda...” hát
                  aztán?</p>
					<p>- Hát aztán? Hát most például... - felelé Gáldy Tomi véletlenül ráhágva a Tolly
                  agár lábaira, mely nagyot vonitott, - hát most például elküldte a leányát ide
                  Szoborházyékhoz, csak azért, hogy egymagára maradhasson a főhadnagygyal
                  otthon...</p>
					<p>Lexi tovább dudolta a „családi” nótát.</p>
					<p>- „De a bunda azért bunda, mert bunda...” miféle főhadnagygyal te Tamidli, he?</p>
					<p>- Hát a ritter-főhadnagygyal, Rodakovszkyval, még ezt se tudod, röhögött Gáldy
                  Tomi.</p>
					<p>- Bunda - hej te bunda! - morgá Lexi, hát különben okosan cselekszi a szép
                  asszony; mi Tamedli, he?</p>
					<p>Aztán duettben énekelték tovább igen elérzékenyedve a szép nótát: „Hej te bunda,
                  mért vagy bunda... te bunda”... Az agár a szökőkut mellett még mindig egyre
                  vonitott.</p>
					<p>Andrée felugrott - egy önkénytelen mozdulattal kapott a melléhez, mintha valami a
                  szivébe harapott volna. Az ő szegény, naiv gondolatvilága körül mintha egy burok
                  szakadt volna széjjel s most körülpillantva, egy rettenetes látományban sejtette
                  meg a valóságot... Ő maga egy titkos belső világban élt s azalatt a többiek
                  valószinüleg egyszerüen kinevetve, kényelmesen szőtték tovább terveiket...
                  Irtózattal pillantott benső világán tul a nagy nyers életbe, melyben nyoma sincs
                  az ő idealizmusának.</p>
					<p>Emlékeinek most egyszerre villámgyorsan megindult, szakadva omló lavinájában
                  egyre-másra ezer gyanujel merült fel... Odatámaszkodott a veranda oszlopához, mert
                  szédült. „Oh én hiszékeny, bolond...” gondolá. S aztán sirni kezdett, keservesen,
                  visszatarthatlanul, ugy, mintha szegény szivét, lelkét egyszerre akarta volna
                  kisirni... Én szegény bolond, - ismétlé magában, de hát mit tehetek róla, ha nem
                  ismerem ugy az életet, mint az az asszony... az én mamám... nem tudok, nem birok
                  küzdeni velük, hisz nem vagyok oly rossz, mint ők. Óh, bár csak tudnék oly rossz,
                  oly ravasz lenni, hogy le tudnám győzni őket... S az a félelmes fekete óczeán,
                  mely az első báli éjjelen, mikor Rodakovszkyt anyjával látta tánczolni, oly
                  rémesen nyelte el a földet remegő lábai alatt, most ismét köröskörül ellepte őt.
                  Vajjon mikor fog e félelmes oczeán ismét kiszikkadni, mikor fog a helyébe ismét
                  boldog, virágos kert nőni? Soha... soha, - zokogott a szegény leány; mit vétettem,
                  hogy nem szeret az Isten engem?</p>
					<p>De az oly gyöngéd lelkek, mint Andrée, nem birják ki soká, - bizonyos idő multán
                  elzsibbadnak, kifáradnak a kétségbeesésben, s ájulásszerü kimerültségükben minden
                  borzasztó tény ellenére... megvigasztalódnak. Éppen, mert hát nem birják ki tovább
                  a kétségbeesést. Andrée sirógörcse után egyszerre azon vette észre magát, hogy
                  valami ájulásszerü nyugalomba sülyedt. Szemei szárazak voltak és gondolatai - nem,
                  már nem voltak gondolatai többé. Még mindig az oszlophoz támaszkodott, - belülről
                  halk zongorahang hallatszott ki a verandára. Linka énekelte az Ambroise Thomas
                  „Revérie”-jét...</p>
					<p>A zene csititotta beteg lelkét, mint egy bársonyos kéz simogatta meg. S ez oly jól
                  esett neki, hogy könnyezni kezdett bele.</p>
					<p>Egyszerre, mintha villamos ütés érte volna, felrezzent.</p>
					<p>- Nem, - mormogá egész biztonsággal - az egészből egy szó sem igaz. Livió az
                  enyém!...</p>
					<p>A gyöngéd lelkek, a mily határozatlanok a közönséges érzelmek közepette, ép oly
                  erélyesek a kétségbeesésben. Andrée felugrott, végig nézett ruháján; meglehetős
                  vékony sötétkék tavaszi ruha volt rajta... egy a verendán felejtett csipkekendőt a
                  vállára vetett s aztán leszaladt a lépcsőn. Senki se vette észre a szökését. - -
                  Végig futott a parkon, le a hátsó kis ajtóhoz, de ez be volt csukva. Az omladozó
                  alacsony falon rést keresett. - Összevérezte lábait a bozótban s kezeit a köveken,
                  de végre kint volt az országuton. Kocsin egy órajárás Szoborházától Basa-Südig, -
                  ő gyalog ott lesz másfél óra alatt... És összeszoritott ajkakkal, merőn nézve maga
                  elé, sebes, szinte futó léptekben indult el hazafelé.</p>
					<p>Az utszéli kavicstörők vagy lassan döczögő, álmos furmányosok álmélkodva nézték a
                  jelenésformán tovasuhanó szép leányt. Egyik még rá is kiáltott: „Fogjátok meg azt
                  a bolond kisasszonyságot!” Erre Andrée ugy megijedt, hogy egy sikolylyal ugrott
                  be az erdőbe s ott ment tovább. Többet nem mert kijönni az utra. És csak futott,
                  futott... gondolatai utoljára már egy borzasztó görcsbe bogozódtak össze, egyre
                  anyját látta, ahogy Rodakovszky átöleli s csókolja, a mint őt ölelte és
                  csókolta...</p>
					<p>*</p>
					<p>A falu alá ért. Már sötét volt. Egy szakasz huszár tán épp a kadét-princzczel,
                  akkor jött meg a gyalogrukkolásról. Andrée elbujt a Kohn Salamon pajtája mögé s
                  megvárta, mig tova vonulnak. A huszárok vastag sarkantyus csizmáikban esetlenül
                  csörtetve haladtak el mellette. Az őrmester egy, a kapitány urtól tanult
                  kifejezéssel orditott rájuk folyton: „Te marha, megnyuzatlak...” S a faluvégi
                  nagy porfelleg mint valami lomha fehér párázat emelkedett fel a vörhenyes esteli
                  ég felé.</p>
					<p>Andrée tovább lopódzott, mint a tolvaj. Félt, hogy valamelyik tiszt meglátja.
                  Átszökött a kerteken, a templom-udvaron, a libakerten... Mikor az öreg Madzagné
                  utána kiáltott: „méltóságos kisasszonyka hová szalad?” valóságos pánik fogta
                  el... Eszeveszetten rohant át a téren.</p>
					<p>A park rácsos kapuja előtt állt. Beosont. Az egész emelet sötét volt; csak az
                  anyja háló szobájában égett a lámpa. A leány mintha mellbe lökték volna, oda
                  tántorodott a falhoz... Pihennie kellett. Haja össze volt kuszálva, ruhája
                  összerongyolva, a csipkekendő árván lógott le a félválláról.</p>
					<p>Oly fáradt volt, hogy majd eldült, de kétségbeesése csodálatos erélyességgel
                  villanyozta fel immár ingadozó öntudatát. Felszaladt a lépcsőházba. A szobaleány
                  jött elő, a kocsis felesége, kis gyerekével karján. Mikor Andrée dult arczát
                  meglátta, zavartan, ijedten nézett szét s letette a kis fiát a földre.</p>
					<p>- Ki van oda fent a méltóságos asszonynál? - kérdé, siket, tompa hangon
                  Andrée.</p>
					<p>Az asszony ijedten ötölt-hatolt s épp nyilván ürügyet keresve, a cselédszobába
                  akart szökni, mikor a kis fiu, ki az egész jelenetet a gyermekek összpontositott
                  figyelmével szemlélte, kihuzta ujját a szájából s csengőhangon felelt
                  Andréenak.</p>
					<p>- Az a szép katona bácsi van oda fent...</p>
					<p>Az asszony mint egy hárpia ugrott elő s pofon ütötte a fiucskát, ki erre
                  keservesen kezdett el bőgni. Iván, kabát nélkül, ingujjban, álmosan került elő a
                  zajra s homloka ránczba szökött, mikor a lépcsőn felszaladó kisasszonyt meglátta.
                  Aztán hidegvérüen vakarta meg a tarkóját s vissza menve szobájába, lefeküdt s ugy
                  tett mintha aludnék...</p>
					<p>Andrée benyitott a sötét szalonba. Minden aludt a nagy teremben; csak itt-ott
                  reszketett valami illanó visszfény a barok tükörkereten, zongoralábon, a lábas-óra
                  aczélpántozatán... és valami hosszu tárgyon, egy karosszék ölén. Andrée
                  odaszaladt: egy hanyagul odavetett kard volt... mellette sipka, s a szmirnára esve
                  egy pár fehér tiszti keztyü. A leány ösztönszerüleg fel akarta venni, de mikor a
                  keztyühöz ért, irtózva riadt vissza. Átfutott a szalonon, benyitott a
                  könyvtár-szobába, innen az ebédlőbe osont, aztán - a maga kis boudoirjába, mert az
                  anyja emeleti szobájába innen is be lehetett menni... Sehol senki... Mikor a maga,
                  ártatlan boudoirját megpillantotta, hol annyit álmodozott boldog szerelemről, azt
                  hitte, eszét veszti... S ez az ő elárvult szent kis szobája, ép annak a másik
                  szobának a közvetlen közelében van, melyből az ajtórésen át, a küszöb felett,
                  vékony fénysáv árad elő... Borzalom, borzalom!</p>
					<p>Két kezével arczához kapott, befogta a fülét, tán azért, hogy meg ne halljon
                  semmit, mikor az ajtóhoz ér... Megmérgezett szegény lelkében ösmeretlen, utálatos
                  sejtelmek mint mérges galagonyák nőttek egyszerre ijesztő nagyra - a képtelen
                  őrültség vad vitustánczot járt fejében. Pillanatra majdnem hányási roham vett erőt
                  rajta... Aztán egyre közelebb huzódott a fénysávokkal szegélyezett ajtóhoz. Füle
                  még mindig be volt fogva; most hirtelen behunyta a szemét s töviskarczolta keskeny
                  kezecskéit mellére csusztatta a szegény leány. Mormogó párbeszéd hallatszott ki...
                  Igen, Rodakovszky hangja volt - -</p>
					<p>Andrée kinyitotta a száját: kiáltani, sikoltani, törni, ölni szeretett volna, -
                  mindent megtenni, amire csak egy csalódott szerelmes képes. De torka, mintha hurok
                  lett volna rajta, összeszorult, csak egy alig hallható hörgés-forma sóhaj halt el
                  a nyelvén... Aztán a kétségbeesés rettenetes pánikja ütötte halántékon, az öntudat
                  utolsó vergődésének fagyos láza rázta össze; menekülni, szökni ez irtózatos
                  helyről... Szerette volna még egy öleléssel átnyalábolni az ő ártatlan, szent
                  szobájának minden butorát, csecsebecséjét, hogy magával vigye, megmentse őket, el
                  akarta volna vinni egész szobáját, - kapkodott jobbra-balra, de csak kis,
                  aranylábu iróasztalán feledt csattos imádságoskönyve akadt a kezébe...</p>
					<p>Mint egy sebzett, kergetett őzike szaladt át a négy szobán, le a lépcsőn, ki a
                  szabadba...</p>
					<p>*</p>
					<p>Mikor a külső ajtón kirohant, érezte, hogy tovább nem birja lelke ezer mázsa
                  terhét s arczczal előre bukott a meredek lépcsőre...</p>
					<p>De nem esett el. Valaki felkapta, - valakinek ép a vállára, a karjai közé
                  hanyatlott. Szentinczey fogta át az elalélt leányt, éppen látogatóba jött
                  Schoenhoffékhoz...</p>
					<p>- Az Istenért Andrée nagysám, mi történt - mi baj van? - kiáltá a szelid jó fiu
                  izgatottságtól remegő hangon, mikor azt a kuszált, a zokogástól vonagló fejet a
                  mellén érezte.</p>
					<p>Andrée egyszerre eszelősen pillantott fel.</p>
					<p>- Szentinczey! - susogá idegesen, gyorsan, hevesen s balkezével kapkodva simitotta
                  le halántékán összekóczosodott hajfürteit, - maga szeret engem, mondja: igen,
                  szeret engem nagyon, mondja: nagyon?</p>
					<p>- Nagyon, - mormogá Szentinczey, félénken szoritva magához Andréet.</p>
					<p>- Nagyon, ugy-e, nagyon? - zokogott a boldogtalan leány. - Elvesz engem?... elvisz
                  engem innen, rögtön, most, mindjárt?... nem hagy itt, megment a mamától és
                  attól...</p>
					<p>- De az istenért, mi történt?! - kiáltá Szentinczey, mámoros boldogsággal szoritva
                  magához menyasszonyát.</p>
					<p>Aztán egy hirtelen mozdulattal el akarta ereszteni a leányt.</p>
					<p>- Várjon - mondá határozott hangon, - felmegyek.</p>
					<p>- Ne, az Istenért, fel ne menjen! - sikoltá Andrée hozzátapadva. Kétségbeesésében
                  is anyjára gondolt, nem szabad a világ előtt elveszitenie az ő anyját.</p>
					<p>Mögöttük gyors léptek hallatszottak az emeletről. Schoenhoffné pongyolájának
                  teljes pompájában s Rodakovszky kard és sipka nélkül jöttek le a lépcsőn.</p>
					<p>Pillanatra szó nélkül álltak ott mind a négyen. Végre Livió kedvetlenül fordult el
                  s kezdett halkan fütyörészni valami dalt, Schoenhoffné pedig zavartan, gunyos
                  kedélyességgel nevette el magát.</p>
					<p>- Aha, jó napot Szentinczey, - nézze csak főhadnagy, mi itt szerelmeseket
                  zavarunk...</p>
					<p>Livió kiváncsian nézett a leányra.</p>
					<p>Andrée, ki még mindig a Szentinczey karjaiban volt, felveté a fejét. Valamit,
                  valami borzasztót akart mondani, kiáltani... de torkán akadt a szó.</p>
					<p>Nem, - gondolá, - nem szabad.</p>
					<p>Daczosan, néma kétségbeeséssel nézett fel Schoenhoffnéra s aztán lesütötte a
                  fejét.</p>
					<p>- Igen, mama - mondá tompa, reszkető hangon, Szentinczey ur a vőlegényem...</p>
					<p>Schoenhoffné álmélkodva nézett hol az egyikre, hol a másikra.</p>
					<p>- Nem, nem - sikoltá aztán Andrée, nem megyek be többet ebbe a házba...</p>
					<p>- Andrée, Andrée, - mormogá anyja ijedten, hozzáfutva. A leány halálsápadtra vált.
                  - Iván - kiáltá Schoenhoffné.</p>
					<p>A nagy Iván komor arczczal jött elő. Ijedten kapta fel az ájult leányt s vitte
                  fel, ugy, mint kicsi korában...</p>
					<p>S Andrée még egyszer kinyitotta a szemét. Felpillantott Rodakovszky Livióra, a ki
                  oly borzasztóan mérgezte meg az ő szegény, üde fiatal szivét. És nem haragudott
                  rá, oh nem, még azért a sok keserü bánatért sem, a mit neki okozott... S Livió is
                  utána pillantott, csodálkozva, sajnálattal, nem: tán valamivel többel... A leány,
                  mint a haldokló utolsó lélegzetét szivta fel magába ezt az utolsó pillantást s
                  aztán bomladozó öntudatával még csak annyit gondolt: óh Istenem, be jó lesz
                  meghalni, pihenni...</p>
					<p> (Vége az első kötetnek.)</p>
				</div>
			</div>
			<div type="group">
				<head>MÁSODIK KÖTET</head>
				<div type="chapter">
					<head>I.</head>
					<p>...Nyár volt. Balzsamos, meleg nyár. A vöslaui sétányon az esthomályban vigan
                  játszott a katonabanda s a zöldbe menekült fáradt bécsiek felvillanyozódva
                  hallgatták. A csinos, tarka villák körül hömpölygött a sokaság, - a völgybe vezető
                  távolabbi sétányokat pedig szerelmes párok lepték el. Hisz oly édesen borultak a
                  dus lombozatu fagallyak a titoktartó ösvényekre... Szép volt a világ, szerelmesen
                  szép.</p>
					<p>Fent a terraszon az esthomály távlatában, hová a bécsi keringő ábrándos dallama
                  csak fáradtan, szinte haldokolva ért el, a dus platánok alatt egész elmosódtak a
                  sétálók alakjai.</p>
					<p>- Haza menjünk, néni?</p>
					<p>A két alak, az egyik egy szürke, alacsony, öreg asszony, a másik egy magas,
                  szomoru árnyék, csöndesen sétáltak egymás mellett.</p>
					<p>- Jól van, Andrée, menjünk haza, Szentinczey ugyis nem sokára megérkezik...</p>
					<p>- Hát akkor menjünk haza, felelt Andrée. Fáradt néni? Kapaszkodjék a
                  karomba...</p>
					<p>- Ja, liebes Kind, fáradt vagyok... S aztán mentek tovább.</p>
					<p>A távoli méla keringő, mint egy édes bölcsődal altatta el az esthajnalt csillagos,
                  bűvös álmu éjszakába... Egyenkint aludtak el: a távoli hegyek, a mély, nedves
                  völgyek, s a város czifra villái; az itt-ott kigyult lámpák mintha a természet
                  nagy hálószobájában éjjeli mécsek lettek volna... Végre egy messze sóhajban aludt
                  el a „néma királyné” keringő is, - egy oly kinosan szerelmes visszhangban, mely
                  ugy remegtette meg az embert, mit egy sohase feledhető utolsó pillantás...</p>
					<p>Andrée megállt. Feje a mellére hanyatlott.</p>
					<p>- No mi baj? - mormogá a törődött néni valami csodálatos részvéttel.</p>
					<p>Már egészen besötétedett. Andrée ugy érezte, hogy ez a sötétség a belsejébe
                  szivódik át... A zene visszhangja régi emlékként, lassan mosódott el az alvó
                  platánlevelek alatt s végre elhalt abban a hüvös esti szélben, mely mint valami
                  fekete éjjeli madár rebbent fel a már mélyen szunnyadó völgyből s szállt el a táj
                  felett...</p>
					<p>Lementek a terrasz lépcsőjén. A villák kertjeiből az alvó rózsák álmaik szerelmes
                  illatát lehelték az éjbe.</p>
					<p>- Végre itthon vagyunk... Georges! Georges! a lámpát...</p>
					<p>A vén kopasz inas némán, mintha öt darab koronás pecséttel ragasztották volna le a
                  száját, hozta be a rózsaszin ernyős lámpát. Letette a szalonasztalra. - Az öreg
                  D’Ombrade bárónő reszkető lassusággal vetette le ósdi kalapját s a hogy kiment a
                  restauráczió korabeli izléssel berendezett öreg szobából, éles magyar profilja
                  szörnyen hasonlitott annak a kurucz kapitánynak az arczéléhez, kinek daliás
                  arczképét a nagy ernyős lámpa rejtelmes homálylyal világitotta meg a falon. Nem
                  csoda különben, hogy ugy hasonlitottak egymáshoz, hisz az a kapitány ükapja volt a
                  bárónőnek, csak hogy őt még „szentsimoni Dombrádynak”-nak hivták... Ugy vándorolt
                  ki kétszáz esztendeje a XIV. Lajos udvarába, ott aztán a keserü kuruczból, a
                  kemény Szentsimoni Dombrády Andrásból, sima franczia báró lett: „André D’Ombrade,
                  Baron de Saint-Simon”, - fia pedig az a hires korhely, ki annyi botrányt csinált a
                  Régens mulatságain, már rokonságot is tartott a Saint-Simon herczegekkel, annak a
                  hires történetirónak a familiájával... Az öreg Amélie bárónő különben valahogy
                  nagynénje volt Schoenhoffnénak s Andrée hosszu betegsége után ugy került
                  hozzá.</p>
					<p>A nagy csipkeszoknyás lámpaernyő alól szelid rózsaszin fény áradt elő a nagy
                  karosszékbe temetkezett leányra. Andrée a hirtelen fény alatt valami
                  kötelességszerü, figyelmes szórakozottsággal bámult maga elé... Világos
                  Empire-ruhája, melynek vörhenyes zöld mintája ugy vette ki magát, mintha hervadó
                  falevelek hullottak volna az ölébe, hosszu szalagjaival, bájos elegancziájával
                  hiába próbálta felélénkiteni arczát; ez a sápadt arcz tán még szebb volt, mint
                  azelőtt, fejlettebb, de valami egészen más: kék szemei szinte megnagyobbodtak és
                  annyi mindent... tán bánatot sejtető, szüntelen emlékektől zsibbadt, megadó
                  kifejezés szürődött elő pillái alól.</p>
					<p>E szemek nem is annyira a külső, mint inkább befelé, a belső világba bámultak
                  bele. De Andrée jó leány volt, eszébe jutott az orvos szava, hogy amennyire csak
                  lehet, ne temetkezzék ködös gondolataiba... Felkelt tehát és kötelességszerüen
                  járkált fel s alá a szobában. Nem soványodott meg a tifusz daczára sem, de egész
                  lénye mintha légiesebbé vált volna. Termete pedig inkább fejlett, arányosabb lett,
                  vállai is jobban kidomborodtak s szemöldei s orra táját mintha valami finom
                  czeruza hegygyel klasszikusabbá rajzolták volna, csak szemei, azok mintha féltek
                  volna a világtól, a valóságtól: mélyebbre huzódtak be... s onnan néztek elő olykor
                  ijedten, de különben vigasztalan melankhóliával.</p>
					<p>Mikor a Práterben végig kocsiztak, a bécsi gavallérok, szőke ulánusok és borotvált
                  bajuszu Windischgrätz-dragonyosok mind megfordultak utána.</p>
					<p>Oda lépett az ablakhoz s kinézett a sötétbe. - Szentinczey nemsokára itt lesz már,
                  - gondolá. Darit még mindig csak Szentinczeynek nevezte magában... Rodakovszkyt
                  pedig még mindig Liviónak. A jó, szerető vőlegény minden héten felrándult egyszer
                  Basa-Südről, századától Vöslauba.</p>
					<p>Andrée kinézett a sötétbe - csökönyösen bámult bele saját gondolataiba. Pedig
                  betegsége óta nagyon félt a sötétségtől, még a fekete szintől is. Napközben
                  gyakran indokolatlanul összerezzent - ilyenkor az az érzése támadt, mintha valami
                  mélységbe zuhanna - eleinte ilyes alkalmakkor hangosan felsikoltott, de most már
                  fékezni tudta magát s összeszoritott fogain legfeljebb valami halk sziszegés
                  csuszszant át... S a mélyen alvó éjszaka rejtelmes hátterében mintegy
                  vitus-tánczban suhantak át betegségének rémei.</p>
					<p>Mikor az agytifusz kidühöngte magát s az öntudat halavány derengéssel virradt meg
                  szegény, bágyadt fejében - még jó sokáig hitt rémeiben. Még nem tudta biztosan
                  megkülönbözetni halluczináczióit a valóságtól. Ezért mikor anyja négy hét mulva
                  először ismét bejött, ujból görcsöt kapott s elájult... Legnehezebben tudta
                  Schoenhoffnét megszokni, - a valóság minduntalan átbicsaklott még gyönge
                  elméjében a deliriumbeli torzjelenéssé. Ilyenkor aztán összerázkódott és sirt. S
                  az anyjától való ösztönszerü félelem mindvégig megmaradt benne; mikor már teljesen
                  tiszta lett agya, akkor is még mindig reszketett, ha Schoenhoffné ágyához lépett s
                  megsimogatta a fejét.</p>
					<p>Schoenhoffné különben okos asszony létére igen tapintatosan viselte magát. Mikor
                  Andrée már egészen meggyógyult, megcsókolta a leányát.</p>
					<p>- Egy kis levegőváltozás jót fog neked tenni, - mondá jóakarólag. - Amélie néni
                  majd felvisz magával Bécsbe...</p>
					<p>És most hát itt volt Bécs mellett... Az ő maga borzasztó esetére, a betegségét
                  megelőző iszonyatos estére csak akkor mert gondolni, mikor már sok száz
                  kilométerre volt Basa-Südtől... Anyja párszor, - ritkán irt neki; folyton dicsérte
                  Szentinczeyt s levelei végén mindig áldását adta kettőjükre. Andrée elmosolyodott;
                  hisz ugy se mennék többet haza, - gondolá. Linkával ellenben sürü levelezésben
                  állott. Tőle tudott meg mindent, a mi azóta otthon történt...</p>
					<p>Kocsi robogott a kapu alá. Pillanat mulva Szentinczey toppant be, a hosszu ut
                  daczára üdén, frissen és becsületes kék szemeiben repeső boldogsággal. - Andrée
                  elejébe ment, se tulsebesen, se tulságosan lassan, se tul nagy örömmel, se
                  szomoruan, de nyugodtan, bizalommal...</p>
					<p>- Jó estét, Dari, - mondá kezét nyujtva neki. Szentinczey, ki kissé tán meghizott
                  s elevenebb volt mint azelőtt, szenvedélyesen csókolta meg az átlátszó ujjakat. -
                  Hogy van édes Andrée? - susogá szerelmesen nézve fel rá.</p>
					<p>Andrée elfordult. Olyan eredeti volt ez a Szentinczey, mikor most boldogsága
                  tetőfokán, a maga szerénységében, kissé szeliden vakmerő próbált lenni. Néha
                  komikus ez a jó fiu, nyugtatá meg kellemetlenkedő érzelmeit a leány, de mikor
                  olyan jó és engem annyira szeret!... voltakép hálásnak kell lennem iránta,
                  hiszen... Pillanatra elgondolkozott s aztán elszomorodott. Istenem, - mormogá,
                  gondoltam volna-e azt öt hónappal ezelőtt, hogy Szentinczey Aladár lesz a nyáron a
                  vőlegényem!... És, tevé hozzá, pedig hát valósággal, kétségkivül az, az én
                  vőlegényem. Darira nézett. Szivét a hála érzete töltötte el s a legszelidebb
                  kedvességgel kérdezte ki, hogy mi minden történt vele azóta, mióta nem látták
                  egymást. De nem figyelt arra, amit mondott: nem érdekelte. Hát igy fog eltelni
                  életem, - mormogá, e jó ember mellett: elképzelte magának Darit, hogy fog kinézni
                  tiz év mulva, nem: husz év mulva, deresedő hajjal... Dari kicsit el fog hizni,
                  veszekedni fog az ispánjával, mert hisz ott hagyja a katonaságot, gazdálkodni
                  fog, nyaka megvörösödik s ránczos lesz, tán meg is kopaszodik, mert haja elől
                  kissé ritka volt, de szeretni fogja őt... S én boldog leszek, - gondolá tovább
                  Andrée, szántszándékkal hinni akarva szavainak.</p>
					<p>De Szentinczey csak tovább beszélt vigan, olykor meg-megtréfálva Amelie bárónőt,
                  kit egyszerüen „tante”-nak nevezett.</p>
					<p>- Beszéltem a gyámommal - folytatá Dari, - s ő helyeselte tervemet. Ki fogok hát
                  lépni a katonaságtól s pedig mentől hamarább. Stefi bácsi ugyan azt mondta, hogy
                  kicsit fiatal vagyok a házasságra, de hát már mult hónapban lettem huszonkettő,
                  szóval a huszonharmadikban járok, ez pedig már elég kor a házasságra, mi, kedves
                  tante?</p>
					<p>- Természetes, lieber Neffikém, - mormogá Amélie bárónő. - Az ember sose
                  házasodhatik, a leány sohse mehet férjhez elég korán...</p>
					<p>D’Ombrade bárónő felsóhajtott, mert eszébe jutott, hogy ő már oly régóta vén
                  leány, hogy szinte özvegyasszonynak nézik... Mégis csak jobb lett volna, ha
                  férjhez megy anno 52-ben ahhoz a Rhoonhove vasas főhadnagyhoz, aki később elesett
                  59-ben Olaszországban... Mennyit megsiratta! Most az idők ködös távlatában szinte
                  már ugy tetszik neki, mintha férje lett volna a szép vasastiszt... Helyeslőleg
                  bólintott a fejével.</p>
					<p>- Csak lépj ki Neffikém a katonaságtól s keljetek egybe minél előbb, - még háboru
                  talál lenni s te is elesel, mint...</p>
					<p>Szentinczey gazdag fiu volt: a vagyon nagy része ugyan pör alatt állott, de egy
                  birtokot, a vány-olaszi-i jószágot mindjárt átvehette.</p>
					<p>- Vány-olaszi csak négy óra hajtásra esik Basa-Südtől - mondá, közel leszünk az
                  ismerősökhöz, a fiukhoz...</p>
					<p>A vacsorának vége lett. Amelie néni kiment, hogy az Andrée papirosait, melyeket
                  Schoenhoffné, elég okosan átadott neki, behozza s megmutassa Szentinczeynek.</p>
					<p>A fiatal huszár s a leány magukra maradtak.</p>
					<p>Dari arcza ragyogott a fellegtelen boldogságtól. Lelkesedéssel ugrott fel.
                  Szerelmes volt Andréebe, az őrülésig szerelmes... tiszta, naiv lelkének egész
                  hevével. Még sose tette, de most letérdelt az Andrée széke előtt. A leány töprengő
                  szórakozottsággal játszott ruhájának lelógó mellszalagjaival s kicsit meglepetve,
                  de résztvevőleg nézett rá. Dari megfogta menyasszonya két kezét: a leány hagyta s
                  szeliden elmosolyodott... Oly jó fiu volt ez a Dari! Önkénytelenül betegségének
                  lázas álma jutott eszébe; igen ezek a hű szemek, annak a jó kutyának a szemei,
                  mely halluczinácziói közepette mindig az ágya mellett ült... Szentinczey csak
                  nézte Andréet, szemepillantásába belelehelte egész lelkét. Nem is annyira
                  szerelmes természetü fiu volt ő, inkább csak szeretni tudott: egyszerüen, mélyen,
                  igazán szeretni...</p>
					<p>Egy hirtelen mozdulattal előre hajolt a leány felé, átkarolta derekát, megölelte s
                  megcsókolta, - de nagyon ügyetlenül; kezei minduntalan beleakadtak a szalagokba s
                  rajongó hevében még el is szakitotta az egyiket. De Andrée azért mégis ajakán
                  érezte a csókot: elpirult s idegesen ugrott fel székéről.</p>
					<p>- Maga ügyetlen... - mormogá kedvetlenül, - elszakitotta a szalagomat...</p>
					<p>Szentinczey még mindig ott térdelt az immár üres karosszék előtt s csodálkozva
                  nézett Andréera. Megijedt, tán rosszat tett? Hisz még sose merészelte megcsókolni
                  őt, pedig már mióta menyasszonya... s most...</p>
					<p>- Bocsásson meg, édes Andrée. De hát nem tehetek róla, hogy annyira szeretem. Hisz
                  maga nekem mindenem, - tudja-e, mindenem a föld kerekségén... Köny csillogott
                  becsületes kék szemében.</p>
					<p>Andrée hozzáfutott, vállára tette bal kezét, jobbjával pedig önkénytelenül
                  megsimogatta azt a jó szőke fejet. Aztán, az Isten tudja, miért, de olyan zokogási
                  roham vett erőt rajta, hogy alig birt magával... - Istenem, Istenem, - susogá a
                  szegény leány.</p>
					<p>Dari felkelt, mert lépteket hallott.</p>
					<p>- Ne sirjon, kérem ne sirjon, mert a szivem hasad meg.</p>
					<p>Férfiasan kihuzta magát, hogy valamivel magasabb legyen Andréenál. Szembe szállt
                  volna az egész világgal...</p>
					<p>Mikor Andrée később a Szentinczey távozása után - ki egy szomszéd vendéglőben
                  szállott meg - magára maradt szobájában, szinte iszonyattal gondolt vissza az est
                  utolsó jelenetére. Alig tudta érzéseit megmagyarázni magának. Idáig még valahogy
                  sohse gondolt arra, hogy ez a jó ember - Szentinczey - meg fogja csókolni őt,
                  pedig hát nyilván joga volt és joga lesz hozzá... Most, hogy tényleg megtette,
                  valóságos rémület fogta el. Mért, vagy hogy? Tán azért, mert az a másik csók jutott eszébe, a Livió csókja: mikor a Dari
                  ajkait érezte, azért ugrott fel oly hirtelen, mert azt érezte, hogy valaki azt az
                  igazi szerelmes csókot megszentségtelenitette... - Istenem, Istenem, - gondolá,
                  - mi lesz velem? - S ismét zokogni kezdett. - S az a szegény Szentinczey, - szövé
                  tovább gondolatai szakadozott fonalát, - a mellett oly ügyetlen... egészen
                  összegyürt; eltépte szalagomat...</p>
					<p>Elpirult, mert az jutott eszébe, hogy az a másik - az az ördöngős Livió, mily
                  bársonyos kezekkel ölelte át, s ajkai mily észvesztően tapadtak szájához... Könyei
                  felszikkadtak, eloltotta éjjeli szekrényén a gyertyát s merészen bámult bele a
                  sötétségbe. Egy régen lappangó gondolat - egy rémitő gondolat botlott a
                  nyelvébe.</p>
					<p>- Hátha még most is szeretném?!</p>
					<p>Ugy érezte, hogy azóta a Szoborházyéknál töltött utolsó délután óta most ébredt
                  fel csak igazában gonosz álmából...</p>
					<p>Szentinczey másnap még náluk maradt. Kirándultak a hegyek közé; a délután egész
                  kellemesen telt el. Csak Andrée volt hallgatag, sápadt és kedvetlen.</p>
					<p>- Pedig mostanában már olyan jó kedve volt mindig, - sugá Amelie tante az aggódó
                  Szentinczeynek.</p>
					<p>- Az élet már ilyen, - mormogá Dari optimista filozófiával az agg hölgynek, mikor
                  este elbucsuzott, - baj, mindig csak baj! De azért bizom a jövőben...</p>
					<p>S bizodalmas boldogsággal ült be a bécsi vonatba. Dari elég józan eszü, okos fiu
                  volt, de csöppet sem olyan kutató természetü, mint az a Bourget nevü ur, kiről
                  Szoborházyné vitatkozott minduntalan Dodo főhadnagygyal francziául. Vajjon hogy
                  fogta ő fel az Andrée hirtelen keletkezett odaadó „szeretetét”? Hát az igazat
                  megvallva, Dari ez által a puszta tény által, hogy, mint vőlegénye mindig mellette
                  lehetett, minden itélőképességét elvesztette boldogságában s utoljára már egészen
                  belenyugodott abba a gondolatba s egész büszke is volt rá, hogy Andrée, miután egy
                  ideig Livióba volt szerelmes, egyszerre az isten tudja miért, kiábrándult belőle,
                  s most ő beléje szerelmes - egy kicsit, hacsak nagyon kicsit is. Miért is ne
                  lehetne voltakép beléje szerelmes? Azt a nevezetes esti jelenetet sohase tudta
                  magának teljesen megmagyarázni... pedig gyakran törte a fejét rajta. Végre is
                  azonban, mint az okoskodásban járatlan ember, kifáradt töprengéseiben és abban a
                  szépen hangzó frázisban nyugodott meg, melyet valamikor egy regényben
                  olvasott:</p>
					<p>- Hát bizony a női sziv rejtelmei kifürkészhetlenek!... Szegény Andrée bizony
                  kissé hiszterikus természetü, - no de majd megnyugszik a házasságban. Anyja annyit
                  kinozta őt... Szörnyü ellenszenves egy teremtés...</p>
					<p>És teljes erélylyel látott ügyei rendezéséhez. Ugy határozták el, hogy
                  deczemberben kelnek egybe. Bejelentette ezredénél, hogy kilép a tényleges
                  szolgálatból. A tisztek vállat vontak.</p>
					<p>- Menjen a pokolba, Sie junger Herr, morgá humoros haraggal az ezredes, - minek
                  nézte maga a katonaságot, - omnibusznak? Beszállt Wiener-Neustadtban s az oltár
                  előtt áll meg?...</p>
					<p>Mord (von Loewenmord) kapitány megvetőleg düllesztette ki nagy hasát s egy akkorát
                  fujt vöröses lilaszin arczával a levegőbe, hogy az oldalt körmölő irnok-káplárnak
                  majd leesett a sipkája a fejéről.</p>
					<p>- Házasodik? Ist schon gut. Mint katona eddig hős volt, - most majd lesz belőle
                  papucshős... Viel Glück; viele Kinder und wenig Hörner... Servus!</p>
					<p>Bonbuska ellenben, ki mögött már tizenöt pohár „Magenkrampf”-pálinka multja
                  feküdt, kemény prelekcziót tartott neki.</p>
					<p>- Ja, lieber Freund, bist eine piramidale Schlafhaube! Az a férfi - folytatá
                  emeltebb, de egészen berozsdásodott szónoki hangon, - a ki visszasülyed a
                  nyomorult Zivil-Standba, sohasem is volt érdemes arra, hogy a császár kabátját
                  viselje.</p>
					<p>- Mindig gondoltam, - mondá Esty Pista, egy oly tábornoki mozdulattal, mint a skiz
                  a kártyán, - hogy te barátom, végkép el fogsz zülleni.</p>
					<p>- Requiescat in pace, - kaczagott Törökváry Taszi.</p>
					<p>Dodo elgondolkozott. Filozófikus hangulatban volt: egy csodálatos kétszivü lengyel
                  asszonyba volt épp szerelmes s nála a szerelem többnyire maró analyzissé
                  savanyodott.</p>
					<p>- Okosan teszed Szentinczey - sugá neki - hogy megházasodol. Téged az isten is
                  férjnek teremtett. Nem való neked a mi kóborló huszártroubadour életünk! Látod, én
                  például a világért se tudnék megházasodni. Engem már magában az a tudat, hogy egy
                  nőhöz isten és ember előtt le vagyok kötve, ellenállhatatlanul ösztönözne a
                  hűtlenségre... De te természettől hű vagy, épp ugy, mint én természettől hűtelen
                  vagyok. S menyasszonyod oly kedves, okos leány s tán meg is fog szeretni
                  téged...</p>
					<p>Részvéttel nézett Darira, de Dari csak boldogan mosolygott. Lelke messze távol
                  volt a kantin füstös levegőjétől, - ott Vöslauban, hol egy szegény sápadt leány
                  küzködött az első szerelem mérge ellen s igyekezett szeretni őt...</p>
					<p>- És - folytatá Donhofen Niki, - boldog az ily hű természetü ember! Hej, az ily
                  magamféle állhatatlan donjuan legfeljebb csak a szeretőjéhez tudna hű lenni, a kihez nincsen formálisan lekötve..</p>
					<p>Dari a nagy manőverekre be se rukkolt. Szabadságot kért és gyámjához, Szentinczey
                  Stefi bácsihoz utazott. Később pedig Vány-Olasziba ment, hogy utána lásson a
                  kastély átalakitásának.</p>
					<p>Andréet a Szentinczey elutazása után csudálatos nyugtalanság fogta el. Most, hogy
                  kikerült a nagy betegség közvetlen hatása alól, tisztábban tudott visszagondolni a
                  multra, - főleg a mult nyárra, őszre, szerelmének hajnalára...</p>
					<p>Szoborházy Linka gyakran irt neki; többnyire vigan s a maga csapongó esze szerint
                  össze-vissza minden pletykát. Párszor irt Schoenhoffnéről is egyet-mást, de mikor
                  Andrée a levél olvasása közben ideért, ösztönszerüleg összerázkódott s tovább
                  forditva, ott olvasta a levelet tovább, a hol egyébről volt szó. Annyi tapintata
                  Linkának azonban mégis volt, hogy Rodakovszkyról semmit se irt. Pedig irhatott
                  volna róla: megirhatta volna p. o. azt, hogy Livió most már nem jár
                  Schoenhoffnéhoz, hanem - hozzájuk s neki udvarol! Linkát magát annyira meglepte ez
                  a fordulat, hogy eleinte nem hitt a szemének s csak azután büszkélkedett
                  hóditásával, miután Marietta nővérét megkérdezte:</p>
					<p>- Te, Etta, mit gondolsz, csakugyan udvarol nekem Rodakovszky?</p>
					<p>- De bolond vagy, Linka, - mondá a Czibaky Bandi menyasszonya, - hát nem érzed te
                  meg, hogy udvarol-e valaki neked, vagy sem?</p>
					<p>- Dehogy nem, de hát mégis...</p>
					<p>Linka aztán elgondolkozott, s végre szokott józan naivságával arra jutott, hogyha
                  Livió udvarol neki, hát bizony főleg a pénzéért teszi azt. Sebaj, vigasztalódék,
                  denique hát mégis udvarol... S mint egy pocsolyán átmászó macska, mely attól fél,
                  hogy bevizezi finyás lábait, óvatosan, félve latolgatta magában: vajjon
                  megengedheti-e azt magának, hogy Rodakovszkyba beleszeressen?</p>
					<p>- Multkor - pletykázott levelében Linka, - nálatok, mamádnál voltunk mindannyian.
                  Csak Rodakovszky nem volt ott. Anyád a princzczel énekelt egy duettet. Most ő a
                  kegyencz (Linka azért elég könnyelmü volt, hogy ilyeneket megirjon). Anyád
                  kinevezte őt apródjának; vacsoránál egy kis asztalnál ült mögötte, s mamád hol
                  vele, hol a tőle jobbra ülő brigadérossal, Ritt (von Todtenritt) generálissal
                  beszélgetett, ki, ugy látszik, nagyon szerelmes a te kedves, szép mamádba. Bizony
                  még mindig a legszebb asszony az egész társaságban! Na, tudod, pompás látvány volt
                  az; meghaltál volna nevettedben; az ember nem mindennap lát egy kadetot s egy
                  generálist egyszerre kurizálni... Különben unalmasan telnek a napok. Alszunk,
                  eszünk s tennisezünk. A Bandi s Marietta esküvője novemberben lesz...</p>
					<p>Andrée letette a levelet. Hát Rodakovszky nem volt ott „Schoehoffnénál”? Mélyen
                  elgondolkozott... valahogy szinte megörült. Vajjon hol lehetett Livió?</p>
					<p>Vendégek jöttek: pár elegáns dragonyos tiszt Bécsből... S Amelie tante örömmel
                  látta, hogy Andréenak teljesen elmult a rossz kedve s egész vigan tréfál velük.
                  Andrée maga is csodálkozott a jókedvén. De estefelé már alig várta, hogy magára
                  maradjon s ujonnan kisarjadzó boldog álmaiba temetkezzék. Az egyik tiszt, egy
                  szőke hadnagy, kinek Andrée tán a nevét se tudta, szörnyen udvarolt neki s a leány
                  megmagyarázhatlan boldogságában oly szivélyes, bohó, tán - kaczér volt irányában,
                  hogy a szőke dragonyos, mikor elmentek, hetykén mondá pajtásainak:</p>
					<p>- Istenem, milyen könnyü is egy ilyen falusi magyar leánynak a fejét
                  elforgatni!... Szegény, - gondolá aztán szánakozólag tovább, hogy fog most utánam
                  epedni!... Én meg azalatt Mlle Lolának fogok tapsolni Ronachernél... Apropos fiuk,
                  hát megyünk a Lola-estélyre, mi?</p>
					<p>A Windischgrätz-dragonyosok elgondolkoztak.</p>
					<p>- Okvetlen elmegyünk, de hát hiába... szerelmes az szörnyen.</p>
					<p>- Kibe?</p>
					<p>- Tudod, abba a Rodakovszkyba, abba a 17-es huszárfőhadnagyba, a kit pár évvel
                  ezelőtt azért tettek el Bécsből, mert szörnyen megtetszett ő fenségének, annak a
                  bizonyos német herczegnőnek.</p>
					<p>A tisztek kinéztek az ablakon, a vonat már nagyon közel volt Bécshez, s ennélfogva
                  illő lojalitásból nem merték a fenség nevét hangosan kimondani...</p>
					<p>- S fess gyerek az a Rodakovszky? - kérdé a szőke hadnagy.</p>
					<p>- Ein Mordskerl - morgá a borotvált kapitány. - A legjobb czéllövő a hadseregben.
                  Attól hóditsd el Lolát!...</p>
					<p>Andrée szobájába szökött s székébe temetkezve, merően bámult maga elé.</p>
					<p>- Ő értem fog jönni, nem hagy el, megment... suttogá.</p>
					<p>Maga is megdöbbent halkan kimondott szavaitól. Késő éjjel volt már, midőn mint
                  valami csöndesen meginduló menydörgés, távoli, de rohamosan közeledő kocsirobaj
                  riasztotta fel töprengéséből.</p>
					<p>- Hát ha most jön értem?... mormogá, eszelősen hajolva ki az ablakon.</p>
					<p>A kocsi zugva robogott el a villa alatt s a sápadt leány csalódottan eszmélt fel
                  ábrándjából. Zokogva borult az ágyára... Pedig talán nem is csalta meg ösztöne,
                  talán igazán Livió ült abban a fiakkerben. Rodakovszky aznap Bécsben volt, -
                  tényleg kikocsizott Lolával a zöldbe s a boldog nap végén szerelmesen,
                  eszeveszetten vágtattak haza...</p>
					<p>Andrée azonban idegessége daczára elég jól aludt s mikor reggel fölébredt,
                  jókedvüen kaczagott tegnapi kaczérsága felett. De az a gondolat, hogy Rodakovszky
                  igazában csak őt szereti, hogy érette fog jönni s megmenti Szentinczey Aladártól,
                  már valóságos rögeszmekép volt lelkébe, szivébe belegyökerezve. Ezentul hónapokon
                  át csak ez az egy semmiből fonódott gondolat foglalkoztatta.</p>
					<p>Dari szokása szerint minden szombaton este felutazott Vöslauba: az egész hetet
                  csak azért szenvedte át a századnál, vagy Vány-Olasziban, hogy ez alatt a két nap
                  alatt igazában éljen. Örömmel, boldogan toppant be mindannyiszor a villába s
                  szinte vallásos szerelemmel csókolt kezet menyasszonyának. Azóta a bizonyos est
                  óta, nem merte többet megölelni. Egyszer Andrée még meg is tréfálta a néni előtt,
                  mert némi gunyos jókedvvel kiáltott rá s tárta ki karjait: „Ide hamar vőlegény ur,
                  ölelje meg a menyasszonyát...” mire Szentinczey csak bajuszát rágva és mélyen
                  elpirulva huzódott az ablakmélyedésbe. Komolyan megneheztelt s a néni alig tudta
                  megbékéltetni.</p>
					<p>Szentinczey szeptember óta kezdette észre venni, hogy Andrée egyre rosszabbkedvü s
                  valóságos rosszakarattal van iránta. Gyakran félnapokat bezárkózott szobájába,
                  mialatt ő ott volt, - szegény fiunak sóvárgó bubánatában még a szundikáló nénit is
                  mulattatni kellett. Vajjon mi lelheti? tünődék ilyenkor. Tán elhanyagolom? Tán
                  több időt kellene itt töltenem? S megtette azt a bolondot, hogy egyszer például öt
                  napig egyfolytában ott maradt Vöslauban... De a hatás ép az ellenkezője volt
                  annak, mint a mire számitott. Andrée egyre idegesebb lőn, szeszélyes, változékony:
                  olykor mintha csak kiszámitottan gyötörte volna az egyszerü jó fiut, ki mindent
                  naiv türelemmel türt, - máskor meg ép oly indokolatlanul sirt és kedveskedett
                  vele. Dari a leány magaviseletéből semmit sem értett. Mikor esténkint lefeküdt s
                  eszébe jutottak az ideges napok, a szivét szorongató epizódok, csak fejcsóválva
                  sóhajtott fel.</p>
					<p>- Mégis igaza volt annak a - hogy is hivják? - irónak: a női szív rejtelmei
                  csakugyan kifürkészhetetlenek...</p>
					<p>S ebben megnyugodott s másnap ujból félénken türt, várt és remélt...</p>
					<p>Mikor Andrée néha egész délutánokra bezárkózott szobájába, D’Ombrade bárónő s Dari
                  fejüket csóválva néztek egymásra.</p>
					<p>- Nagyon ideges - anyja bánásmódjával tönkre tette egész szervezetét, mormogá
                  Dari, mit gondol chére tante, hátha valami ideggyógyászszal megvizsgáltatnánk? Én
                  azt hiszem, szegény Andrée kissé hiszterikus...</p>
					<p>De a néninek még is volt annyi belátása, hogy ebbe a tervbe nem ment bele.</p>
					<p>Dari aztán mást gondolt. Halomszámra hordatta Andréenek az ajándékokat s
                  kosárszámra a virágokat. No, ezek már valóságos dühbe hozták a leányt. Egyszer a
                  jó, a szelid, az okos Andrée pláne annyira ragadtatta magát, hogy egy igen
                  értékes, nagy „cloisonnée” vázát, melyet Dari ép akkor hozott sajátkezüleg
                  Bécsből, felindulásában a földhöz vágott. Szegény Szentinczey, mint valami bünös
                  állott a váza törmelékei előtt s csöndesen sirt. Andrée zokogva dült
                  pamlagjára.</p>
					<p>- Én szerencsétlen, boldogtalan teremtés! mormogá kétségbeesetten.</p>
					<p>- De hát édes Andrée, mit tegyek? mit vétettem, hogy ily mostohán bánik velem?...
                  kérdé szegény Dari busan; - hisz mindenben a kedvére igyekszem tenni...</p>
					<p>- Édes Dari (először hivta igy életében) ne jőjjön, kérem, ne jőjjön három hétig
                  hozzánk. Megteszi?</p>
					<p>- Amint parancsolja, susogá Szentinczey s hirtelen kiment a szobából, nehogy ott
                  törjön ki rajta a zokogás s ez a csodálatos teremtés aztán kinevesse őt. Még az
                  este elutazott.</p>
					<p>- Hál’istennek, hogy elment ez a Szentinczey, mormogá Andrée, nem birnám ki, nem
                  tudnám többet elviselni a jelenlétét! Jósága valósággal dühbe hoz...</p>
					<p>Még nem telt el egészen a három hét, midőn egy napon Szentinczey jött fel a
                  veranda lépcsőjén. Szeptember vége felé járt az idő s Andrée egy hintaszékbe dülve
                  épp a hervadó, vörhenyes leveleket nézte, melyeknek egyhangu, bús hullása valahogy
                  megnyugtatta őt. Mikor Darit megpillantotta, dühösen ugrott fel s épp rá akart
                  kiáltani:</p>
					<p>- Hogy mert idejönni, hisz még nem telt le a három hét?! - midőn észrevette, hogy
                  a fiu egész jobb karja fekete selyembe van kötve s ő maga sápadt s csak lassu
                  ingadozó léptekkel tud járni.</p>
					<p>Felkelt s merően a Szentinczey szemébe nézett. Egyszerre megtudott mindent: Dari
                  Livióval verekedett meg s ő vágta igy össze. Még reszketett előbbi felindulásától
                  s idegességében szinte azt mormogá:</p>
					<p>- Jól tette...</p>
					<p>- Igen, - gondolá aztán tovább - Livióval verekedett meg: érettem...</p>
					<p>De szegény Szentinczey csakugyan igen beteg lehetett az elmult napokban, mert mire
                  felért, csak épp hogy le tudott egy tábori székre ülni, - majd elájult. - Andrée
                  elszégyelte magát előbbi lelketlen indulatáért s mellé futva, a leggyöngédebben
                  üdvözölte őt.</p>
					<p>Hát volt valami az Andrée sejtelmében: Szentinczey csakugyan Livióval verekedett
                  meg, de nem ő érette, hanem - Schoenhoffnéért. Egy este Basa-Südön vacsoráltak a
                  kantinban: Livió, kinek Lola miatt ismét rossz napjai voltak s bujában kissé
                  erősen bekonyakozott, valami könnyelmü megjegyzést tett a „schöne Melaniera” s
                  csak későn vette észre, hogy Szentinczey is a társaságban van. Dari, mintha csak
                  erre az alkalomra várt volna, a dühtől reszkető ajakkal vonta csodálatosan vakmerő
                  hangon felelősségre Rodakovszkyt...</p>
					<p>Igy aztán meg is lett a párbaj. Livió kegyetlenül összevágta Darit. Mikor a hosszu
                  mély sebet összevarrták, - a főhadnagy közönyösen vont vállat s nyersen mordult
                  ellenfelére:</p>
					<p>- Thut mir Leid, barátom. De hát te akartad... el lehettünk volna mind a ketten
                  affaire nélkül. Nekem pláne már reggel kellett volna Bécsbe utaznom. Most csak
                  este utazhatom...</p>
					<p>Dari szinte elszégyelte magát az eset után. Hebehurgyának, nevetségesnek tünt fel
                  saját maga előtt. Hisz utoljára is nem kell azt ugy szó szerint venni, mikor
                  konyakozás közben a kantinban valamit mondanak tisztességes nőkről...</p>
					<p>Andrée hosszan nézett a szenvedő Szentinczeyre. Idegei majd szét szakadtak:
                  érzelmei még sose voltak ennyire élükre állitva.</p>
					<p>Dari ott feküdt az ebédlőben a balzakon. Szeme be volt hunyva s hosszan lázasan
                  lélegzett: mintegy álomban. Alig szóltak még egy szót egymáshoz, s mintegy közös
                  megegyezéssel hallgattak az esetről. Andrée öt perczenként hideg borogatást rakott
                  a fiu forró fejére... Ő időközönkint felemelte kezét s megfogva menyasszonya
                  ujjait, megcsókolta azokat.</p>
					<p>Beesteledett, - a kertből kivülről belopódzó bús őszi árnyak mintegy lábujjhegyen
                  osontak be a szobába s bujtak az ódon butorok mögé. Az ablak melletti almáriom
                  Empire stylü etruszk pántozata vörhenyesen fénylett a szeptembervégi naplemente
                  fájós, álmos világában.</p>
					<p>Andrée felkelt és fel s alá sétált a szobában. Dari, kinek esténkint visszatért a
                  láza, szép csöndesen elaludt a kanapén. A leány az ablakba állt s kinézett a
                  haldokló őszi világba: szomoru, hanyatló, vigasztalan volt a táj. A bucsuzó beteg
                  őszi szellő, egy hervadt, vörhenyes levelet fujt a keblére: Andrée kezébe vette a
                  halott levelet; szemeibe könyek tolultak.</p>
					<p>- Istenem, istenem, susogá, volt-e még a világon egy szegény leány, aki annyit
                  szenvedett mint én?... Mért lesznek mások boldoggá a szerelem által, mért kell
                  csak nekem boldogtalannak lennem miatta?... És csakugyan soha se lehetek hát
                  boldog?</p>
					<p>Visszatartotta lélegzetét, mintha arra várt volna, hogy a nagy csöndben egy hang
                  megczáfolja kétségeit, és halkan azt sugja a fülébe, hogy:</p>
					<p>- De igen boldog léssz...</p>
					<p>De semmi, semmi zaj se hallatszott. Belülről a nagy lábas óra ketyegett az
                  örökkévalóság fenséges közönyével, s Dari horkolt lázasan. Kivülről fájdalmasan
                  sóhajtott el a fák felett az esti szél.</p>
					<p>Andrée kiegyenesedett; erélye ujra feltápászkodott fáradt lelkében. Darira nézett
                  -</p>
					<p>- Igen, füzé gondolatait, Livió megverekedett vele érettem, - mert szeret, mert
                  hozzám akar jutni, s mert Szentinczey utjában van... S látta maga előtt a párbaj
                  lefolyását, látta az ellenfeleket meztelen kardokkal egymásra rontani, - látta
                  Darit mint sujt Livió felé s pillanatra egy sikolyban mintegy aggódott érte... de
                  aztán visszariadt, mert Rodakovszky vágott. A csapás Szentinczeyt érte:
                  megnyugodott...</p>
					<p>- Oh én szörnyü teremtés, mormogá a leány a balzakhoz futva s friss borogatást
                  rakva a beteg fiu fejére. Dari felébredt, szeretettel nézett fel
                  menyasszonyára...</p>
					<p>- Köszönöm, köszönöm, hogy ugy szeret... mormogá lázában boldogan, - lássa, nekem
                  magán kivül senkim sincsen a földön...</p>
					<p>Dari hanyatt feküdt a balzakon, finom lakcsizmáinak nickel sarkantyui kissé
                  bevágtak a szövetbe, atillája felül kissé kigombolva, arcza sápadt volt mint a
                  halotté.</p>
					<p>- Senkim sincs a földön... ismétlé alig hallhatóan.</p>
					<p>Andrée kimondhatatlanul megsajnálta őt. Könyei lassan peregtek le arczán.
                  Kifáradt, egészen kimerült ellentétes érzelmei ellen való küzködésében. A végtelen
                  keserüség óczeánjának fekete hullámai mintha összecsaptak volna a feje felett,
                  érezte, hogy merül el boldogtalanságába...</p>
					<p>Keservesen zokogva borult a beteg fiu atillájára.</p>
				</div>
				<div type="chapter">
					<head>II.</head>
					<p>Októberben Andrée a nénivel Bécsbe költözött. A vöslaui utolsó napok zsibbadt
                  nyugalomban teltek el. És Andrée csak várt, várt - az őrülésig várta
                  szabaditóját...</p>
					<p>Sokat sétálgatott, többnyire egyedül, - bejárta az egész vidéket. S szerfölött
                  hallgatag, magába zárkozott leány lett belőle. Reggelenkint, a mint a tükörbe
                  nézett, sokszor felsikoltott - nem ismert magára, arcza kissé megnyult, szemei,
                  nagy kék vágyódó szemei, még nagyobbak lettek s réveteg pillantásuk mindegyre
                  töprengve oszlott szét a folyton visszatérő rögeszme szemléletében. Gyakran
                  visszagondolt a multra; lehetséges-e, hogy abból a régi Schoenhoff Andréeból egy
                  ily sápadt, nyugtalan, hallgatag teremtés lett? Szerelme - szánakozólag
                  mosolygott, mikor ezt a szót kiejtette - nem volt többé az a régi ábrándos, édes,
                  költői szerelem; a sok titkolt küzdelem, a mérhetlen vágyódás elkoptatta,
                  átalakitotta azt valami vágyódó kétségbeeséssé: rögeszméje, az az őrjöngő
                  várakozás elfásulttá tette. Érezte, hogy belső hervasztó küzdelmeitől nem ér rá
                  szeretni s szive bálványát egész ábrándvilágával együtt mintegy félretette lelke
                  hátterébe jobb időkre...</p>
					<p>És e mellett teljességgel semmit se hallott Livióról. Linka is keveset irt már;
                  Szoborházyéknál mindenki a Czibaky Bandi és Marietta esküvőjével volt elfoglalva.
                  Anyja minden három hétben egyszer irt neki; Andrée az utóbbi időben már
                  felbontatlanul adta át a leveleket nénjének.</p>
					<p>Andrée esküvője deczember 21-re volt kitüzve. Ha erre gondolt, mindig szivdobogást
                  kapott. Dari már ott hagyta a katonaságot, czivilbe bujt s vőlegénysége utolsó
                  hónapját Bécsben töltötte egy a D’Ombrade báróné kis palotájával szomszédos
                  szállóban, a Wiedenen. Olykor majdnem egész nap a nénivel s Andréeval volt, ki
                  utóbb már egész jól el tudott vele beszélgetni. Szentinczey öntudatlanul
                  megtalálta a módját annak, hogy mikép viselkedjék helyesen az ő „ideges
                  menyasszonykájával” szemben, s annyi esze utoljára mégis volt, hogy
                  viselkedésének rendszerét aztán meg is tartotta. Udvarias, kellemes és kitérő
                  volt és a mi fő, sose üldözte Andréet szerelmével, még csak nem is mutatta neki.
                  „No majd végkép megnyugszik a házasságban”, - sugá olykor a néninek.</p>
					<p>Andréeban pedig a várakozás, a boldogság reménye, mint egy halaványuló szivárvány
                  egyre jobban fakult el: az ábrándokba csalogató szinek szerelme egén lassankint
                  elenyésztek, ép oly szürke novemberi felhőzet lepte el lelkét, mint a milyenbe
                  most bámult bele ablakán át... Mikor a szivárvány utolsó halavány szine is
                  elenyészett, a szegény leány immár száraz szemekkel, nézett utána - s halkan
                  sugá:</p>
					<p>- Isten veled szerelem...</p>
					<p>Felkelt s szokatlan kedvesen üdvözölte Szentinczeyt, ki akkor toppant be pár szép
                  sárga Maréchal-Niel rózsával.</p>
					<p>- Tehát - fordult aztán később Dari a nénihez, - holnapután utazunk le
                  Szoborházára a Marietta esküvőjére... Hisz Andrée nyoszolyóleány, ott kell
                  lennie...</p>
					<p>Aztán elősorolta a nyoszolyóleányokat s a vőfélyeket: Pándy Olgát Dodó vezeti,
                  Törökváry Sárikát Gáldy Tomi s igy tovább... végül Szoborházy Linkát Livió...</p>
					<p>Andrée összerezzent. Egy pillanatra sem mert a dologra gondolni.</p>
					<p>Az esküvő a szoborházai családi kápolnában nagy diszszel ment végbe. A statiszta
                  grófnőt nagy gálába öltöztették, - egy remek, régi diszü ruhát adtak rá, de oly
                  figyelmeztetéssel, hogy ha nem vigyáz rá s a türkiszekből egy követ elveszit, hát
                  a mopszliját a malomárokba dobják; karonfogva ment a bolondos vörös Vexleben
                  báróval, kit három inas és két hajdu huzott ki műhelyéből a repülő gép mellől s
                  bujtatott bele pompás diszmagyarba... Öt vármegyéből gyülekeztek oda a
                  notabilitások; ott volt a hadtestparancsnok, a brigadiros, ki Schoenhoffnét
                  vezette, az ezredes s az egész tisztikar.</p>
					<p>A pár jól nézett ki: Marietta baba arcza kissé sápadt volt a fehér fátyol alatt,
                  de Czibaky Bandi remekül vette ki magát Mária-Terézia korabeli huszáros
                  diszmagyarjában. Bajusza félelmesen tornyosodott fel, ugy, hogy majd kiszurta vele
                  az eskető püspök szemét...</p>
					<p>Andrée félve, reszketve lépkedett a Dari karján a menetben; már a családi nagy
                  teremben („lovagteremnek” czimezték Szoborházán) a nagy, diszes sokadalom
                  közepette egy sarokba bujt s most, hogy felvonultak, szinte görcsösen kapaszkodott
                  a Szentinczey karjába s nem merte felvetni a szemét. Köröskörül a násznép fehér
                  fátyol fellege széditő árban hullámzott az ódon széles folyosón. Pillanatra már
                  attól félt, hogy elájul. Még erősebben kapaszkodott vőfélye és vőlegénye
                  karjába.</p>
					<p>- Fázik? - susogá Dari jóakarattal a fülébe.</p>
					<p>- Igen, kissé hüvös van... - mormogá Andrée tétovázó, lesütött szemekkel,
                  rekedten. Mintegy álomban sarkantyupengést hallott maga előtt.</p>
					<p>Ők voltak a második nyoszolyópár, az első - az csak Linka és Livió lehet... Nagy
                  erőfeszitéssel emelte fel lassan a szemét: egy pár finom ezüst sarkantyut,
                  hosszuszáru lakkcsizmát, pompás vörös nadrágot, túlkarcsu, kamarási paszomántos
                  atillát, széles vállakat, erős nyakat, s daczos, fekete, kissé göndör fejet
                  látott... Mámoros szédületében, mintegy isten állott előtte Rodakovszky Livió.</p>
					<p>S Andrée aztán nem is emlékezett a többire. A kinos ebéd végén fel s alá sétáltak
                  a lovagteremben Szentinczeyvel, midőn Rodakovszky hozzájuk csatlakozott s a másik
                  karját kérte...</p>
					<p>Szegény leány merően nézett maga elé: Rodakovszky beszélt közönyösen, szivesen,
                  udvariasan... Andrée nem értett szavaiból semmit: csak egy kétségbeesett
                  mozdulattal tapadt a karjába, - a Szentinczeyét szinte eleresztette... Dari
                  udvariasan engedett, mosolygott s felelt engedelmesen a főhadnagy kérdéseire.
                  Megálltak: Andréevel forgott a világ, „most...” gondolá, „megment, elvisz
                  magával” s még görcsösebben kapaszkodott Livióba. Felnézett rá egy kimondhatatlan
                  szempillantással. Rodakovszky mosolygott, - olyan hidegen, oly idegenül nézett rá,
                  - s csak beszélt tovább...</p>
					<p>- Mentsen meg, suttogá Andrée, alig hallhatóan - ugy-e értem jött, elvisz
                  magával?...</p>
					<p>- Parancsol, nagysád? - kérdé udvariasan Rodakovszky, ki nyilván nem értette meg,
                  hogy mit mondott.</p>
					<p>Andrée még mindig ránézett.</p>
					<p>Tán megértette a sápadt arcz és esdeklő nagy szemek néma beszédét. Talán nem...
                  Felkaczagott, röviden „pardont” mondott s kissé erőszakosan huzta ki a karját a
                  leányéból. Aztán tova lebbent szó nélkül.</p>
					<p>Andrée ott állt, elhagyatva, megrendülten s hosszan nézett a lovagterem pántozatos
                  ajtajára, melyen Livió eltünt. Egy unottképü inas aztán betette ezt az ajtót.
                  Andrée ugy érezte, mintha az életet, a boldogságot csukták volna be előtte...</p>
					<p>*</p>
					<p>Aztán jött még egy kinos hónap. Andrée a Marietta esküvője utáni első napokat alig
                  birta ki ép elmével. Naphosszat mint a megháborodott járt föl s alá a szobákban.
                  Amélie tante félve nézte nyughatatlanságát s csak olykor mert valami banális
                  kérdést megkoczkáztatni.</p>
					<p>- Mit keressz, liebes Kind?</p>
					<p>Andrée elgondolkozott. Hogy mit keres? Hát csakugyan keres valamit? S csak ekkor
                  jutott eszébe: persze hogy keres: az elveszett Liviót keresi ebben a kietlen
                  szomoru világban... S eszelősen zokogva járta tovább a szobákat.</p>
					<p>Lelke oly végtelenül üres volt. Nem volt az többé telve a szerelmes ideál
                  romantikájával, hideg volt s elhagyatott.</p>
					<p>S Andrée egyre didergett, - fázott attól a belső szivbeli hidegségtől.</p>
					<p>Aztán mint minden, ugy fáradt lelkében a mérhetetlen bánat is kopni kezdett.
                  Schoenhoffné felköltözött Bécsbe, hogy leánya kelengyéjének beszerzésére
                  felügyeljen. Mikor Andrée szemtől-szemben látta magát anyjával, pillanatra
                  összerázkódott, de aztán engedelmesen, szeliden tartotta oda homlokát s csókolta
                  meg a Schoenhoffné kezét... Hisz olyan végtelen közönyös volt neki már minden.
                  Szentinczeyvel ugyszólván egész nap együtt voltak. Andrée most már nemcsak hogy
                  eltürte, de utóbb olykor szinte kereste a társaságát: szive, lelke annyira üres
                  volt, hogy vágyódott valaki után, a ki csak kissé is megvigasztalja őt.</p>
					<p>S Szentinczey valóban olyan tisztességes jó fiu volt! Amint együtt ültek a
                  szobában, a szinházban, vagy együtt jártak az utczán, Andrée gyakran ránézett s
                  összeszoritott fogakkal erős elhatározással igyekezett valami hősiest,
                  romantikusat, érdekeset találni rajta, szóval valami olyan tulajdonságot, a mely
                  méltóvá tegye Darit arra, hogy ő beléje szeressen. Mert szilárd, kétségbeesett
                  akarattal tökélte el magában, hogy bele fog szeretni Szentinczeybe. Persze eleinte
                  nehezen ment s később is gyakran - sirás lett a vége az ily kisérleteknek. Néha
                  meg valóságos utálat fogta el, szégyelte magát, mint a ki valami becstelen tervet
                  forgat a fejében. De azért győzött benne a „kötelességérzet”, a mint ő magának
                  képzelte. Leggyöngédebb érzelmeit valósággal eszelősen pazarolta a Szentinczey
                  idealizálására. Lopva olykor egy negyedóráig is elnézte a mint beszélt vagy
                  járt-kelt. Hisz Dari egészben véve csinos fiu volt.</p>
					<p>Az ismerősök előtt gyakran önkénytelenül vőlegényére vitte a beszédet s közvetve,
                  ravaszul kipuhatolta véleményüket. S ha valami barátnéja hosszasan nézve Darit,
                  azt mondta: „ó igen, csinos fiu” hát a szegény menyasszony oly boldog lett s oly
                  hálásan szorongatta a barátnő kezét.</p>
					<p>- Ugy-e, hogy csinos fiu?...</p>
					<p>Persze némelyik leány aztán nem állhatta meg, hogy csodálkozva ne gondolja el:</p>
					<p>- Ugyan hogy lehet ilyen őrült szerelmes ebbe a piros arczu, bakaképü, mosolygó
                  emberbe!?...</p>
					<p>Darinak profilból egész érdekes arcza volt, különösen ha hallgatott, mert mikor
                  beszélt, hangja, a mint Andrée olykor szomoruan konstatálta, furcsa „ostobán”
                  csengett. No és szemben nem nézett ki előnyösen; valami korlátolt, szolgálatkész
                  ügyefogyottság szerénykedett szája körül... Andrée kényszerszülte ábrándozásai
                  közepette gyakran valóságos dühvel fordult el s ment ki a szobából, ha Dari okos
                  profiljából kimozdulva egyszerre teli arczczal pislantott rá s szerelmes
                  bárgyusággal mosolyodott el.</p>
					<p>- Nem, nem - kiáltá ilyenkor kétségbeesetten, - sohase fogok tudni beléje
                  szeretni... Istenem, mit tegyek?</p>
					<p>De a napok kegyetlen gyorsasággal teltek. Andrée, ki álmodozásai és
                  kényszerszerelmének kinlódásai közepette alig gondolt az idővel, egyszerre
                  kétségbeesetten számolta a még hátralevő napokat: deczember
                  tizennyolczadika-tizenkilencz-husz-huszonegy... Mintha mellbelökték volna. „Meg
                  fog ölelni s meg fog csókolni”, gondolá, iszonyattal takarva el arczát „s joga
                  lesz hozzá...”</p>
					<p>Deczember 21-én aztán az oltár előtt állott szegény Andrée. Az esküvő Bécsben volt
                  s igen fényes vala. Schoenhoffnénak minden osztrák, lengyel és magyar rokona
                  előkerült, Szentinczey családja részéről azonban csak az öreg Stefi bácsi jött
                  fel. Öreg generálisok, egy miniszter, vezérkari ezredesek, egy magyar
                  testőrrokon, néhány főhadnagy a Reiter-escadrontól, egy sereg vidéki ur, főispán,
                  pár udvari dáma... mindannyian szinte szorongtak már az Augusztinusok templomában.
                  Sok volt a nyoszolyóleány is, közöttük Szoborházy Linka, kit Dodo vezetett. Dari
                  ezrede részéről az ezredes, Marosy kapitány, Törökvány Taszi, no és a már emlitett
                  Dodo jöttek fel. Rodakovszky kimentette magát...</p>
					<p>Andrée némán nézte, hogy öltöztetik fel. Tehetetlenül állott a szoba közepén:
                  mikor aztán azt mondták, hogy menni kell, szorgoskodó aggodalommal sietett le.
                  Sápadt volt, tán fehérebb még menyasszonyi ruhájánál is; ajkai szinte
                  szederjesekre váltak. Mikor Dari felolvasta Livió levelét, melyben kimentette
                  magát, olyan érzés vett erőt rajta, mint mikor a halálra itéltnek utolsó
                  kegyelemkérvényét utasitja el a felség... Szinte félholtan haladt el a csillogó
                  sokaság közepette az oltárig. Ott aztán nem emlékezett többet semmire. Csak
                  mielőtt az „igent” ki kellett volna mondania, egy utolsó erőfeszitéssel még
                  kiegyenesedett s feltünően megfordult. Körül nézett a templomban, mintha keresne
                  valakit... Mikor aztán nem találta sehol azt, a kit keresett, lesüté fejét,
                  halkan, igen halkan „igent” mondott s aztán elájult, vagy rosszul lett, mert az
                  egyik diakonus hirtelen melléje ugrott. De nem igen vették észre a dolgot,
                  legfeljebb csak pár, a rácsozat körül gubbaszkodó koldusasszonynak tünt fel, kik
                  aztán fejcsóválva mondogatták egymásnak:</p>
					<p>- Nagyon szerelmes a szegény menyasszonyka...</p>
				</div>
				<div type="chapter">
					<head>III.</head>
					<p>Ismét Szilveszter este volt a „pokolban” Rodakovszky Liviónál.</p>
					<p>A szegény „Ritterfőhadnagy” deczember folyamán többször volt beteg. Vagy háromszor
                  járt fent Bécsben november eleje óta - a fiuk jól tudták, hogy ki miatt és kinél -
                  s mindannyiszor betegen jött haza. Mikor végre deczember ötödikén a szokott másfél
                  napi távollét után ismét hazaszökött, a legény, Forintos Péter, ijedten szaladt
                  Schwarcz doktorért.</p>
					<p>- Epeömlései vannak és lehettek már ott fent Bécsben, - szörnyen felindulhatott
                  valamin... magyarázá később a kantinban a doktor Dodonak, - a milyen vérmes ember
                  ez a Rodakovszky, még egyszer megüti a guta dühében...</p>
					<p>A fiuk fejüket csóválták. Határozottan szerették Liviót, mert példányképe volt a
                  „sneidig” huszártisztnek. Azonnal a lakására siettek.</p>
					<p>- Dummer Kerl, - mormogá utközben Bonbuska, kinek arczszine már kezdett elpártolni
                  vörös hajtókája szinétől s ibolyába készült átcsapni, közeledvén ekép uhlánkája
                  szinéhez - egy ilyen bestiába beleszeretni!...</p>
					<p>- Ugy kell neki, mormogá a hideg, szivtelen Radern Gida, mindig mondtam neki:
                  vigyázz! ha az ember egyszer szerelmes, el van veszve... Én is alapjában véve
                  szerelmes természetü voltam, de most már annyira vittem, hogy büszkén mondhatom
                  el: nem tudnék senkibe beleszeretni!</p>
					<p>- Hát aztán mi hasznod van belőle? - kérdé gúnyosan mosolyogva Dodo. A földön még
                  is csak a nagy szerelem az egyedüli igaz boldogság... Szavamat adom nektek fiuk,
                  hogy egy napi tiszta, tökéletes boldog szerelemért a Torquemada programmjának
                  összes kinjait eltudnám szenvedni...</p>
					<p>- Hát bizony - tünődék Esty Pista- jó az, ha az ember szerelmes. De hát nem mindig
                  lehet a pagátot elfogni!</p>
					<p>A fiuk feltett sipkával, katonás büszkeséggel dültek szanaszét a Livió
                  „alvilágában”. Dodo azonban behatolt a függönyös alkovba s az ágyra ült. Sötét
                  volt a deczemberi délután s pillanatra nem igen láthatta a főhadnagyot.</p>
					<p>- Szervusz, - mormogá Livió.</p>
					<p>Megsoványodott, kedvetlen és dühös volt: szinte csunya. Rodakovszky ama betegek
                  közé tartozott, a kiknél a betegség rendesen tehetetlen, lappangó dühben
                  nyilvánul. Forintos Péter már reggel óta bekötve hordta a fejét, mert sehogyse
                  tudta urát kedvére kiszolgálni.</p>
					<p>- No mi baj? - kérdé Dodo felkaczagva. Rosszul nézesz ki öreg!</p>
					<p>Livió csakugyan igen sápadt volt. Haja kóczosan lógott a homlokába, szeme fénye
                  szinte kialudt s arczvonásaiba valami gonoszság, gyülölet és rombolási düh
                  fészkelődött be.</p>
					<p>- Majd meghaltam Bécsben, - mormogá tompa mély hangon. Epeömléseim voltak s már a
                  guta környékezett. Érzem, hogy ha arra a szörnyetegre...</p>
					<p>- Na na, sei ruhig lieber Freund, - mondá Dodo s hirtelen lefogta a Livió
                  balkezét. De már késő volt, a főhadnagy szemei kigyultak, - izmos karjával sátáni
                  haragban lóditotta az egész orvosságos asztalkát a falhoz. Aztán megnyugodott. A
                  tisztek, szokva levén a tördelésekhez, meg se mocczantak odabent, csak Bonbus
                  orditott ki a legényre:</p>
					<p>- Kutyamosó! Forintos! Wo ist den der Hund? Eredj be rögtön... marsch hinein!</p>
					<p>Livió lassankint megnyugodott, vagyis helyesebben elszomorodott.</p>
					<p>- Egy czigarettát, Dodo... nos hát érzem barátom, hogy ha erre a... Lolára még
                  egyszer megharagszom, hát megüt a guta. Ilyen szégyen még sohasem ért! Nekem,
                  Rodakovszky Liviónak kellett azt megérnem... Livió kihuzta magát, felült az
                  ágyban, s összeszoritotta az öklét... dass ein Weib mir nicht
                     pariert...
               </p>
					<p>Nagy sötétzöld szemei rémesen meredtek Dodora.</p>
					<p>- De hát mit csinált, beszélj hát! - nógatta a kutató természetű főhadnagy, ki
                  Liviót, mint valami különös esetet figyelte meg.</p>
					<p>A nagy sötétzöld szemek haragja mintegy méregcseppben facsarodott ki abban a nagy
                  könyüben, mely lepergett az arczán. S a szegény Ritterfőhadnagy nem beszélhetett
                  tovább: hányási roham vett erőt rajta.</p>
					<p>- Schwarcz, Schwarcz, gyere be! - kiáltá Dodo.</p>
					<p>- Iszonyu vér van ebben az emberben! - gondolá aztán, mikor bement a fiukhoz, kik
                  unalmukban már piketirozni kezdettek.</p>
					<p>Hát bizony Livió soha se tudott volna olyan őszinte lenni, hogy azt az esetet
                  elmesélje. Rodakovszky, mint minden telivér, igaz nőhóditó, tán soha sem volt a
                  szó közönséges értelmében véve szerelmes. Ő szerelmes volt általában a nőbe,
                  ebbe a káprázatos, széditő fogalomba, de annak megnyilatkozásai: az egyes nők, az
                  egyének, csak mint annak az összeszménynek a változatai érdekelték... S a maga
                  emberi öntudatlanságában valahányszor ujabb nőt ismert meg, valahányszor ujabb nőt
                  „bontott fel alkatrészeire” (a mint Dodo szerette mondani, mit az a gonosz Esty
                  Pista skiz-nyelvével „toilettebeli vegyelemzésre” vonatkoztatott) - mindig szinte
                  a természetbuvár rajongásával borult le előtte s csodálkozott el, hogy az az
                  eszményi nő hányféle szerelemi változatban tudja elkápráztatni az embert. De azért
                  mindig hű maradt ahhoz az összideálhoz, a nőhöz - soha se hagyta magát az egyes
                  asszony által eltántorittatni... Ezt Dodo a maga dilettáns-filozóf nyelvén ugy
                  formulázta, hogy: „Was, Livió? Hű maradni? Igenis, mi a Nőhöz maradunk hűek!
                  Szeretjük az őszi baraczkot, s éppen mert szeretjük s jól akarunk lakni vele, sok
                  kell belőle. Csak nem rágódhatunk örökké egy baraczkon, was Livió? Bele harapunk s
                  megeszszük... s ha egyszer megettük, hát akkor bizony nincs többé... Mi ellenben
                  bizonyos idő mulva ujra éhesek leszünk s enni akarunk s ezért hát másikat
                  szakitunk le a szerelem aranyos baraczkfájáról” „Tökéletesen igazad van”, mormogá
                  ilyenkor rendesen Livió, ki ugyan egy szót se értett e huszársujtásos
                  szofizmákból, de teljesen átérezte a Dodo világnézletét.</p>
					<p>És mind a ketten mélyen megvetették azokat a szegény „szerelmi gyomorbajos”
                  embereket, a kik oly kevéssé ideálisták s oly kevéssé képesek a nő káprázatos
                  eszményi fogalmát átérteni, hogy - egy egész álló életen át egy baraczkból meg
                  tudnak élni.</p>
					<p>S ime Livióval, a ki életében már sok baraczkot megevett, most az egyszer megesett
                  az, hogy egy gyönyörü nagy („de már kissé pondrós”, mondotta volna a rossznyelvü
                  Radern Gida) baraczkot akart leszakitani s a lehajlitott gally magasra
                  visszaszállt: nem érhette el... És sehogysem érhette el. Valami nem sikerült az
                  örökös sikerhez szokott hóditónak - s ez beteggé tette.</p>
					<p>Livió nem hiába hasonlitotta a nőket mindig a lovakhoz, melyeket tényleg majd egy
                  rangba helyezett velük: Lolával való kudarcza után ugy érezte magát, mintha a
                  lovagló iskolában egy sátáni tüzes remonda, melylyel már vagy négy órája
                  vesződött, végre is a helyett, hogy beadta volna a derekát, kegyetlenül levetette
                  volna magáról. Most ott fetrengett a porondon: egészen összezuzta magát; igaz,
                  hogy a paripát is véresre sarkantyuzta, de még se tudta megfékezni. „Végre nem
                  parirozott nekem valaki...” morgá még mindig betegen ágyában. És hiusága volt
                  vérig sértve és a sértett hiúságból - a Dodó filozofiája szerint - minden lehet,
                  még szerelem is.</p>
					<p>Hát az volt igaz a dologban, hogy Livió addig játszott Lolával, mig a játék valami
                  komoly kétségbeesésbe ment át nála. Május óta, ha három hétig nem látta az
                  ördöngös énekesnőt, valahogy rosszul érezte magát. És mennél kevésbé parirozott
                  neki Lola, természetesen annál jobban szerette volna tökéletesen lenyügözni őt.
                  Livió, ki a nőknél rendesen csak a „meg”-hóditást tüzte ki czélul, és sohasem ért
                  rá arra, hogy tartósabb hűségre is vágyakozzék, most az egyszer azon kapta magát
                  rajta, hogy ezt a démoni teremtést meg szeretné tartani. Önmagán legjobban érezte,
                  hogy ez hanyatlás nála s esetleg donjuáni egyéniségének halálára: a szerelemre fog
                  vezetni... de hát Rodakovszky Livió nem szeretett gondolkozni s mostanában
                  mindenekfelett daczos és dühös volt.</p>
					<p>Az ezredes bizalmasan már kétszer is leszidta, a mért a századát oly gyakran
                  otthagyja, - sőt utóbb azzal fenyegette, hogy elveszi a kommandót tőle, melylyel a
                  még mindig maródi Mord (von Loewenmord) kapitány helyetteseképen főhadnagy létére
                  kitüntette. De Livióra mindez nem hatott; csak továbbra is járt fel Bécsbe.</p>
					<p>November elején aztán csakugyan elvették a kommandót tőle: Marosy lett a basa-südi
                  század parancsnoka. Rodakovszky valósággal megörült mellőztetésének: Marosy jó
                  barátja volt; - most hát még többet járhatott fel Lolához Bécsbe...</p>
					<p>Lola viselete október óta kétséges kezdett lenni: utóbb pedig mikor észrevette a
                  Livió szerelmes indulatát, tényleg kissé elhidegedett tőle a démoni teremtés.
                  Folytonosan veszekedtek... Mikor aztán kibékültek, Lola gyakran egész nyiltan
                  megmondta Rodakovszkynak: „ha szeretsz, ne mutasd nekem, hogy szeretsz, mert akkor
                  vége lesz közöttünk mindennek... Látod, én hogy szerettelek, a mig te csakugy
                  félvállról szerettél engem! Most, hogy tudom, hogy az enyém vagy, érzem... más
                  után nézek... Azért hát vigyázz édes Livikém!...”</p>
					<p>Lola esténkint mindig fellépett a Ronacherben. Egyszerre szörnyen divatba jött, -
                  az ő kocsija, az ő ruhái voltak a legszebbek s a legnagyobb urak jártak utána. S
                  mióta egy cseh herczeg s egy osztrák gróf megverekedtek érette, - tényleg
                  megverekedtek érette - azóta ő volt a mulató Bécs királynője. A plakátok ugy
                  hirdették, hogy „Lola” (öles betükkel), alatta: „a fekete démon” („The black Demon”) s még ez alatt vörös
                  betükkel: „a szerelem királynője”... Livió azok alatt a
                  napok alatt, melyeket Bécsben töltött, mindig a nyomában volt, de hát persze
                  akkor, mikor nem lehetett Bécsben, nem ellenőrizhette. Féltékeny lett rá az
                  őrülésig; a legfurfangosabb módokon lesette meg... De nem hitt senkinek.</p>
					<p>Mikor felment hozzá, azokra az estékre kiváltotta szeretőjét Ronachertől: persze
                  ezt sokszor nem tehette meg, mert hisz esténként 500 forintot kellett a
                  kiváltásért az igazgatónak fizetnie... hitelezői pedig már nagyon
                  türelmetlenkedtek. S e mellett érezte Livió, hogy egyre kétségbeesettebben rohan
                  hanyatt-homlok az őrületbe...</p>
					<p>Végre deczember negyedikén valami borzasztó történt vele. Azzal a közönséges
                  fogással élt, hogy haza utazik és nem utazott el, hanem pár óra mulva váratlanul
                  betoppant a Lola lakására. Vesztét érezte, mert lábai csakugy inogtak, mikor
                  felosont a külön lépcsőn. A féltékenység lázától égő fejében eszeveszetten
                  kóvályogtak a különféle udvarlók, a kiket páholyszámra látott és gyülölt minden
                  este. Hát kicsoda? Vajjon kicsoda az ő utóda? A cseh herczeg, a spanyol attasé, a
                  franczia katonai attasé, vagy a még tizszerte utálatosabb, nagy hasu, gyürükkel,
                  briliánt tűkkel megspékelt, hájas testü bankár?... Berontott az előszobába.</p>
					<p>A meglepett, sápadt inast, ki tiltólag tátotta ki száját, szó nélkül torkon
                  ragadta s ugy mázolta a falhoz, hogy menten elájult. Azután beugrott a szalonba s
                  betörte a másik ajtót...</p>
					<p>Lola otthon volt, de nem egyedül. Mint a tigris, ugrott a férfira, de a következő
                  pillanatban visszahanyatlott, mert az egyik karosszéken heverő atilláról egy oly
                  érdemrend lógott alá, melynél fogva... azonnal frontba meredt a földre letepert
                  nagyur előtt...</p>
					<p>Eszeveszetten rohant le az utczára, előtte mintegy véresen égő betükkel csak ez a
                  szégyengondolat lebegett: megcsalta őt, Rodakovszky Liviót, egy asszony -
                  megcsalta őt a szeretője - az, akit ő nem csalt meg...</p>
					<p>Iszonyatos volt neki e gondolat. Livió azt hitte, nem éli tul ezt a szégyenét.
                  Pedig hát mégis tulélte, sőt két hét mulva már mosolyogva konyakozott a fiukkal.
                  Az ő bánata is, épp ugy, mint az Andréeé, kopni kezdett. „Csak hogy belé nem
                  szerettem abba a gyalázatos teremtésbe”, gondolá deczember vége felé s
                  elhatározta, hogy nagy szilveszteri „csatát” rendez annak megünneplésére, hogy
                  végképen kiábrándult Lolából.</p>
					<p>S ismét sirt a czigánynak, Dongó czigánynak a szomoru hurja. Ugyszólván mind ott
                  voltak a régiek, csak Lola és Szentinczey hiányoztak. A „pokol” terjedelmes, mély
                  fekvésü szalonja valóságos alvilági rejtelmes homályba sülyedt. Oly sürü volt már
                  a szivarfüst, hogy alig látta egyik a másikat: a kába szemekre, mint egy egyre
                  sürübbödő fátyol borult rá a mámor.</p>
					<p>Szanaszét hevertek a pamlagon, kanapén, földön a huszárok s itt-ott szoprán
                  kaczajok hangzottak, - de látni már alig lehetett. Csak Livió járkált még mindig
                  nagy léptekkel fel s alá a teremben, mintha senki se lett volna nála... Erősen
                  ivott egész este, be szeretett volna csipni minden áron. Végre valami zsibbadó
                  jólét áradt el bensejében: hál’istennek, már kezdek részeg lenni, gondolá. S
                  Rodakovszkyban, mámorával csodálatosan nőtt regényes indulata. Minden Lola ellen
                  való gyülölete, mintegy rugóra pattant ki belőle. Felkapta abszinthes poharát
                  -</p>
					<p>- Veszszen el minden hűtlen szerető! orditá elkeseredetten s beledobta poharát a
                  tulsó sarokban lángoló kandalló tüzébe.</p>
					<p>- Veszszen el! - orditák a vendégek duhajon.</p>
					<p>- Megmutatom én nektek fiuk, - üvölté már erősen akadozó nyelvvel Livió, oly
                  hangon, mintha egy huszárt hordana le a front előtt, - megmutatom én nektek, hogy
                  nem leszek én egy ilyen... nőnek a rabja! Keljetek fel leányok...</p>
					<p>A háttérben, a dohányfüst ködében három-négy szines női árnyék mosódott el. Livió
                  egy tétova mozdulattal intett feléjük.</p>
					<p>- Te lész a szeretőm, - hogy hivnak? Mindegy, akárhogy hivnak... én a te urad,
                  Rodakovszky Livió, elkeresztellek Lolának s szót fogadsz nekem vagy
                  megöllek...</p>
					<p>- Nagyon részeg már, - mormogá Dodo a Rádern Gida fülébe.</p>
					<p>- „Ja das macht die Liebe nur ganz allein...” sikoltá egy szép női hang,
                  belekezdve a nótába.</p>
					<p>- Hallottátok fiuk?! Ő lesz az én szeretőm, ez a leány! Látjátok?!</p>
					<p>A szines alakok tétovázva állották körül Liviót, nem tudták, melyikőjüket
                  gondolja.</p>
					<p>- Most meg félre! - orditá Livió, - eltemetem azt a másikat. Forintos, - ide!</p>
					<p>Forintos Péter egymásután hordott a szoba közepére minden Lola emlékével
                  összefüggő tárgyat: kézimunkákat, melyeket Liviónak csinált, emléktárgyakat és
                  végül egy meglehetős nagy csomóban a Lola ott feledt különböző ruháit, szalagjait,
                  kalapjait, egy pár abbé-czipőt, shawlt, boát... Mikor a holmi mind együtt volt,
                  Livio hanyatt dült nagy karosszékébe s oda sugá legényének:</p>
					<p>- Most gyujtsd meg, fiam!</p>
					<p>Forintos Péter pillanatra tétovázva nézett széjjel, a legjózanabb tiszt ur szemét
                  keresve. Páran felugrottak: Dodo s a részegségében még szivtelenebb Radern Gida
                  Rodakovszkyhoz futottak.</p>
					<p>- Megőrültél? - kiálták kényszerü mosolylyal.</p>
					<p>- Gyujtsd meg, - harsogta Livió - kutyamosó gazember! Mersz még gondolkozni, mikor
                  én parancsolom neked. Holnap rapportra! Kiköttetlek, kutya...</p>
					<p>- De hisz ez mégis őrültség, - orditá haraggal Gida, - felgyul a ház és mind ide
                  égünk ebben a lyukban.</p>
					<p>- Hadd égjünk! - dörgé Rodakovszky villámló szemekkel. Ha nekem rossz kedvem van,
                  legyen másnak is rossz kedve. Ide égünk mind... Forintos, fiacskám, eredj, csukd
                  be az ajtókat jól, hogy a méltóságos tiszturak s a kisasszonyok közül senki ki ne
                  mehessen.</p>
					<p>Forintos halotti csöndben zárta be a nehéz tölgyfaajtókat.</p>
					<p>Bonbon, kinek hasa rémes jókedvvel hullámzott egy mély karosszékben, mely egész
                  csordultig megtelt vele - csak folyton kaczagott.</p>
					<p>- Micsoda roastbeef lesz belőlem - morgá nagyokat ütve gyomrára.</p>
					<p>E perczben a szoba közepére halmozott nagy holmi-csomó csakugyan lángot fogott. A
                  tüz kigyódzására a leányok egyszerre éktelen sikongásra fakadtak.</p>
					<p>- Fogd le őket fiacskám, édes, szerelmes fiacskám, Forintos Péter s kötözd össze a
                  kezeiket.</p>
					<p>Péter gépies arczczal ment az almáriumhoz s szedett ki madzagot az egyik
                  fiókból...</p>
					<p>És a tüz vigan égett ezalatt. Szerencsére a padlón kivül egyéb még idáig nem
                  fogott tüzet a szobában, - a „pokol” szalonja igen tágas volt s különben is igen
                  kevés butor vala benne.</p>
					<p>Csak a leányok zokogtak, sikongtak kétségbeesetten... Egynek már Forintos Péter
                  összekötötte a kezeit, ez egy sarokban ott térdelt a földön, kibontott haja
                  lelógott a padozat konyakos tócsájába.</p>
					<p>A tisztek közönyös jókedvvel üldögéltek a szobában. Többé-kevésbbé mind be voltak
                  rugva s a részeg ember ugyse bán semmit. Kiváltképen Bonbuska röhögött nagyokat,
                  pedig az ő kinyujtott lábának lapos hegye oly közel ért immár a tüzhöz, hogy majd
                  meggyuladt. - Livió behunyta a szemét és ugy kéjelgett mámoros bubánatában.</p>
					<p>A lángok azonban már a mennyezetet pörkölték. Dodonak, ki még mindig a legjózanabb
                  volt a társaságban, homloka már ránczba szökött, mert az oldalt álló zongora
                  fornérja rengeteg reccsenéssel pattant szét.</p>
					<p>E perczben zörgettek az ajtón.</p>
					<p>- Be ne eressz senkit! - orditá Livió.</p>
					<p>- Már régóta zörög valaki, méltóságos uram, jelenté alázattal Forintos Péter.</p>
					<p>Csend volt a szobában, csak az asztal alól hortyogott a kadét-princz, kinek a
                  „Skiz” olykor konyakot öntött a fülébe...</p>
					<p>Kivülről behallatszott a kisbiró szava.</p>
					<p>- Irást hoztam a postáról, főhadnagy uram!</p>
					<p>- Nyisd ki! morgá a Bonbuska, visszakapva a lábát a tüztől, mert már tényleg
                  nagyon megperzselődött.</p>
					<p>Forintos Péter hirtelen az ajtóhoz ugrott, mielőtt még Livió mást parancsolhatott
                  volna. A hosszubotos subás kisbiró lépett be.</p>
					<p>- Most jöttem meg a vasutról, főhadnagy uram, hát gondoltam, hogy mindjárt
                  elhozom...</p>
					<p>És egy gyürött, ázott gyászjelentést adott át Liviónak. Rodakovszky álmosan,
                  boszusan vette át. De aztán hirtelen felugrott, a homlokához kapott s ha a kisbiró
                  meg nem ragadja a karját, hát még bele szédül az egyre jobban lángoló
                  autodafé-ba.</p>
					<p>- Mi a baj, Livió? - mormogá Dodo, melléje lépve, miközben azonban intett a
                  legénynek és a kisbirónak, hogy a hálóbeli lavór vizét döntsék a tüzre.</p>
					<p>Livió nem szólt semmit, a fekete szegély rámáján belül egy sereg ösmeretlen,
                  szegényes hangzásu nevet látott, aztán pedig nagy betükkel ezt, hogy „Lola”, „Sängerin”, alatta németül: „hosszas szenvedés után
                  meghalt”. A temetés Pesten lesz... ekkor és ekkor... Másnap...</p>
					<p>Livió felorditott - a tüzhöz ugrott, kikapta onnan a tüz által még meg nem
                  emésztett ruhafoszlányokat - magához ölelte és hanyatt dült nagy
                  karosszékébe.</p>
					<p>- Meghalt! meghalt! nyögé aztán, merően bámészkodva bele a levegőbe.</p>
					<p>- Kicsoda? Mindnyájan felugrottak. A kisbiró s a legény már eloltották a tüzet, az
                  egész „pokol”-beli szalon egy vizben uszott.</p>
					<p>Rádern Gida felvette a földről a gyászjelentést. A leányok s a kadét kiváncsian
                  ágaskodtak a keze után.</p>
					<p>Livió hirtelen felugrott, félrelökte a kisbirót és Forintos Pétert a tüz vizes
                  zsarátnoka mellől, letérdelt és óvatosan, szeretettel szedte ki a pocsolyából a
                  Lola kalapjának, czipőinek s egyéb holmijának a maradványait. Az egyik abbéczipő
                  szerencsére még egészen épen maradt. Livió az egész szemét-csomót bluzza melléhez
                  tapasztotta s szaggatott, furcsa léptekkel indult meg a szoba legtulsóbb sarkába s
                  ott, mint valami megmart kutya, összekuporodott egy lópokróczon.</p>
					<p>Az egyik leány, egy kifestett arczu ledér dáma, kinek tán a legtöbb joga lehetett
                  arra, hogy a Livió előbbi szavait magára vonatkoztassa, felkelt, lábujjhegyen
                  hozzáment s megsimogatta a fejét.</p>
					<p>Livió azonban, mint az eszeveszett pattant föl.</p>
					<p>- Eredj te...! Egy szörnyüt káromkodott s félkézzel a zongorához lóditotta a
                  szerencsétlen teremtést. - Megöllek.</p>
					<p>Felkelt s végignézett a tiszteletteljes távolban köréje gyülekezett társaságon. A
                  kadét ismét hortyogott az asztal alatt, Bonbuska pedig édesen kifordult
                  tenyerekkel aludt, háborogva hullámzó hasával karosszékében.</p>
					<p>Livió arcza eltorzult. Látszott rajta, hogy alig birja zokogását visszafojtani.
                  Parancsolólag intett az ajtó felé.</p>
					<p>- Eredjetek ki innen... Aztán észbe kapott, s kelletlenül téve hozzá:
                  kérlek...</p>
					<p>A tisztek tétovázva néztek rá.</p>
					<p>- Eredjetek! - orditá Livió oly hangon, mintha egy brigádot kommandirozna, - sirni akarok.
               </p>
					<p>
                  *
               </p>
					<p>Mikor aztán mind kitakarodtak, Livió kikiáltott a legényére:</p>
					<p>- Forintos!</p>
					<p>A legény bejött és haptákban állott meg a főhadnagy előtt.</p>
					<p>- Parancsol méltóságos uram!</p>
					<p>- Gyere közelebb!</p>
					<p>A legény közelebb jött.</p>
					<p>- Még közelebb!</p>
					<p>Livió szemében könyek csillogtak. Felemelte a két karját: valakivel meg kellett
                  osztania bánatát. Forintos Péter azt hitte, hogy pofon akarja vágni s gyengéden
                  félrebillentette a fejét. De Livió nem bántotta: a nyakába borult és keserves
                  bánatában magához ölelte a derék fiut.</p>
					<p>- Meghalt fiam, meghalt, - tudod-e, hogy meghalt...</p>
					<p>S Livión kitört a ritkán siró emberek zokogó nyavalyája. Forintos Péter is
                  könnyezett. Őszintén, igazán: sok pénzt kapott ő Lolától, a miért az a leány
                  vallatni próbálgatta, hogy egyet-mást kitudjon a szeretőjéről.</p>
					<p>- És pedig oly igen nagyon szerette a főhadnagy urat...</p>
					<p>- Igazán, te Péter? - kaczagott zokogása közben Livió. Igazán te Péter? Ugy-e,
                  hogy szeretett?</p>
					<p>- Nagyon szerette a főhadnagy urat! - zokogott a legény.</p>
					<p>- Gyere, ülj le mellém, fiam Péter - mondá Livió tántorogva csoszogván a
                  kanapéhoz. Aztán mesélj nekem róla, mert különben meghalok... Ugy-e szép volt?</p>
					<p>- Szép volt, főhadnagy ur!</p>
					<p>- Ugy-e jó volt?</p>
					<p>- Jó volt, főhadnagy ur... akkor éjjel is, mikor a méltóságos ur a bálba ment,
                  egész éjszaka ott sirt a hálóban. Agyon akarta lőni magát. Ugy vettem ki a
                  pisztolyt a kezéből.</p>
					<p>- Édes fiam Péter, add ide most nekem azt a pisztolyt, zokogá mérhetetlen
                  bánatában Livió. Ugy-e ide adod?</p>
					<p>Forintos Péter továbbra is csak mereven ült a kanapén, mintha nyársat nyelt volna:
                  kezei mint a Fáraók szobrain párhuzamosan lapultak térdeire.</p>
					<p>- Nem adom oda, főhadnagy uram, mondá mély komolysággal, nyugodtan.</p>
					<p>Livió lecsuszott a kanapéról s térdre esett a padlón, a legénye előtt.</p>
					<p>- Add ide édes fiam Péter, ugy sem tudok én már tovább élni, könyörgött
                  Forintosnak összekulcsolva a kezeit. Egészen meg volt háborodva.</p>
					<p>- Nem adom oda főhadnagy uram, mondá továbbra is rendületlenül a legény, közben
                  félénken simogatta durva tenyerével zsiros nadrágja térdét.</p>
					<p>- Nem adod ide? Ejnye Forintos... fiam... te se... szeretsz engemet... Nem
                  szeretett engem... senki... csak... ő, ő meg... meghalt...</p>
					<p>Livió egy halomba esett össze a vizbe és konyakba ázott padlón s azután
                  elhallgatott. Pillanat mulva már hosszukat és mélyeket lélegzett. Elaludt.</p>
					<p>Forintos Péter egy darabig még ott maradt fárao-szobor ültében a kanapén, de aztán
                  egy sóhajjal körültekintve, hogy mennyi takaritani való lesz itt a szobában,
                  felkelt. Szó nélkül felkapta izmos karjaiba urát s lefektette az ágyba.</p>
					<p>Aztán visszament a szalonba s még egyszer elkáromkodva magát a tenger romboláson,
                  amit az urak elkövettek a szobában, elgondolta, ugy is veszett fejszének a nyele,
                  - hát kiitta az asztalon maradt pálinkát. Nem tehetett róla, de igen szerette a
                  szeszes italokat.</p>
					<p>Livió régi órája a kandalló párkányán akkor ütötte el a tizenkettőt. Forintos
                  Péter már kissé mámoros lehetett. Elméje lassan mozgott: végre eszébe jutott: hisz
                  Szilveszter estéje van! Felemelte azt a nagy vizes poharat, melybe összeöntötte a
                  konyak, chartreuse, absinth és némi vörös bor maradékát s elcsodálkozott.</p>
					<p>- Hát senki se kocczint velem?... Gyere komám, kölyök-ujesztendő, kocczints te
                  velem... Magam csak nem ihatok, mert hisz ökör iszik magában... Éljen az
                  ujesztendő!</p>
					<p>*</p>
					<p>Másnap délután Livió sápadtan, mint a halál robogott egy fiakkerban a
                  nagymező-utcza... maga se tudta hányadik szám alá. Onnan temetik Lolát...</p>
					<p>Kétségbeesett, részeg álma alatt némileg pihent, de ébredése aztán rettenetes
                  volt. Nem tudott egy szót se szólni. Most látta csak teljes mértékben, hogy
                  mennyire szereti ezt a démoni fekete leányt.</p>
					<p>A kocsi megállott.</p>
					<p>- Ez az a ház? mormogá Livió mintegy lázas álomban s kinézett az ablakon.</p>
					<p>- Igen az, mondá a kocsis határozottan s széditő pálinka-aromát lehelt be a
                  kinyitott ajtón.</p>
					<p>- De még se lehet a, mormogá tovább Livió. Hol vannak a temető kocsik?... Hisz nem
                  áll itt a kapu előtt egy lélek sem.</p>
					<p>Pedig ez volt az a magas szép háromemeletes ház, melynek második emeletén öt
                  ablakos utczai lakása volt Lolának. Oh hisz Livió jól ismerte azokat a második
                  emeleti ablakokat... Ott a negyediken akart egyszer kiugrani Lola. Felnézett
                  rájuk, semmi különös se látszott rajtuk...</p>
					<p>- Elkéstem, mormogá, tán jobb is, nem tudtam volna a temetést végig nézni...</p>
					<p>S majdnem minden gondolat nélkül, teljes eltompultságban lassan ballagott fel a
                  lépcsőn.</p>
					<p>Közben találkozott a jól ismert házmesterrel, kit azonban igy nappali fényben alig
                  ismert meg, - aztán a házmesternével, - de szökött előlük, nehogy valamit
                  bizonyosan megtudjon, mielőtt felért volna. - Felér: becsenget: a régi szobaleány
                  nyitja ki az ajtót: Livió ránéz... Semmi, semmi jel...</p>
					<p>- De az Istenért, micsoda irtózatos dolog történt itt? - orditá Livió.</p>
					<p>A szobaleány ismerte a főhadnagyot s látván, hogy haragszik, szó nélkül tünt el a
                  mellékszoba tuniszfüggönyei mögött. Livió ugy érezte, mintha mázsás
                  vaskalapácsokkal pörölyöztek volna agyában. Hevesen nyitott be az ebédlőbe: senki;
                  kétségbeesetten fordult be a boudoirba s ott aztán mintha legyökerezett volna a
                  lába, ámulva állott meg a küszöbön.</p>
					<p>A nagy szoba vörhenyes-kékes félhomályában, elmosódva uszott a menyezetes ágy
                  fehér függönyvitorlája; a másik, sátorszerüleg felcziczomázott sarokban pedig egy
                  nagy tigrisbőrön egészen hátrahuzódva, valami fantasztikus keleti pongyolában ült,
                  mint egy másik tigris: Lola. Szemei hidegen, gunyosan tapadtak Livióra.</p>
					<p>- Na főhadnagy ur, - kaczagott a fekete leány - eljöttünk hát a Lola
                  temetésére?</p>
					<p>Livió még mindig mintegy megháborodva állott a küszöbön.</p>
					<p>- Megijedtél mi? - kaczagott az ördögi teremtés és végig kuszva a tigrisbőrön, a
                  fejére feküdt - s a füleit simogatva, vad szenvedélylyel nézett a főhadnagyra. -
                  No ne busulj, nem haltam meg, - ha nem hiszed, gyere csókolj meg...</p>
					<p>Fekete virágos, aranysárga pongyolája szinte átlátszó szövetével csábosan rajzolta
                  ki pompás alakját.</p>
					<p>Livió még mindig nem hitt a szemének. Imbolyogva támaszkodott az ajtónak.</p>
					<p>- De Lola, az Istenért...</p>
					<p>- Mit az Istenért... mondá czinikusan Lola felkönyökölve a tigris fejére és fekete
                  selyemharisnyás lábaival dobolva az alacsony kereveten, - hát összevesztünk;
                  mindketten egyformán makacsak és daczosak vagyunk; tudtam, hogy te ugy se jösz el
                  hozzám, hát gondoltam, hogy igy valahogy csak el tudlak csalni magamhoz... Nos?
                  Jer ide kezet csókolni...</p>
					<p>Livió arczán őrjöngő mosoly játszódott. Lassan, a homlokát simogatva, indult el a
                  gonosz leány felé.</p>
					<p>- Csak közelebb, méltóságos kamarás ur! - mormogá Lola. Ugy ni! ott most térdeljen
                  le... kiáltá feltérdelve a tigrisbőrön s összefonva a karjait. Ördögien
                  mosolygott.</p>
					<p>Livió három lépésnyire a tigris fejétől letérdelt a szőnyegre. Nem volt semmi
                  akarata: a fájdalomban összefagyott lelke valami kimerült kéjes örömérzetben
                  engedett fel. Tehetetlenül várta a leány parancsait.</p>
					<p>- Na hát barátom - kiáltá Lola, szája elé emelve mutató ujját - fogod magad ezután
                  tisztességesen viselni?</p>
					<p>- Fogom - mormogá Livió összetörve.</p>
					<p>- Nem fogsz ezután az én dolgaimba avatkozni - nem fogsz meglepni, s csak akkor
                  jösz el hozzám, a mikor én megengedem?</p>
					<p>- Amikor te megengeded, ismétlé gépiesen a hipnotizált ember az utolsó
                  szavakat.</p>
					<p>- Nem fogsz utánam leskelődni? folytatá Lola kérlelhetetlenül, nagy örömöt találva
                  áldozata kuszásában. Két ragyogó gyürüs kezét a tigris szájába tette és annak
                  hegyes fogaival játszott.</p>
					<p>- Nem fogok, mormogá a főhadnagy lesütve a szemét.</p>
					<p>- Mindezt meg fogod tartani és... szeretni fogsz engem?</p>
					<p>- Igen... - Livió félénken, mint egy iskolás gyerek, pillantott föl rá.</p>
					<p>- És most, mormogá kéjesen kinyujtózva Lola s diadalmasan nézve végig a térdeplő
                  huszártisztet, - s most jer édes Livióm és ölelj meg...</p>
					<p>Felemelte két gyönyörü karját: a pongyola ujjai, mint sárga szárnyak libegtek
                  oldalán...</p>
					<p>- Jer, ölelj meg.</p>
					<p>Livió térden oda kuszott mellé s mint egy tizenhat éves fiu, ki először áll
                  asszony előtt, félénken emelte fel ügyetlen kezét.</p>
					<p>Átölelték egymást: Lola kezeibe vette az ördöngős fekete főt s maga elé tartva,
                  merően nézett a szemébe, megrészegitette lelkét sátáni lényének minden
                  csábjával.</p>
					<p>Aztán megcsókolta áldozata vonagló száját, szinte vérig harapva ajkait, -
                  megcsókolta, mintha egész lelkét magába akarta volna szivni.</p>
					<p>Livió nem birta tovább: arcza eltorzult a fájdalom, a szégyen, a kéj s a boldogság
                  vegyes érzelmeitől...</p>
					<p>- Sirsz... mormogá kimondhatatlanul édes, dalos hangon Lola, - aranyos, egyetlen
                  Livióm. - Megbántottalak ugy-e? ne haragudj, bocsáss meg... nem leszek többet
                  rossz... hisz oly végtelenül szeretlek... susogá mélán, sóhajszerüen a
                  fülébe.</p>
					<p>Livió büszke, férfias arcza gyermekes daczossággal bujt a pongyola ránczai közé.
                  Oly üde, friss érzelmek sarjadzottak ki repeső szivében, a milyeneket eddig nem
                  ismert. Hisz igaz... sose volt még szerelmes.</p>
					<p>- Megcsaltál - zokogá fuldokolva, s pedig olyannal, a kit még pofon se
                  üthettem...</p>
					<p>Lola mint egy jaguár pattant fel s ugy pofon ütötte mérhetlen dühében Liviót, hogy
                  mind az öt ujjának a nyoma az arczán maradt. Livió mint az összemart, megvert
                  kutya huzódott a függöny ránczai közé. De az ördöngős leány utána ugrott s
                  összevissza karmolta arczát, fejét, nyakát...</p>
					<p>- Hát nem megmondtam, te nyomorult, orditá dühében, hogy nem türök semmiféle
                  szemrehányást... Ki innen, el a szemem elől... többet be ne merd ide tenni a
                  lábadat!...</p>
					<p>Lola habosan lengő bajadér pongyolában felugrott s a csengőhöz futva, megrántotta
                  azt. A sunyiképü markos inas bejött.</p>
					<p>- Schani, dobja ki a főhadnagy urat.</p>
					<p>Az inas közönyös arczczal nyugodtan maradt a helyén s csak a menyezetet nézte.</p>
					<p>Lolát felbőszitette ez a közönyösség; vastag, küzönséges hangon orditott rá:</p>
					<p>- Nem hallottad? Hozz egy pohár vizet a méltóságos urnak...</p>
					<p>Az inas kiment.</p>
					<p>Lola pillanatig ott állt még a helyén, de aztán nyilván elszégyelte magát s a
                  körmét kezdette piszkálni. Majd közönyösen vállat vont, a török asztalkához lépett
                  s egy czigarettára gyujtott. Később hirtelen megfordult -</p>
					<p>- Livió, nem akarsz egy czigarettát? - kérdé.</p>
					<p>Livió nagynehezen feltápászkodott s szó nélkül rágyujtott. Majd töprengve kezdett
                  fel s alá sétálni a szobában. Lola, ki ismét a tigrisbőrre ült, éber figyelemmel
                  kisérte minden mozdulatát. Livió arcza lassankint felvette öntelt és mokány
                  kifejezését s épen a méltatlankodó boszuságot akarta magára ölteni, mikor Lola
                  egyszerre a nyakába ugrott. Olvadó, simulékony teste a lenge pongyolával
                  szenvedélyesen folyta körül a huszár sujtásos atilláját. Livió lerogyott a
                  szmirnára, - a leány mellére térdelt s pillanatra, mély halálos gyülölettel néztek
                  egymás szemébe. Aztán ajkaik lassankint közeledtek s egymást irtó gyülöletük egy
                  épp olyan foku, szenvedélyes szerelmes csókban olvadt fel...</p>
					<p>Nem szóltak egy szót sem, - nagyon szerették egymást azzal a halálos mély
                  szerelemmel, mely oly annyira hasonlit a gyülölethez...</p>
				</div>
				<div type="chapter">
					<head>IV.</head>
					<p>Lolának egy éves szerződése volt egy dalcsarnoknál Pesten: Livió, miután most már
                  nem tudott nélküle élni, eleinte hosszabb szabadságot kért, de aztán ennek a
                  leteltével nagybátyja, egy a hadügyminiszteriumban alkalmazott generális
                  közbenjárásával, a gendarmerie-kurzus tanárjává neveztette ki magát Pestre. Igy
                  hát mindig Lola mellett lehetett.</p>
					<p>Az első hónap kibékülésük után paradicsomi boldogságban telt el. Livió valósággal
                  elmarta a Lola körül ólálkodó gavallérokat s mióta aztán egy ismert fővárosi
                  donjuánt kegyetlenül összevágott, egy zsidó urat pedig, ki szinte mázsaszámra
                  hordta az ékszereket a szeretője után, keményen elvert a lovagló pálczájával, -
                  kicsit békében is hagyták őket. - Livió minden este ott volt a dalcsarnokban egy
                  külön állandó páholyban s mikor a Lola száma jött, éneke alatt folyton idegesen
                  nézett körül s éber figyelemmel kisérte, hogy kik gyönyörködnek leginkább
                  Lolájában.</p>
					<p>Ezeket aztán halálosan gyülölte s szemmel tartotta... Az igazgató kezdett már
                  görbe szemmel nézni az izgága főhadnagyra s később, ha csak lehetett, nem adatott
                  páholyt neki. Elrontja az egész üzletemet, mormogá a bérkocsisképü otromba ur, -
                  hiába; az olyan chansonette-énekesnő, a ki szerelmes, tökéletesen elromlik, - a
                  müvészetet csak a változatos élet emeli... mi, Veilchenzweig? A karmester, ki épp
                  akkor irt egy „Lola” czimü gyönyörü keringőt, megvakarta halántékfürteinek a
                  helyét s igenlőleg bólintott.</p>
					<p>De Livió igen boldog volt, - a legboldogabb tán egész életében. Alig ismert magára
                  - valósággal elkábult attól az üde szerelmi érzelemvilágtól, mely hervadt
                  lelkében most egyszerre kinyilt. Azon kapta magát rajta, hogy boldog mosolylyal
                  ébred fel reggelenként, ugy mint gyerekkorában; - de leginkább azon csodálkozott,
                  hogy semmi más nő nem érdekli. A mint reggelenként gyalog bement a
                  Károlykaszárnyába s a pipiskemód pihegő varróleányok igéző szemekkel pislantottak
                  daliás alakja felé, csak közönyösen nézett végig rajtuk, legfeljebb csupa
                  sajnálatból mosolygott kicsit rájuk. Egész lénye megenyhült, megszelidült: Livió
                  hires volt kegyetlen szigoruságáról, s ime most a gendarmerie-kurzus rettegő
                  legénysége csodálkozással tapasztalta, hogy a félelmes főhadnagy még egyiköjüket
                  se verte meg. Pedig Livió a szolgálatban nagyon goromba tudott lenni; egyszer már
                  három hétre be volt csukva, a miért egy káplárnak a bokáját átütötte
                  sarkantyujával. - A délutánt aztán többnyire Lolával töltötte. Lola
                  végigheveredett a tigrisbőrön, czigarettázott s ugy tett, mintha nem ügyelne
                  Livióra, pedig minden gondolatát figyelemmel kisérte. Livió a földre ült s nála
                  szokatlan nyugalommal nézett ki az ablakon a februári téli világba. Keveset,
                  ugyszólván semmit se beszéltek egymással, tán nem is tudtak volna... Elég volt
                  nekik az, hogy egymás mellett érezték magukat.</p>
					<p>És csodálatos, szinte természetellenes érzelmi szélcsend állott be e két
                  zabolázatlan vérmérsékletü lény között, ugy mint nagy viharok közepette is vannak
                  perczekig tartó tökéletes nyugalmi időszakok, mikor tán az egyforma erős
                  ellentétes áramok találkozása folytán jön létre csend... Most ujból s szinte
                  egyszerre kitörő szenvedélyükkel, valósággal hipnotizálták egymást. Lola, ez a
                  vad, tigristermészetü leány, egész megszelidült, kedvessé lett. A két szerelmes
                  szinte nem ismert se egymásra, se magára. Gyakran, mikor órákhosszat hevertek
                  egymás mellett a kereveten szótlanul, egyszerre, szinte egy gondolatban néztek
                  egymásra.</p>
					<p>- Te volnál, ez Lola? - mormogá Livió.</p>
					<p>- Csakugyan te volnál Livió? - susogá Lola.</p>
					<p>- Boldog vagy? - kérdé néha a huszárt a leány.</p>
					<p>- És te Lola?...</p>
					<p>Akár naphosszat elüldögéltek volna igy egymás mellett. De legjobban szerették a
                  félhomályt. Ha az inas bejött, hogy meggyujtsa a nagy lámpát, menten káromkodva
                  kergette ki Livió a szobából. Lola tudott pár Heine-dalt könyv nélkül s azokat
                  susogta a Livió fülébe. Oly véghetetlenül jól érezték igy magukat, hogy esténkint
                  Livió gyakran ijedten kapott órájához s kiáltott a boldog ábrándokban szundikáló
                  Lolára:</p>
					<p>- Lola, hamar öltözz fel, elkésel az előadásról!...</p>
					<p>Lola ilyenkor unottan tápászkodott fel s ásitva mondogatá:</p>
					<p>- Nincs kedvem énekelni...</p>
					<p>S csakugyan napról napra kedvetlenebbül, sőt rosszabbul énekelt. Utálta azokat a
                  kéjéhes arczokat, melyeket pár hónappal ezelőtt még oly müvészi agyafurtsággal
                  bolonditott el. Most, ha ledér mosolyokkal bámultak rá s biztatólag sipegtek
                  feléje, hogy „bravo Lola”, csak dühbe jött s nyelvét öltögette ki rájuk. Végre már
                  pusztán csak Liviónak énekelt. A közönség elégedetlenkedni kezdett, Livió pedig
                  kihivó büszkeséggel nézett végig a törzsvendégek savanyu ábrázatán.</p>
					<p>Egy nap valami külföldi herczeg, egy igen nagy ur, jött el külön a Lola kedvéért
                  az előadásra. Az igazgató hentes kezeivel megveregette az énekesnő csupasz vállát
                  s biztatólag vigyorgott rá.</p>
					<p>- Na ma jól viseld magad s holnap ezres bankókba takaródzhatol... - Az igazgató
                  minden művésznőjét tegezte.</p>
					<p>Lola vállat vont. De azért csak felrakta rengeteg értékü ékszereit mellére,
                  feltette fejére a hires, óriás darazsat, melynek szemei ritka nagy rubinokból,
                  aranypántos teste szafirbetétekből, feje fekete opálból, lábainak és csápjainak
                  vége pedig ragyogó brilliántokból való volt... lábaira pedig azt a két
                  tizenöt-tizenöt brilliánttal berakott egyszerü karpereczet csatolta rá, melyeket
                  egy oly tönkre ment nagyurtól kapott, a ki, hogy ezeket megcsináltassa neki,
                  betört, lopott... s szégyenében aztán főbelőtte magát. „Megálljatok csak” -
                  mormogá dühösen fordulva el - „megálljatok, majd adok én a ti herczegeteknek!”</p>
					<p>Mikor Lola kilépett a szinpadra, a herczeg pár magyar mágnással már ott ült egy
                  páholyban. A nagy ur eleinte leereszkedőleg mosolygott, de mikor látta, hogy ez a
                  csökönyös primadonna egyre csak annak a tulsó sarokbeli huszár-főhadnagynak
                  énekelgeti legszebb dalait, hát tüntetőleg pár idegen kiejtésü bravot kiáltott
                  fel a szinpadra. A vele levő urak elégedetlenkedve csóválták a fejüket, egyiköjük
                  még fel is kelt s kiment az igazgatóhoz, ki csak ökleit szorongatta s egyre
                  káromkodott csehül meg németül. Végre aztán a herczeg mást gondolt. Lolát már
                  negyedszer hivták ki, s épp bravur dalába kezdett bele, mikor a herczeg
                  sajátkezüleg dobott fel lábai elé egy kis bokrétát, melybe ugy látszik szándékos
                  ügyetlenséggel volt beletéve egy nagy értékü széles nyakék. Lola elsápadt dühében,
                  nagyot rugott a bokrétán, ugy, hogy az visszarepült a nézőtérre, ugyszólván a
                  herczeg orra elé; a kiesett ékszert pedig egy ügyes lóditással a virágárus leány
                  nyakába hajitotta s félbeszakitva dalát, nyersen kiáltott rá:</p>
					<p>- Menjen el helyettem azzal az urral mulatni...</p>
					<p>Aztán ismét mosolyogni kezdett, keringőlépésbe esett és hallatlan sikerrel dalolta
                  el a couplet utolsó szakaszát. Még egy hosszu, hű csókot intett a tapsoló Liviónak
                  s aztán az ő szokott módja szerint apró, villámgyors léptekkel hátrálva, kilebbent
                  a szinpadról.</p>
					<p>A következő perczben aztán nagy botrány lett a szinfalak mögött. Az igazgató vörös
                  kezeit ökölbe szoritva, mérhetetlen dühvel rontott Lolára.</p>
					<p>- „Bestie!” - meg akarta verni, de Lola oly szemekkel nézett rá, hogy
                  visszarettent. Az egyik mágnás, ki ugy látszik vigalmi adjutánsnak volt a külföldi
                  herczeg mellé kinevezve, felcsipte monokliját s rá se hederitve az ajkait
                  harapdáló énekesnőre, magas hangon hordta le az igazgatót:</p>
					<p>- Hálljá mágá, - izé, Sie Khinezer! kiutasittatom magát a maga Veilchenzweigjével
                  együtt a főkapitánynyal Pestről, ha még egyszer ilyen szégyen...</p>
					<p>Az igazgató kóczos haját tépte, szeme vadul forgott...</p>
					<p>- Bocsánat méltóságom uram, bocsánat...</p>
					<p>Vállon ragadta Lolát, - de Livió épp e perczben rosszat sejtve, odatoppant.</p>
					<p>- No, mi az, mi az? Hallgasson vén szamár, - mordult az igazgatóra s karonfogva
                  szeretőjét fiakkerbe ültette és elrobogott vele.</p>
					<p>A kocsiban aztán összecsókolta a dühében még mindig siró Lolát.</p>
					<p>- Hál’ Istennek, hogy otthagytad ezt az undok fészket, most legalább egészen az
                  enyém leszel.</p>
					<p>Szenvedélyesen borultak egymás nyakába. Lola még mindig sirt.</p>
					<p>- Az ember ilyen léha fráterekkel kedveskedjék!... Mosolyogni erre a sok utálatos
                  korhelyre, mikor másba vagyok szerelmes... Nem, nem birtam volna ki tovább:
                  különben is most, hogy téged szeretlek, érzem, se játszani, se énekelni nem tudok.
                  Nem vagyok se elég fess, se elég kaczér, nem tudok a szinpadról senkivel se
                  kokettirozni, mert mindig csak a te szemedet keresem... Elhanyagolom magamat,
                  lompos lettem s nem akarok senkinek se tetszeni, csak neked... Nem vagyok én most
                  énekesnőnek való, nem vagyok én most semminek se való, legfeljebb csak... csak
                  valami tisztességes asszonynak...</p>
					<p>Livió ragyogó szemekkel nézett rá.</p>
					<p>- Édes szerelmes Lolám...</p>
					<p>De Lola tovább füzte gondolatait...</p>
					<p>- Mit?! Az a herczeg azt hiszi, hogy nekem az ő pénze imponál?! Utálom, gyülölöm a
                  pénzt - s még jobban azokat, a kik adják... azokat a büszke urakat, a kik azt
                  hiszik, hogy a pénzükért a lelkemet is megvásárolhatják. Hohó! nem ugy van! a
                  testemet azt vehették - de a lelkemet, azt még nem adtam oda senkinek, - csak
                  neked Livió...</p>
					<p>- S azt hiszed, tevé hozzá, merően a szemébe nézve a főhadnagynak - azt hiszed,
                  hogy a mióta igazán szeretlek, el tudnék pénzt fogadni tőled? - Nem, soha; - ha
                  tudnád, mily utálatos emlékek kötnek a pénzhez.</p>
					<p>Zokogva borult a Livió vállára. A ki most látta volna ezt a szelid, szerető
                  asszonyt, nem hitte volna el, hogy ez a hirhedt courtisane, a kit „Lola, the Black
                  Demon” név alatt hirdettek a plakáton.</p>
					<p>A kocsi szélsebesen hajtott el a Stefánia-ut zöldelni kezdő fái alatt. Gyönyörü
                  tavaszi éj volt, a magasan járó hold ábrándosan világitotta meg a ködben uszó
                  tájat.</p>
					<p>Lola a nyitott kocsiból a Livió karjai közül őszinte rajongással nézett fel az
                  égre.</p>
					<p>- Istenem, - mormogá aztán busan sütve le a sok éjszakázástól nehéz, bünös szeme
                  pilláit, - óh ha lehetnék még egyszer ártatlan s tizenhat éves és szerethetnélek
                  téged először...</p>
					<p>*</p>
					<p>És Lola csakugyan otthagyta a dalcsarnokot: persze óriási összeget kellett fizetni
                  a szerződésszegésért, de hát ő kijelentette Liviónak, hogy mostanában különben se
                  akarna többet énekelni.</p>
					<p>- De hát mit akarsz csinálni? - kérdé kissé félénken Livió.</p>
					<p>- Téged szeretni... mormogá Lola a maga komoly courtisane érzelmességével. Nagy,
                  fekete szemei forró, emésztő tüzzel tapadtak Livióra. Hisz, ha akarod, cseléded,
                  szolgálód leszek... Érzem, ha most el kellene válnom tőled, hát meghalnék...</p>
					<p>Ékszerei egy részét potomáron adta el, hogy a bánatpénzt lefizethesse. Az
                  igazgató, a mennyire csak tehette, zsarolta, perrel fenyegetődzött. Lola pedig, ki
                  előtt a pénznek alig volt értéke, bőven fizetett, mert minél hamarabb szabadulni
                  kivánt az egész „bandától”. Livió maga akarta az összeget helyette letenni, de
                  Lola nem fogadta el ajánlatát, másrészről meg neki magának se volt pénze, mert az
                  őszi bécsi kirándulások egész meglévő készletét felemésztették, hitelezői pedig
                  már nem akartak többet kölcsönadni. Livió a haját tépte dühében, mikor nem tudta a
                  pénzt a záros határidőre előteremteni, haragjában legcsökönyösebb hitelezőjét,
                  Gegenstand Izidor ékszerészt, még pofon is ütötte s ki is dobta. De mindhiába: a
                  vége mégis az lett, hogy a kirugott Gegenstand ékszerész úr visszajött s potomáron
                  megvette Lola ékszereinek egy részét. Livió szégyelte magát, de mit tehetett róla,
                  megesküdött, hogy ha lopnia kell is, de pénzt fog keriteni...</p>
					<p>S Lola egyszerre eltünt a mulató világ szinpadáról. Még hetekig jártak a
                  háromtokás bankárok az igazgató nyakára, lázasan kérdezősködve a primadonna után,
                  de miután egyre csak azt a mérges feleletet nyerték, hogy „szerelmes, eltünt,
                  meghalt”, hát végre lassan elfelejtették s helyette mást, a vetélytársnőjét
                  „Signorita Diabolát” tették meg csillagnak. Még Veilchenzweig is, a karmester
                  „Diabola” czim alatt adta ki hiressé lett „Lola” keringőjét...</p>
					<p>A lüktető, még metsző levegőjü áprilisi napok folytán azonban költőien feslett ki
                  a tavasz, a hosszu tél zimankós ködéből. Még didergett az álmodó természet, de az
                  égen királyilag felvonuló nap pazar fénye alatt már mintegy reményteljes mosolyban
                  zöldeltek ki a rügyedző fagallyak. A meggémberedett, macskahátu budai hegyek,
                  szinte álmaikból ébredve, nagyot lélegezve, gőzölögtek a tavaszi láztól a
                  költögető napsugarak alatt... A János-hegy mogorva dombja alatt haladt el kocsijuk
                  s Lola örömittasan szivta magába a tavaszi levegőt.</p>
					<p>- Mily boldog vagyok, édes szerelmem, Livióm, mormogá az egyszerüen öltözött
                  leány, kinek éjszakázáshoz szokott arcza, a nagy természet metsző légü szinpadán
                  szinte betegesen sápadtnak tünt fel.</p>
					<p>A Hárshegy alatt megállitották a kocsit. Lola, mint a gyermek ugrott le a földre s
                  futott a zöldelni kezdő erdőbe. Feltartotta két karját s csodás bájjal forgolódott
                  maga körül, nem tudva tuláradó örömében merre szaladjon... Végre szomoruan megállt
                  s elgondolkozva nézett le a földre. Majd ellenzőül használva a már perzselő nap
                  ellen tenyerét, elbusulva pillantott fel az égre... s elsirta magát.</p>
					<p>- No mi baj, édesem? kérdé Livió gyöngéden s kardjában botorkálva, gyorsan melléje
                  futott.</p>
					<p>- Semmi, mormogá, mintegy álomban Lola, tulságosan boldog vagyok... képzeld el
                  Livió, folytatá aztán sugva, mintha attól félt volna, hogy a nagy felséges
                  természet meghallja s megharagszik rá érte - képzeld el - még sohse voltam igy a
                  szabad ég alatt...</p>
					<p>Livió mosolygott.</p>
					<p>- Sose voltál idekint? De hisz pedig te ugy-e pesti leány vagy Lola, mi?</p>
					<p>- Persze, hogy az vagyok, mondá Lola sebesen, de aztán hirtelen abba hagyta a
                  beszédet s a gyepesedő tisztásra futott. Ott egész pompás testének hosszában hasra
                  feküdt s gőgicsélő szavak közepette dédelgetett, csókolgatott össze egy
                  kökörcsint.</p>
					<p>- Vigyázz, szólt Livió gondtalanul mosolyogva, - megfázol, hisz még egész nedves a
                  föld...</p>
					<p>Aztán ismét kocsiba ültek s hajtottak tovább Budakesz felé. Livió ott vett ki a
                  falu végén egy villa forma épületet, - ott akart lakni Lolával. Ordináncza és
                  legénye előre mentek három lovával...</p>
					<p>- Persze, hogy pesti lány vagyok, mormogá Lola a Rodakovszky köpönyege alá bujva s
                  előbbi témájukat folytatva. Nem láttad nálam soha azt az öreg asszonyt, a
                  konyhaajtóban, én mindig csak ugy szólitottam, hogy „néni”? - látod az az anyám;
                  szegény mosóné volt... Apám, az azt hiszem nincs, mert az anyám sohse beszélt
                  róla... Az igazi nevemet tán nem is tudod... no de nem is mondom meg neked, minek?
                  Különben magam se tudom, hogy az anyám neve-e vagy a másé... Eh vigye az ördög az
                  egész dolgot, gondoljunk másra. - Ugy-e furcsán nézek ki ebben az egyszerü
                  ruhában? Nem vagyok kissé lompos? Látod ez különös, ha szerelmes vagyok, sohse
                  törődöm magammal semmit...</p>
					<p>Odaértek a faluba. Lola majd kiugrott a kocsiból örömében, mikor a villát
                  meglátta. Mindez annyira uj volt neki.</p>
					<p>Azonnal a lakás rendezéséhez fogott: feltürte ruhája ujjait és seperni próbált. De
                  bizony sehogyse ment.</p>
					<p>- Hagyja nagysága, mormogá a vén sváb asszony mosolyogva...</p>
					<p>Livió minden reggel belovagolt a városba, délután pedig visszaügetett Lolához a
                  faluba. Csodálatosan boldogan teltek a napok. Sose veszekedtek, soha egy nehéz szó
                  nem esett közöttük, - szinte már nekik maguknak is feltünt a dolog: szinte
                  megijedtek ettől a fellegtelen boldogságtól. Április vége felé messzire
                  elsétálgattak a zöld erdőkbe, többnyire szót se szólva egymáshoz, csak egymás
                  kezét fogva és lóbálva, ugy mint a baka meg a szolgáló vasárnap délután...
                  Gondolataik mögöttük mint egy másik pár szintugy karon fogva kisérték őket...
                  Minek is kellett volna nekik akkor beszélniök? Csak néha pislantottak ugy lopva
                  egymásra, s ha aztán rajta kapták egymást, zavarba jöttek s elpirultak... Mert
                  hisz végtére is mind Livió, mind Lola tapasztalt férfi és nő voltak s mámortalan
                  perczeikben bizonyára nagyon higgadtan tudtak gondolkozni.</p>
					<p>Jól megértették ők egymást - jól tudták ők, hogy nekik ennek a teljes erővel
                  kitört szerelemnek már oly régóta lappangó betegségét, most egyszer és
                  mindenkorra ki kell állniok, hogy végre valahára nyugton legyenek egymástól.
                  Csakhogy melyik fogja a rövidebbet huzni...? Szerelemben ritkán gyógyul ki mind a
                  két fél teljesen - az egyik rendesen hosszabb időre, esetleg örökre béna marad. És
                  a szerelmük alapjául szolgáló, mély gyülöletükből eredő önzésüknél fogva,
                  mindketten őszintén remélték, hogy másikójuk kerül ki a szerelmi viadalból
                  sebzetten... Lola, ki naiv és szerelmes perczein kivül, roppant hideg és éleslátó
                  tudott lenni, már előre látta a szerelem végét. Pesszimista volt, de tán kissé
                  azért, hogy az ellenkezőre hivja ki a sorsot... Néha annyira ment a sors elleni
                  daczában, hogy irni akart Ronachernek: szerződést szeretett volna ajánlani neki
                  augusztus elsejére... csak azért, hogy a fátumot kiméletlensége által
                  lekenyerezze...</p>
					<p>- Istenem, gondolá néha összerázkódva, hogy fogjuk egymást gyülölni, ha már nem
                  szeretjük többet egymást!...</p>
					<p>De hát most szerették egymást s Lola is, Rodakovszky is impresszionisták voltak és
                  nem törődtek a pillanaton kivül egyébbel. Május első napjaiban valóban annyira
                  boldogok voltak, hogy szinte hittek boldogságukban.</p>
					<p>Az első időben az üde szabad levegő valósággal megártott Lolának, - sápadt lett s
                  a sok járkálástól és mozgástól kis „tornalázt” is kapott. Nem volt az ő éjszakázó,
                  dorbézoló természete az ily egészséges élethez szokva. Az erdei, tavaszi lég majd
                  megölte őt.</p>
					<p>Megfogyott, beteges lett, ugy, hogy egyszer vagy négy-öt napig egyhuzamban ki se
                  mozdult a szobából. De aztán egyszerre kipirult, mint a pünkösdi rózsa. Arcza
                  kipirosodott, lesült a napon; rövidujju ruháiból kibuvó karjai és pompás nyaka is
                  megbarnultak a májusi hévben.</p>
					<p>Mialatt Livió a városban volt, szolgálati ügyeit végezte, azalatt Lola otthon a
                  kanapén heverészett, pihent, lustálkodott, álmodozott, vagy pedig a kert gyepére
                  feküdt le és sütkérezett neufundlandija oldalán a napon. Majd elindult kutyájával
                  a faluba s vizitelt a parasztasszonyoknál. Szörnyen jól el tudott beszélgetni
                  velük, nem csuda, hisz ő is közülük való volt. S a parasztok is nagyon szerették.
                  Néha egész délelőttöket elült náluk s meséltetett magának. És mikor látta ezeknek
                  az embereknek a végtelen egyszerüségét, hát nagy bubánat fogta el. Órahosszat
                  elhevert hintahálójában nyaralójuk verandáján és elábrándozott az élet felett. A
                  mit még soha nem tett, irigyelni kezdte a tisztességes nőket, kiket idáig csak
                  megvetett. A minden nő lelke mélyén rejtőző gyöngéd női motivumok, szeliden
                  örvényelve kerültek felszinre lelkében. Mily boldogság lehet az, gondolá
                  ábrándosan tekintve a magasban vitorlázó, hófehér tavaszi fellegekre, ha a nő csak
                  egy embert ismert, csak egy embert szeret egész életében!... És fájó szomorusággal
                  vágyódott vissza ártatlansága után.</p>
					<p>- Te Livió, mondá neki egyszer, a mint a kis kerti gyepen üldögéltek s a nagy
                  neufundlandi hatalmasakat harapva a levegőbe, vadászta körülöttük a röpkedő
                  legyeket s bogarakat, - te, jobban szeretnél te engemet, ha... ha... én még jó
                  leány volnék?... Félve nézett kedvesére s zavartan elpirult.</p>
					<p>Livió mosolyogva nézett rá. Pillanatra egész idegennek tünt fel előtte Lola. Ezt a
                  mosóruhába bujtatott, lesült arczu, nyárspolgáriasan fésült szép leányt ő idáig
                  még nem is ismerte, - ilyet ő életében már annyit látott; de soha egy se
                  érdekelte, mert hisz az ily egyszerü, nyugodtan néző leányok mind egyformák („szürkék” mondotta volna Dodo, ki minden nőt valami szinben
                  látott).</p>
					<p>- Milyen bolondok jutnak az eszedbe! mormogá, - dehogy szeretnélek jobban,
                  legjobban szeretlek igy, a hogy vagy...</p>
					<p>Lola elgondolkozott. Mért nem szeretné akkor jobban?</p>
					<p>Mért szereti ő benne csak a rosszat?</p>
					<p>S egyre ábrándosabb lett. Mialatt Livió a városban volt, Lola a szerelemtől
                  fáradtan szőtte tovább csodás álmait. S az ő ábrándossága sokkal aprólékosabb és
                  eszményibb volt, mint a normális nő ábrándossága, éppen mivel nála ez a
                  lélekállapot visszahatás vala. Vagy három hétig tartott e folyamat s ekkor érte el
                  Livió iránt szerelme is a tetőfokot.</p>
					<p>Ezalatt Livió alig ismert rá az ő tigristermészetü Lolájára.</p>
					<p>Ezek a napok voltak a legőrültebbek, legboldogabbak. Lola engedékeny, gyöngéd
                  lett, ölelései hosszuak, ábrándosak voltak, pillantásai pedig, melyek azelőtt oly
                  eszeveszetten metszettek, most mintha bársonyos angyalujjakkal czirógatták volna
                  Livió lelkét, mikor rá nézett... Néha, mikor Livió fáradtan elaludt, Lola szinte
                  vallásos, rajongó szemekkel bámulta őt órahosszat s lopva meg-megcsókolta a
                  kezét... De az ő fékezhetetlen lelkében minden indulat a végletekbe ment:
                  ábrándossága is végre beteges érzelgéssé fanyalodott. Naphosszat sirt minden ok
                  nélkül s barátnője, egy öreg sváb asszony, sohse győzte vigasztalni.</p>
					<p>- Nem birom ki ezt a nagy boldogságot... mormogá.</p>
					<p>S ábrándosságában folyton egy visszatérő vágy gyötörte: csak még egyszer lehetne
                  ujra ártatlan. Biztos volt abban, hogy Livió sokkal jobban szeretné őt... A
                  nyaralóból elhagyott pesti lakására küldötte minden régi életére emlékeztető
                  holmiját - frou-frouját hátra fésülte, még egyszerübben járt s néha-néha
                  belopódzott a templomba imádkozni, de eleinte persze csak akkor, mikor senkise
                  volt ott. Ugy szeretett volna meggyónni és nem mert... Mióta a dalcsarnokot
                  otthagyta nem nyitotta a száját énekre, - most azonban, hogy vasárnaponkint s
                  különösen a pünkösdi ünnepek előtt, immár bátrabban, szorgalmasan eljárt a
                  misékre, önkénytelenül vele énekelt a sokasággal, - a birkamód bégető sváb
                  parasztokkal. A papnak, ki zenész ember volt, feltünt a csudaszép alt-hang s a
                  mise végén megkérte ő nagyságát, hogy legközelebb énekeljen el valami egyházi
                  éneket. Lola elpirult, valósággal szivdobogást kapott, mikor ez a diszes ornátusos
                  pap, kihez ő a világ minden kincséért se mert volna elmenni gyónni, ezzel a
                  kéréssel fordult hozzá. Hogyne! Persze hogy elénekli! A pap oda tartott elébe egy
                  nagy folio-könyvet s Lola mindjárt az első látásra leénekelte onnan halk hangon a
                  középkori csudaszép szent éneket. Persze csak a latin szavakat ejtette ki
                  furcsán, kissé olaszosan...</p>
					<p>- Nagysád olasz, nemde? kérdé a pap, nyilván valami érdeklődést akarván tanusitani
                  ama hive iránt, a ki oly remekké fogja a másnapi istentiszteletet tenni.</p>
					<p>- Oh nem, dehogy... suttogá Lola.</p>
					<p>- Ugyan énekelje el kérem még egyszer az első szakaszt teljes hangon, - ime itt
                  jön a tanitó ur is... mondá a pap.</p>
					<p>Lola teljesen kieresztette mély, tömör hangját. Az egyházi férfiu nyitott szájjal,
                  összekulcsolt kezekkel tekintett fel a menyezetre, néma, vallásos rajongással. A
                  tanitó, ki hirtelen eldugta a pipáját, a földre nézett s lelógó ujjaival
                  önkénytelen verte a taktust. „Micsoda hang!” mormogá egyre.</p>
					<p>- A mindenható Isten szava van bent az ily mennyei hangban, mondá egész
                  átszellemülve a pap. Leányom, a maga éneke lesz holnap az a Jákob-létra, a melyen
                  a hivők lelke, kiválván a nyomorult földi bünök sarából, felhatol az egekbe, az
                  Urhoz.</p>
					<p>Lola lesütötte a szemét. Mielőtt elment volna, kezet akart csókolni a papnak.</p>
					<p>Másnap aztán, pünkösd napján, csakugyan felséges vala a nagy mise. Lola fentállt,
                  jobbra az orgonától, s mikor arany-zengésü, édes hangja végigáramlott az egyszerü
                  templom hajójában... csodálatos rajongás bóditotta el a népet. A csökönyös,
                  anyagias parasztok térdre borultak; az asszonyok sirni kezdtek, a pap pedig az
                  oltár mögül előáramló s az aranydiszeken át sárgásba olvadó tavaszi napsugár
                  dicsfényébe, - mint egy apostol tárta ki a két karját s ihletett hangon dörgé:
                  „Megnyilt néktek a mennyeknek országa!”</p>
					<p>Lola pedig ott fent az orgona mellett vallásos rajongásában, szerelmétől megigézve
                  bámult az oltárképre, mely a megváltót ábrázolta, diadalmaskodva a habok felett.
                  Hosszan nézte az Ember-Istent s az ő maga világias, de az igaz szerelemtől
                  megnemesitett lelkében, - ez a szent arcz, csodás hevülete által, a Livió arczára
                  változott át. Ott áll szerelme: az elemek felett, a világ felett uralkodva...</p>
					<p>- Ő az én Istenem, mormogá Lola, eltakarva a szemeit, s én őt imádom...</p>
					<p>- Te vagy az Lola? sugá egy vig hang e perczben mögötte, - no lám, hát te
                  énekeltél és milyen gyönyörüen...</p>
					<p>Lola megfordult és elragadtatásában megsemmisülve borult a Livió karjaiba.</p>
					<p>E perczben igazán nagyon szerették egymást, ugy, ahogy az ember életében csak
                  egyszer s akkor is csak egy pillanatig tud szeretni...</p>
					<p>- Miért nem tudok most meghalni?... mormogá Lola, behunyva a szemét. Hirtelen,
                  mintegy gondolatának a villámcsapására, kipattant a Livió karjai küzül s felhágott
                  a khorus könyöklőjére.</p>
					<p>Rodakovszky még idejében ragadta derékon s rántotta le az orgona mellé. Le akarta
                  hordani, de aztán látta, hogy Lola olyan fehér, mint a fal, hát nem bántotta. A
                  leány elájult.</p>
					<p>- Nem is csoda, mondogatá odalent a hálálkodó pap, hisz annyit énekelt.</p>
					<p>*</p>
					<p>Lola szerelme tehát elérte a tetőpontját. Betegsége, mondotta volna Dodó -
                  kidühöngte magát s a templomi jelenettel fordulóponthoz ért. S miután nem halt
                  bele szivbeli nyavalyájába, hát legfeljebb csak - meggyógyulhatott... Lola két nap
                  mulva már tényleg csodálkozva, tán gyönge mosolylyal gondolt vissza az elmult
                  hetekre: mintegy lábbadozó beteg, gondolta át szerelmét. Mintha lázas álomból
                  ébredt volna fel: emlékében elhalványultak a gyötrő, szerelmes aggodalmak,
                  vágyódó töprengései ártatlansága után s egész vallásos rajongása. A lelki
                  motivumok lassan hervadni kezdettek szerelméből... de azért még mindig megmaradtak
                  az érzéki kapcsok. Szerette Liviót, bár némi szégyennel gondolta magában...</p>
					<p>- No ilyen bolond még sohse voltam...</p>
					<p>S a mi két hónap óta nem esett meg rajta, amint a meleg májusi nap hevében
                  hintahálójában hevert, régi kedvencz dala jutott egyszerre eszébe s remegtette meg
                  az ajkait. Lola arcza kipirult, szemeiben kigyult a régi fény s egész lényén a
                  ledér, szinpadi láz borzongott átal. Egy vig kaczajjal ébredt fel szerelme
                  szentivánéji, bűvös álmából - felugrott s mintha ismét a dalcsarnok dobogóján lett
                  volna, egyet dobbantott lábával a veranda pallóján és csábosan dalolt le a kertbe,
                  a képzelt nézőtérre, melyen azonban a kopasz, léha törzsvendégek helyett, buja
                  virágágyakban ábrándos Maréchal Niel és kaczér La France rózsák nyiltak s áraszták
                  tapsaik helyett édes illatukat a nyári tiszta légbe.</p>
					<p>Lola hangja szenvedélyes rezgéssel szállt el a táj felé, mint valami röpke, bünös
                  fecske...</p>
					<p>- Szabad vagyok... boldog vagyok... ismét a régi vagyok! kiáltá kihivólag nézve
                  maga körül.</p>
					<p>A pap a parokhián szundikálva, meghallotta a csengő hangot: még az este irt egy
                  kenetteljes levelet Lolának, kérve, hogy legközelebbi vasárnap ismét énekeljen
                  templomban.</p>
					<p>Lola felkaczagott, keringő lépésben tánczolta körül a szájtátó kis svábgyereket,
                  ki a levelet hozta, s hangosan felkiáltott:</p>
					<p>- Ostoba majom! Azt hiszi megbolondultam? No majd megirom neki, ha akarja,
                  elénekelem mise alatt a „Regiment des cocottes”-ot...</p>
					<p>Iszonyuan tetszett neki a dolog. No, de azért csak annyit irt az öreg urnak, hogy
                  berekedt s igy legfellebb csak fütyülni tudna...</p>
					<p>Mintha villanyszikra érte volna, egész délután tánczolt a szobákban. Elhatározta,
                  hogy még másnap kihozatja tigrisbőrét és ruháit...</p>
					<p>- Voltaképen okosabb volna mindjárt a városba költözni. Már ugyis oly régen ülünk
                  ebben az unalmas fészekben!</p>
					<p>Livió csak este felé érkezett meg. Mostanában egyre későbben járt haza. Lola
                  gyakran elgondolta: vajjon mit csinálhat odabent a városban?</p>
					<p>Mikor Lola meglátta Liviót, pillanatra összerázkódott s az ábrándos szerelem
                  zsibbadása egyidőre ismét mint valami fátyol, homályositotta el felébredt régi
                  természetét. S estére ismét oly buskomor lett, mint azelőtt s töprengő. Félénk
                  boldogsággal nézte a hallgatagon ülő Liviót.</p>
					<p>- Nini, gondolá némi megmagyarázhatatlan örömmel, tán ő... akará mondani „is” - -
                  unatkozik.</p>
					<p>- Mi bajod van, Livikém? kérdé, végtelen gyöngéden simulva hozzá s az ölébe
                  ülve.</p>
					<p>Livió ránézett. Sokkal kevésbé volt elemző, semminthogy bevallotta volna magának,
                  de tényleg unatkozott egy kissé. Ez a leány nem volt az a Lola, akibe ő olyan
                  eszeveszetten beleszeretett, ez egy ábrándos varróleány volt (s Livió gyülölte ezt
                  az érzelgős typust), a kiből ép azok a tulajdonok hiányoztak, melyek őt azelőtt
                  lekötötték. S azután hiányoztak a veszélyes, gazdag udvarlók, vetélytársak... kik
                  veszélyeztették s ennélfogva becsessé tették rá nézve e csodálatos leány
                  birtokát.</p>
					<p>Egymásra néztek s pillanatra az a régi daczos fény villant meg pillantásukban.</p>
					<p>- A fejem fáj, - mormogá Livió.</p>
					<p>És bizony szegény Liviónak fájhatott is a feje. Uzsorásai titkon szövetkeztek
                  ellene s végromlással fenyegették, a szerencsétlen főhadnagy előtt egész
                  iszonyatosságában rémlett az a borzasztó gondolat -</p>
					<p>- S ha ez kisül, da werd’ ich einfach infam cassiert...</p>
					<p>Pajtásaival, a fiukkal már két hónapja nem érintkezett: a pesti tisztek elől
                  pedig, különösen az állomáson lévő 18-as huszártisztek elől valósággal szökött,
                  nehogy a nyakára járjanak. Egész egyedül volt hát. S pénzforrásai a szó szoros
                  értelmében, teljesen ki voltak meritve. És azonkivül most, hogy szemében Lolából
                  elenyésztek a csábos tulajdonok s szerette is, nem is, de egészben véve sehogy se
                  volt tisztában magával, zavaros anyagi helyzete még kétszerte kellemetlenebbnek,
                  utálatosabbnak tünt fel előtte. Gyakran egész naphosszat káromkodott,
                  dühöngött.</p>
					<p>- Verje meg az Isten az egész világot!</p>
					<p>Mizériái koronájakép még „Carolája” is megdöglött.</p>
					<p>No erre aztán elfogyott a béketürése. Másnap ugy pofon vágott a
                  gendarmerie-kurzuson két káplárt, hogy majd kiugrott a szemük. És uzsorásainak
                  legveszélyesebb triumvirátusa, mely Duft Mórból, Traurig Jakabból és Gegenstand
                  Izidorból állott, épp ezen a napon állitott be testületileg a kaszárnyába s várta
                  egy üres legénységi szobában a főhadnagy kijöttét. Különös három ember volt ez:
                  Duft Mórnak, nagy hasával, mór stylü lábaival kissé tojásdad alakja vala, Traurig
                  Jakabnak pupos vállai közé srófolt kopasz, zsiros fejével, némileg csámpás
                  négyszög formája, végül pedig Gegenstand Izidornak egyik rövidebb lába, ironikus
                  görbe szája, s felfelé kancsal félszeme folytán, határozottan sovány, ferdény
                  alakja volt... Traurig Jakab és Gegenstand Izidor ékszerészek voltak s azért
                  jöttek el, hogy Duft Mór „magánzót”, a főuzsorást, a ki idáig csak titkos kezekkel
                  működött s kit Livió személyesen nem ismert, - a főhadnagynak bemutassák. A Duft
                  Mór rémes és adóskörökben igen előnytelenül ismert nevével akartak ráijeszteni.
                  Livió nem is sejtve az orvtámadást, egész gyanutlanul, bosszusan csörtetve
                  kardját, jött ki az iskolaszobából. Amint a tojásdad, koczka és ferdény formáju
                  három uzsorás furcsa alakját meglátta, csipőre tette a kezét és haragos
                  gyönyörüséggel nézett végig rajtuk.</p>
					<p>- Na pióczák, mi lesz?</p>
					<p>Duft Mór valósággal kéjelgett uzsoravezéri inkognitójában; bankóleső szemeinek egy
                  fölényes mosolyával skálázott piszkos ujjaival a hasán, melyen mintha a saját
                  zsirja ütött volna ki, rengeteg zsirfoltok mappáskodtak... Duft Mór ebben a
                  perczben épp oly büszkén gondolt arra, hogy az ő rettegett egyéniségét a szerecsen-utczai piócza melléknévvel ruházták fel, mint
                  Pompejus arra, hogy a „nagynak” nevezték...</p>
					<p>Gegenstand Izidor, a ferdény, Duft Mórra akarván nézni, de ennek folytán Traurigra
                  kancsalitva, röviden, mintegy jelszót pöffentette a főhadnagy felé: -</p>
					<p>- Duft!</p>
					<p>Livió gyanakodva nézett Traurigra. Traurig látva, hogy félreértés van a dologban,
                  szerényen el akarta magáról háritani ezen jeles név nimbusát.</p>
					<p>- Kérem, kérem, én csak Traurig...</p>
					<p>Duft Mór uzsora-virtuózi gyönyörében már a kromatikus skálát játszotta hizott,
                  aranylánczczal köritett hasán...</p>
					<p>Livió egyet suhintott a levegőbe lovaglópálczájával. - Az urak önkénytelenül
                  hátraléptek.</p>
					<p>- Hát mi lesz már?! - orditá Rodakovszky pokoli haraggal.</p>
					<p>Duft Mór jónak látta előlépni inkognitójából.</p>
					<p>- Nevem Duft, mondá kurtán, de azért hizelgő hangon. - Én vagyok az a Duft...</p>
					<p>- Micsoda Duft? - üvölté Livió.</p>
					<p>- Micsoda Duft? - mondá az önérzetében sértett ember. - Hát az, aki a főhadnagy
                  urnak a pénzt adta. Én vagyok az! - kidüllesztette a hasát. Haragjában egész
                  gömbbé fuvalkodott.</p>
					<p>- Hát mit akar? morgá Livió villogó szemekkel.</p>
					<p>- Hogy mit akarok? - Duft Mór arcza kiderült. - Fizet vagy nem fizet? - kérdé
                  lakonikus szemtelenséggel, egész az orra alá gurulva a főhadnagynak.</p>
					<p>- Persze, hogy fizetek, - üvölté a huszár pokoli kedélyességgel, - épp jókor
                  jöttél piócza: nesze!</p>
					<p>S ugy vágta pofon a hires Duft Mórt, hogy a gömbalaku ur, mint egy kuzét kapott
                  billiárdgolyó a sarokbeli köpőládába gurult s ott, mint valami állványon
                  megfeneklett. Gegenstand és Traurig önkénytelenül arczukhoz kaptak. Az első lapos
                  dülénynyé, a második téglánynyá változott.</p>
					<p>- Megálljon Oberlieutenantlében! - süvölté Duft Mór a köpőládáról, - megbánja még
                  ezt, még ma feljelentem az ezredesnél... Majd elcsapják akkor a szép uraságot!</p>
					<p>A főhadnagy mintegy haragos istennyila csörtetett ki a kaszárnyából s vágtatott ki
                  Lolához.</p>
					<p>Elmondta az esetet szeretőjének. Lola vállat vont. Hidegen nézett Livióra.</p>
					<p>- Livikém, kasszirozni fognak... Bolondot csináltál... Meggondolhattad volna, hogy
                  mégis kellemetlen lesz az, ha majd senki se fog akarni kezet szoritani
                  veled...</p>
					<p>Livió mérgesen harapdálta a bajuszát.</p>
					<p>Lola egy dal refrainjét dudolva, tánczolt ki a szobából. Nemsokára azonban ismét
                  bejött. Megállt az ajtóban s hátratámasztva a fejét, dalosan mondá:</p>
					<p>- Livikém, holnap beköltözünk a városba, ugy-e? Unom már ezt a csunya fészket.</p>
					<p>Lola tovább dudolta régi bravurdalát.</p>
					<p>A főhadnagy felveté a fejét. Eleinte csodálkozva nézett rá, aztán kitört irtózatos
                  indulata.</p>
					<p>- Megőrültél?! Hisz látod, hogy egy krajczárom sincs!... Megölnek már, tönkre
                  tesznek hitelezőim... Hisz rád költöttem azt a pénzt, ami miatt most elvesztem a
                  kardbojtomat... És te!... Mégis pénzt akarsz?! Itt az atillám, gyürüm, órám...
                  hisz mindenemet neked adom...</p>
					<p>Livió eszelősen tépte le magáról atilláját, huzta le gyürüjét, vette ki óráját s
                  dobta Lola elébe a földre.</p>
					<p>Lola pedig csak csöndesen mosolygott. Hidegen, könyörtelenül gondolá el
                  magában:</p>
					<p>- S ezt az embert szerettem én valaha...
               </p>
					<p>Felkaczagott. Az elmult napok, hetek, hónapok szerelme, forró szenvedélye, mint
                  egy tünő délibáb egyre jobban halaványodott, rohamosan távolodott tőle, s végre
                  egészen elenyészett. De pillanatra azért még e lélekben is kiviritott volt a
                  szerelem bóditó illatu virága; persze csak rövid életü lehetett, hisz a sivatagok
                  talaján maradandóbb élet nem teremhet...</p>
					<p>A hetaira oda lebbent Livió elé s teli csengő hangon dalolta el neki, mint valami
                  - közönségnek.</p>
					<p>„Oh du lieber Augustin</p>
					<p> Alles is’ hin</p>
					<p> Alles is’ hin...”</p>
					<p>*</p>
					<p>Livió nyergeltetett s bevágtatott a városba. Büszkesége, törhetlen gőgje ellenére
                  kopogtatott be Duft Mórhoz. De az uzsorás nem volt otthon. Tétován, megrendülten
                  ődöngött az Andrássy-uton. Egy egyre gyakrabban visszatérő gondolat gyötörte, mely
                  lelki zavarát még teljesebbé tette; vége hát mindennek, már Lola se szereti...
                  Fekete, kietlen jövő tárult eléje.</p>
					<p>Benézett a kaszárnyába. A napos káplár szalutált s hivatalos iratot adott át
                  neki.</p>
					<p>- Éppen ki akartam menni Budakeszre, mert sürgős... mondá a huszár.</p>
					<p>Livió sietve bontotta fel az iratot: ezredese hivatta rögtön...</p>
					<p>Éktelent káromkodott s mint a részeg ment ki a kaszárnyából. Nem, ma nem megy el
                  az ezredeshez, az istennek se! Elmegy mulatni, ugy is ki tudja, mi lesz vele... El
                  volt keseredve Livió, ugy mint még sohasem.</p>
					<p>Ismerősökkel találkozott, bécsi dragonyos tisztekkel, kik lovak végett jártak
                  Pesten. S elmentek mulatni...</p>
					<p>Livió reggel felé kocsiba ült s galoppban robogott ki Budakeszre. Megutálta a
                  tivornyázó czimborákat, az éjjeli kávéházakat, megutálta az egész életet s mint a
                  vizbefuló a szalmaszálhoz, ugy kapott igaz vágygyal, igaz érzéssel Lola iránti
                  szerelme után. Haza megy, megöleli azt a jó lányt s szeretni fogják egymást,
                  jobban, sokkal jobban, mint azelőtt. „Édes szerelmes Lolám”, ismétlé mámorosan
                  akadozó nyelvével szüntelen...</p>
					<p>A nyári reggel akkor ébredt fel; igen forrónak igérkezett a nap. Livió felment a
                  veranda lépcsőjén, mely kongott a léptei alatt. Elszégyelte magát; tél óta az első
                  éjjel, hogy nem volt otthon. - Édes Lolám, - gondolá, - megbántottalak, de ha
                  tudnád, hogy most hogy szeretlek...</p>
					<p>Bebotorkált a hálószobába. Senki se volt ott. Az asztalon egy levél hevert. Livió
                  a hajnal félhomályos szüzfényében olvasta fel lázas szemeivel.</p>
					<p>„Édes Livióm! Elhagylak, még mielőtt végkép megunnálak. Már nem szeretlek, - ne
                  légy dühös rám ezért, nem tehetek róla. Kivánom neked, hogy most már te se szeress
                  engem. Pénzed nincs - és tudod jól, hogy én pénz nélkül csak akkor tudok élni,
                  amikor szerelmes vagyok... Ne gondold, hogy valakibe másba vagyok szerelmes: nem,
                  emléked még mindig szent nekem s azért egy csunya, utálatos emberrel utaztam el,
                  akit ki nem állhatok, nem: gyülölök. Pénze van: ennyi az egész. Ne hogy azonban
                  valahogy félre érts: szeretni többet nem foglak soha, kimeritettelek egészen... Ha te, amit nem kivánok neked, még talán ezek
                  után is szeretnél - hát később valamikor, a mikor ismét pénzed lesz - (mert
                  beláthatod, hogy pénz nélkül nem élhetek) - megtürlek magam mellett...
                  Mindenesetre, sose fogom elfeledni, hogy valaha szerettelek. Isten veled.
                  Lola.”</p>
				</div>
				<div type="chapter">
					<head>V.</head>
					<p>Az augusztusi éj méhében mint mesekönyvbeli szelid bárányok sétálgattak, ártatlan
                  fellegbarikák az örökkévalóság felé. Csudarendben tipegtek tova - a délutánnak
                  immár szelidülő napfénye rájuk sütvén, szemmel tartotta őket; mint a jó pásztor,
                  ugy vigyázott rájuk... Egyszerre a vadregényes táj erdős része felől gyönge szél
                  támadt és sóhajtott el a vidék felett: a mennyei bárányok elnyultak, futottak,
                  mintha farkasok kergették volna őket... Csakugyan fekete felleghad kerekedett
                  kelet felől, ezek voltak azok a farkasok, nemsokára utól is érték a bárányokat,
                  beléjük haraptak, megették, elnyelték őket. A mennyei bárányok szétfoszlottak -
                  tépett bundájuk szőre apró fellegfoszlányokban uszott a kék mindenségben... A jó
                  pásztor, a nap, pedig behunyta a szemét...</p>
					<p>- Ah Istenem, gondolá Andrée, ki sétálni volt kint a Vány-Olaszi feletti
                  domboldalon, - még megázom...</p>
					<p>De az égi farkasok hada is lassankint tova nyult. Aztán ismét kisütött a nap, s óh
                  csoda! a farkasok átváltoztak épp oly ártatlan fehér barikákká, mint a milyenek az
                  előbbiek voltak... A jó pásztor pedig épp ugy világitott ezekre, épp ugy szemmel
                  tartotta őket, mint amazokat...</p>
					<p>Andrée elmélázva nézte az égi világ csudafolyását. „Mért változik el minden?”
                  gondolá, „mért maradok csak én mindig a régi?”</p>
					<p>Nagyon szerette a falusi életet, de főleg az egyedüllétet, a magányt. Férjének,
                  kivált tavasz óta, ugyis sokat kellett az ország különböző részeiben fekvő
                  birtokaira utaznia s igy néha hétszámra magára maradt. Ott szeretett üldögélni a
                  domboldalon, azon a nyires pagony szélén gubbasztó kis kőlóczán. Órahosszat elült,
                  maga elé bámészkodva. Oly végtelenül nyugodt és hallgatag lett.</p>
					<p>Esteledni kezdett. A nap már nem szurt többé tűsugaraival; minél jobban közeledett
                  a láthatárhoz, annál inkább mintha büvös aranyport árasztott volna a fáradt tájra.
                  S mint jó pásztor maga köré gyüjté a dicsfénytől immár aranyossá vált mennyei
                  bárányokat a nyugati láthatárra; egy pár eltévedt fellegbarika ugy sietett a többi
                  után! Mikor aztán lebukott a szemhatár alá, csak továbbra is hivta maga után
                  szelid sugaraival nyáját éjszakára az akolba.</p>
					<p>Andrée felkelt és nesztelenül, mint valami lábbadozó, meg-megállva egy-egy fehér
                  hátú fánál, tovább sétált felfelé a domboldalon. A legközelebbi kőpadnál aztán
                  ismét leült... Ez a séta volt az ő kálváriája. A völgybeli falu közepette sárgáló
                  piros fedelü kastélyból egész a domb tetejéig vezető, kissé parkirozott uton vagy
                  öt-hat ily padocska volt, - fent az oromtetőn pedig az utolsó pad mögött
                  véletlenül egy primitiv festészetü Krisztus keresztfa is... Andrée ábrándos
                  vallásossággal járta meg e sétányt mindennap. Az egyes padok valának emblematikus
                  szakai lelkének. Az első pad volt boldog gyermekkora... a második képviselte
                  ébredő szerelmét, a harmadik boldog szerelmét, a szánutazásos báli éjszakát, a
                  negyedik irtózatos csalódását s nagy betegségét, - az ötödik reménytelen
                  várakozását, a hatodik pedig, honnan a domb tetejéről a messze, nyugodt tájra
                  lehetett ellátni: a lemondást, házas életét... Mikor Andrée ideért, rendesen
                  kiszáradtak már megindult könyei... Akár egy lélek ment aztán a keresztfához, ott
                  térdre borult s imádkozott az istenhez, maga se tudván mit kérjen tőle, - de tán
                  mégis leginkább a véget, - a végét mindennek - annak a sok, sok
                  keserüségnek...</p>
					<p>Andrée megfogyott: egészben véve különben épp oly leányosan nézett ki, mint
                  azelőtt. Sőt megjelenése, ha lehet, még légiesebb lett. Még fiatalabbnak nézett
                  ki, mint azelőtt. Szentinczeynek egy angol festő barátja, - a Burne Jones
                  tanitványa - ki pár hetet töltött Vány-Olasziban, le is festette Andréet Beato
                  Angelico modorában, aféle praerafaelisztikus angyalnak... Nézete szerint a fiatal
                  asszonyka ritka szép primitiv-typus volt. Mint modern elemző-művész, szerette
                  volna e csodálatos „szerafikus” külsőnek megfelelő lélekállapotot kikutatni. De az
                  Andrée lelke, mely mintegy mumiává válva, még mélyebbre huzódott bensejébe, már
                  nem volt fogékony semmi ilyen érdeklődésre. Mélán, a kék ég felséges, közönyös
                  mosolyával mosolygott.</p>
					<p>- Ah, báróné, mondá a lelkesült Mr. Hewett, ha ezt a mosolyt vissza tudnám adni, a
                  legnagyobb festő volnék a világon, nagyobb lennék Rafaelnél, Lionardonál... Mi e
                  mosolyhoz képest a „Gioconda” világhirü mosolya?</p>
					<p>Andrée mosolya ilyenkor kialudt ajkán, csak mint valami emlék lebegett szája
                  körül: szemei, melyek mostanában ritkán néztek valamit, zsibbadt pillantással
                  meredtek messze gondolataiba.</p>
					<p>- Ah báróné, ez a Madonnák, a szentek nézése, - kiáltá az angol művész
                  lelkesülten, - minden örökemberi szenvedés benne van e pillantásban... Csak ezt
                  tudnám lefesteni...</p>
					<p>És Andrée csodálatosan még mindig leánynak érezte magát... Oly erős volt benső
                  lelki élete, oly erős volt egészen jelképpé vált szerelme, hogy a külső világ,
                  házas élete, lelkét teljességgel nem érintette... Az épp oly szüz maradt, mint
                  leánykorában. Sőt modorában, egy pár mozdulatában valami oly különösség volt, hogy
                  Szoborházy Linka, ki gyakran eljárt Szentinczeyékhez, néha szokott nyiltságával
                  felkiáltott:</p>
					<p>- Te Andrée, te olyan vagy, mint valami vén kisasszony...</p>
					<p>Andrée érzékei alig ébredtek fel. Házassága első hónapjaira ugyan némi utálattal
                  gondolt vissza, de aztán megbocsátott Szentinczeynek mindent: hiszen oly végtelen
                  jó fiu volt! Aztán nem is haragudott többet rá, ha megölelte s megcsókolta...
                  Eltürte, mert látta, hogy annak a jó Darinak örömöt okoz, - megszokta s végül már
                  nem törődött vele, belenyugodott, mint valami kikerülhetetlen rosszba... S benne,
                  miután vele éppen oly mostohán bánt a sors, a visszahatás folytán csodálatos
                  jósági ösztön fejlődött ki; jósággal akarta a világnak visszafizetni mindazt a
                  rosszat, a mit ő elszenvedett. A falu szegényei imádták... Viszont némi
                  gyönyörüséget talált abban, hogy a férje oly boldog.</p>
					<p>Mert Dari csakugyan nagyon boldog volt. Nem értett ő, nem sejtett ő leányképü
                  feleségének benső siralmas világából semmit sem. Mikor Andréenek néha
                  visszatérőleg lelki válságai voltak, Dari boldog mosolylyal fecsegett össze-vissza
                  mindent, s olykor a lehető legalkalmatlanabb pillanatban csókolta meg őt.
                  Ilyenkor aztán Andrée nyugodtan megkérte, hogy hagyja magára: Dari készséggel
                  teljesitette kivánságát s vagy a vadászszal kezdett fecsegni, vagy a kutyáját
                  tanitotta apportirozni... De mindig ügyelt, hogy lárma ne legyen a háza
                  táján...</p>
					<p>Andrée pedig lassankint már ugy nézett Darira, mint valami jó barátra s csak
                  sajnálta.</p>
					<p>- Szegény Dari, gondolá, hogy lehet egy ilyen asszonynyal megelégedve, mint
                  én?!</p>
					<p>Dari különben igen jó gazda volt s annyira utána látott a dolgának, hogy néha
                  naphosszat nem látta a feleségét. Aztán sokat is utazott nagyon. Ha soká oda volt,
                  Andrée egész örömmel várta a visszatértét.</p>
					<p>Az ismerősök el-eljárogattak hozzájuk; Szoborházyék, Gáldyék, Pándyék,
                  Törökváryék, a tisztek... de nem tulságos gyakran s egyre ritkábban. S Andrée ugy
                  örült, hogy végre egészen magára maradhat.</p>
					<p>Anyjától végkép elhidegedett. Gyakran hetekig nem jutott az eszébe. Már annyira
                  közönyössé vált ránézve Schoenhoffné, hogy ha nagy ritkán beállitott, egész szives
                  volt hozzá, mint valami idegenhez... Mostanában különben azt beszélte Linka, hogy
                  Schoenhoffné titokban a Ritt brigadiros menyasszonya, s csak arra várnak, hogy a
                  generális altábornagygyá legyen: a szép Melanie állitólag ahoz kötötte volna
                  beleegyezését, hogy házasságával kegyelmes asszonynyá lépjen elő...</p>
					<p>Andrée, ha ezeket hallotta, szomoruan mosolyodott el:</p>
					<p>- Istenem, hogy eltelik az élet...</p>
					<p>De mi volt hát ennek a szegény fiatal asszonynak a lelke mélyén? Mikor esküvőjén
                  az oltár előtt állva, az „igent” kimondotta s az a viharos fekete oczeán, melynek
                  keserüségét első báli éjjelén érezte először - mindent elnyelt körülötte; akkor
                  ugy rémlett neki, hogy szerelme is abba az oczeánba veszett bele... S aztán egyre
                  mélyebbre sülyedt kincse a sötét tengerbe. Andrée mindennap utána pillantott lelke
                  mélyébe; még mindig látta, vagy legalább látni vélte, de már igazán maga se tudta,
                  hogy valóság-e vagy csak képzelődés? Hátha örökre elveszett és többet senki onnan
                  fel nem hozhatja? Várta-e még Rodakovszky Liviót? Várta-e?</p>
					<p>- Nem, - gondolá magában, a mint a Megváltónak szinevesztett, kopott pléhmása
                  előtt térdelt és imádkozott, - nem kérlek többé Istenem, hogy elküldjed őt hozzám.
                  Hisz én már ugy is meghaltam...</p>
					<p>Tényleg ez a rögeszme, hogy ő már voltakép meg is halt, gyakran üldözte
                  Andréet.</p>
					<p>Felkelt a kereszt mellől s nyugodtan, szinte minden érzés nélkül nézett végig a
                  tájon. Oly csinosan vette ki magát a még világos nyári esthajnalban a lenti falu,
                  a barok Mária-Terézia korabeli kastély, topolyafáival, - a park - s ott az a kis
                  fenyves sarok... Ott a kripta, gondolá Andrée, hát majd oda fognak eltemetni s
                  vége lesz mindennek.</p>
					<p>- Mindennek - mondá hangosan. Oly kéjesen meleg, balzsamos volt a lég s a fiatal
                  asszony mégis fázni kezdett... Önkénytelen elmosolyodott, mikor „kálváriájára”
                  pillantva, eszébe jutott, hogy férje hogy akarta egyszer valami kellemes dologgal
                  meglepni. Észrevette ugyanis, hogy felesége nagyon szereti azt a domboldali
                  sétányt, - hát az Andrée kedvencz poétikus kőpadjai helyébe egy reggelre csupa
                  angol vaslóczát tétetett. Andrée ekkor igazán megharagudott Darira. Persze a jó
                  fiu rögtön visszarakatta az „ócska köveket”...</p>
					<p>S Andrée az esthajnal bájos félhomályában csöndesen indult el hazafelé.</p>
					<p>*</p>
					<p>A manőver nagyon soká tartott e forró napon. Huszonötezer ember volt akczióban s a
                  lovasságot, mintán a közelebbi falvakat mind a gyalogság foglalta el, a távolabbi
                  helységekbe küldték. A „megbeszélés” végén, miután a hadtestparancsnok a
                  brigadirosokat, a brigadirosok az ezredeseket s igy tovább mindenki lehordta az
                  alattvalóját, végre kvártélyaikra mehettek a csapatok.</p>
					<p>- Sie Herr Oberlieutenant von Rodakovszky - mondá az őrnagy szigoruan - ön
                  félszázaddal Vány-Olasziba megy...</p>
					<p>Livió - csakugyan ő volt az a poros, sovány, sápadt alak? - egy szitkot morzsolt
                  el a fogai közt -</p>
					<p>- Igenis, őrnagy ur!</p>
					<p>Tudta ő jól, mért adják neki a legtávolibb állomást! Mióta a generális urak
                  megkegyelmeztek neki, vagyis nem kasszirozták s a csapathoz kergették vissza,
                  azóta az volt a jelszó, hogy Rodakovszky főhadnagyot a mennyire csak lehet,
                  nyaggassák - -</p>
					<p>- Bizonyosan valami ronda fészek, mormogá, de azért egy szót se szólt, csak
                  tisztelgett s lóra pattant.</p>
					<p>- Aufsitzen! - kiáltá csengő, harsány hangon félszázadának s ő maga pompás
                  „Czecziliáján” előre vágtatott a tête-re. Fehér komót-csákója ellenzője alól
                  komoran bámult maga elé az ég alján tipegő bárányfellegekre... Lolát látta még a
                  fellegekben is. Nem tudta felejteni...</p>
					<p>*</p>
					<p>Andrée csöndesen haladt el kőpadjai mellett a sétányon. Igy szenvedte átal
                  mindennap ujból egész életét... Hazamenet azonban mintha visszafiatalodott volna
                  gyermekkorába; a mint a kőlóczák egyenkint elmaradtak mögötte, kissé
                  megkönnyebbült a lelke s mikor végül az első lóczához, boldog gyermekkorának
                  jelképéhez ért, akkor pillanatra régi, fellegtelen ábrándvilágába képzelte magát
                  vissza...</p>
					<p>- Feledni, feledni tudni... mormogá. Kinyitotta a park felső kis ajtaját s
                  pillanatra megállt. Eltakarta a szemeit. Különben, gondolá aztán tovább, hisz
                  érette még szenvedni is boldogság...</p>
					<p>Hüvös szél fujt a kripta-sarok fenyvesei felől. Andrée összerázkódott, pillanatra
                  rohamos kétségbeesés fogta el, mintha azt érezte volna, hogy nem birja már tovább
                  ezt a kinos életet.</p>
					<p>- De hát örökké csak szenvedni a szerelemért és soha egy pillanatra se élvezni
                  azt?!... Istenem, hát igazság ez?...</p>
					<p>Trombitaszó hallatszott, mely sokszorosan visszhangozva a lenti falu házai közt,
                  daliásan csengett végig a tájon.</p>
					<p>E helyen a domboldal meglehetősen meredek volt; a park tisztásáról jól be lehetett
                  a mélyen fekvő kastély előtt gubbaszkodó faluba látni. Huszárok vonultak be,
                  nyilván kvártélyra. Egy elgondolkozottan ülő, földre pillantó parancsnok szép nagy
                  vérlova, mely ugy látszik, nem fáradt ki eléggé a napi hajszában, kedvtelve
                  piaffirozott spanyol lépésben a csapat élén... Aztán befordult a parancsnok a
                  kastély felé. A nagy rácsos kapu előtt megállott, pár szót váltott az ott
                  dolgozgató kertészszel, - aztán hirtelen átvetette jobblábát a pártarisznyákon s a
                  ló nyakán és leugrott a földre. Le se vetette a panyókára akasztott ragyogó
                  mentét, hanem ugy, ahogy volt, sietett be gyors léptekkel a kastélyba.</p>
					<p>Andrée ugy érezte, mintha egy jéghideg vizcsepp futott volna végig a hátán.
                  Összerázkódott. Vajjon ki lehet az a tiszt?... Valami eszébe jutott s a következő
                  pillanatban oly panik ragadta meg, hogy kifutott a parkból, fel a sétányra, azon
                  végig fel a dombtetőre, - mig végre a keresztnél kimerülten rogyott a
                  földre...</p>
					<p>*</p>
					<p>Livió ásitva kérdezte meg a kertésztől, hogy ki lakik a kastélyban.</p>
					<p>- Báró Szentinczey Aladár, morgá az ember leeresztve nagy nyeső-ollóját.</p>
					<p>- Mi az ördög? mondá Livió felelevenedve. Hát itt laknak... Itthon van a báró
                  ur?</p>
					<p>- Nincsen, csak a méltóságos báróné van itthon... mormogá a kertész ismét
                  virágágyaiba mélyedve.</p>
					<p>A főhadnagy végigment a finom kavicsos térségen s megkerülve a szökőkutat, felment
                  a lépcsőn a könyöklőre.</p>
					<p>- Ide vagyok bekvártélyozva... mondá hanyagul az ott álló vadásznak. A lépcsőről
                  egy tágas, angolos „hall”-ba lépett be az ember, mely mint valami muzeum
                  fegyverekkel volt kirakva, melyből a sarokbeli nagy főlépcsőn lehetett az emeletre
                  menni. Igen elegáns volt minden. - A vadász mély tisztelettel magyarázta meg
                  Liviónak a felső sétányt; arra ment el a báróné...</p>
					<p>- Jól van. - Livió kissé idegesen csörtetett le a lépcsőn, kissé hátratolta
                  homlokán a komót-csákót s elgondolkozott.</p>
					<p>- Kár, hogy ide nem vettem magam mellé Taszit és a princzet, elfértek volna... eh
                  különben jobb lesz igy...</p>
					<p>Bepillantott még az istállóba, s czukrot adott „Czecziliá”-nak... Aztán kilépett
                  az udvarra s nem tudta valamire elhatározni magát.</p>
					<p>- No mi lesz már? - kiáltá szórakozott haraggal magára. - Eh, felmegyek, eléje
                  megyek... S ugy a hogy volt kardosan, mentésen, csákósan nekivágott a parkon át a
                  felső sétánynak.</p>
					<p>- Milyen furcsa kis kőpadok, mormogá, a mint elhaladt mellettük. De sebesen ment,
                  hát elfáradt kissé... Ideges, kedvtelen s türelmetlen is volt, - leült a mohette
                  negyedik kőpadra. Elgondolkozott.</p>
					<p>Immár közel két hónapja, hogy elhagyta Lola őt. Nem hallott felőle azóta semmit.
                  Ki tudja, hol mulat most, vigan örülve annak, hogy kigyógyult nagy betegségéből, a
                  szerelemből...</p>
					<p>Livió azonban béna maradt; még most is érezte agyában annak az utolsó napnak a
                  tompa kábultságát. Megviselte őt ez a szerelem nagyon. Most, hogy Lola nem
                  szerette őt, kétszeres erővel tört ki rajta a leány viszontszerelme folytán
                  elaludt szenvedély... Feledni, feledni tudni - mormogá Livió merően nézve maga
                  elé.</p>
					<p>Kissé megsoványodott, mozdulatai nem voltak oly daczosak, egész lénye megenyhült.
                  Arczának, ennek a különben oly ördöngős arcznak az erőszakos kifejezése, valami
                  töprengő bánatba olvadt át. De nem volt mindig ilyen, voltak rettenetes, haragos
                  kitörései; ilyenkor szilajon káromkodott.</p>
					<p>- Hát nem fogom már soha elfelejteni ezt a... teremtést?!</p>
					<p>És önmaga előtt vallott szégyent, hiusága volt megsértve. Nem adta volna a világ
                  minden kincseért sem, ha valakibe másba bele tudott volna szeretni. Mert meg volt
                  győződve róla, hogy ha Lola emlékét meg tudná csalni, akkor e nagy courtisane képe
                  elvesztené rá nézve varázserejét. És immár két hónapja mindennap meg akarta csalni
                  s nem volt ereje hozzá!</p>
					<p>És a mint ott ült az Andrée kedves lóczáján, egyszerre Andréera gondolt. Szivén,
                  mintegy tiszta, balzsamos tavaszi szellő suhant át emléke és az ábrándos emlék
                  enyhitőleg csókolta homlokon.</p>
					<p>- Vajjon meg tudna-e gyógyitani?...</p>
					<p>S kétségbeesetten kapott gondolataiban az Andrée képe után. Bele akart szeretni:
                  őrülten, eszeveszetten, jobban mint a hogy Lolába volt szerelmes.</p>
					<p>- Hátha meg tud gyógyitani: megpróbálom...</p>
					<p>És kétségbeesésében pillanatra maga is hitt a dologban.</p>
					<p>Felpattant s tovább sietett a sétányon. Sehol se látta Andréet. Végre felért a
                  kereszthez. Egy világos nyári ruhás női alak térdelt ott összeesetten.</p>
					<p>Andrée nem merte felvetni a fejét. Buzgón imádkozott, mintegy kötelességszerüen:
                  „...és ne vigy minket a kisértetbe, de szabadits meg...” „ne vigy, - ne vigy...”
                  ismétlé eszelősen. Néha egy józan másodperczben, nyugodtan igyekezett gondolkozni:
                  mit fél? mitől fél? Mind hiába, félt valamitől kétségbeesetten... Tudta-e, hogy ki
                  az a tiszt, a kit a kastély kapuján bejönni látott; megismerte? Határozottan
                  nem... És mégis szökött, menekült előle... Annyi bizonyos, hogy mikor a
                  sarkantyupengést és kardcsörgést meghallotta a háta megett, - mikor azok a könnyü
                  léptek nyugodtan közeledtek feléje, hát végtére felugrott.</p>
					<p>Lassan veté fel a szemét.</p>
					<p>Igen, csakugyan Livió volt, ekkor egy nagyot, borzasztó nagyot akart kiáltani, de
                  nem birt...</p>
					<p>- Imádkoztam, mormogá végtére is a szegény sápadt asszony, mintegy védekezve.</p>
					<p>Livió még mindig ott állt előtte szótlanul. Andrée rettegéséből vakmerőségbe
                  szökve át, csodálatos merészen veté rá teli pillantását.</p>
					<p>Oly szép volt Livió: a manöveri naptól még barnább arczát daliásan árnyékolta be a
                  csákó, melynek ellenzője alól szerelemszövő szemei mélán néztek rá... Mentéje
                  festőien lógott le válláról, finom lábai pedig aczélos mozdulatba meredtek. Ismét
                  az a büvös flórenczi bronz-szobor volt, a melyet Andrée a párbaj alkalmával a
                  „Makkos” erdő tisztásán látott... Oly mozdulatlanul állt ott, hogy egy, az
                  augusztusi estétől részeg éji pillangó, a mentéje vállsujtására szállott.</p>
					<p>Dobogó sziveikkel, gondolataik mint valami eszeveszett lavinában omlottak le a
                  mélységbe, a ... szerelem felé. De Livió hirtelen észbe kapott. Hohó, gondolá,
                  csak nem szökik meg a lovam velem!? - Andréehez lépett, udvariasan, gyöngéden
                  megcsókolta a kezét s igy szólt:</p>
					<p>- Már oly régen nem láttam, már majdnem egy éve...</p>
					<p>Mélyen a szemébe nézett. De aztán felnevetett s mintha valami veszedelemből került
                  volna ki, a közönséges társalgási hangján beszélt tovább:</p>
					<p>- Ah, báróné, az ember nem is hinné el, hogy asszony, - még leányosabbnak néz ki,
                  mint az előtt...</p>
					<p>S aztán beszélni kezdtek mindenféle közönyös dologról... pedig megértették
                  egymást. Mintegy közös megegyezéssel darálták halomra a sok elcsépelt banalitást.
                  Andrée oly hálás volt ezért Liviónak. Lassankint legalább magához tért...</p>
					<p>- Hol van Dari? - Sokat utazik most? Szeret-e Andrée falun lenni? - Járnak-e fel
                  Pestre? - Vagy tán Bécsbe?</p>
					<p>A szavak folytak Livió ajkairól. Hangjának méla, dallamos zenéje elzsibbasztotta a
                  szegény asszony érzékeit.</p>
					<p>- És hallom, Dari most sincs itthon?</p>
					<p>Ott haladtak el a kőpadok mellett, a meleg, kéjes esthomályban. A kis kőlóczák
                  immár félig elmosódtak az egybe szövődő árnyakban. Elmentek már az ötödik mellett
                  is és Andréenek kinos vöslaui napjai jutottak eszébe, észbontó várakozása,
                  vágyódása. És elgondolta: vajjon lehetséges-e, hogy e sok kinos szenvedések
                  indoka, az ő rossz csillaga, most leszállt álmaiból a földre és mellette jár?</p>
					<p>Felnézett az égre.</p>
					<p>Tulnan a „határdomb”-ra már felmászott a kelő hold és tündéries, sápadt sugarai
                  szinte lábujjhegyen szaladták be a tájat. Egy pár szelid sugár halavány
                  ragyogással tört darabokra a Livió olykor megcsörrenő kardján és halkan pengő
                  sarkantyuin.</p>
					<p>- És Andrée, maga ugy szereti a magányt?</p>
					<p>Livió hangja oly csodálatosan csengett, mintha annak a veszélyes ábrándokkal teli
                  holdvilágnak a sugarai fonták volna körül. És Andrée hiába védekezett, az a hang
                  oly végtelen messzire visszhangzott lelke mélyére, el egész oda, hol az
                  érzelmeknek az élet mostohasága folytán elárvult hurjai rejteztek. A legtöbb már
                  elszakadt, de egy hur zsibbasztó zöngéssel remegett meg. Andrée reszketni
                  kezdett.</p>
					<p>Aztán elhaladtak a negyedik lócza mellett. Andrée ismét látta magát, hogy fut
                  Szoborházyéktól haza, hogy szalad fel a lépcsőn, át a szalonon... s halkan
                  felsóhajtott... Aztán megállt. Keble zihált és eltakarta a szemeit.</p>
					<p>- No mi baj? - mormogá Livió gyöngéden. Karon fogta Andréet s ugy mentek
                  tovább.</p>
					<p>És elhaladtak a harmadik lócza mellett - Andréenak a báli éjjel s az a büvös
                  szánutazás jutott eszébe. Behunyta a szemét: ugy tetszett, mintha ismét a szánban
                  ültek s szélsebesen siklottak volna el a havas tájon... Érezte Livió karját a
                  dereka körül: ugy küzdött e gondolat ellen, de nem tehetett róla, nem birt
                  magával. Aztán tovább menve, elmentek a második kőpadocska mellett is. Ez volt
                  boldog, ébredő szerelmének a jelképe... Andrée, mintha az emlékek óriási sulya
                  esett volna le vállairól, nagyot lélegzett, megkönnyebbedett. Félre tolta vállán a
                  csipkekendőt. Ajkai remegtek, amint mondá:</p>
					<p>- Üljünk le egy perczre ide. Olyan szép az est.</p>
					<p>„Ah, ha ujra kezdhetnénk az életet”, gondolá szivdobogva. Leültek, a hold teli
                  sugarai rájuk estek, Livió aranysujtásos mentéje káprázatosan ragyogott. Nem
                  tudtak volna egy szót sem szólni... Csak bizonyos idő mulva néztek egymás szemébe.
                  Livió tekintete oly végtelen szomoru volt. Ugy érezte, hogy Lola látja s kaczag
                  rajta.</p>
					<p>Lépteket hallottak. Az inas jött a kastélyból s jelentette, hogy tálalva van.</p>
					<p>Felkeltek, Andrée a Livió karjába kapaszkodott. Szive ugy dobogott, hogy majd
                  megszakadt.</p>
					<p>- Mi van velem? gondolá, hol vagyok? Szentinczeyné volnék? Dehogy, én leány
                  vagyok, Schoenhoff Andrée, egy ábrándos, szerelmes kis leány... Álom, gonosz álom
                  volt az egész élet...</p>
					<p>Egy lavina indult meg a gondolataival... Istenem, mi lesz velem? kérdé magától
                  szinte kábultan. „Oh hát mért oly bün az, hogy én egy embert szeretek egész
                  életemben?”</p>
					<p>Az inas, ki lógó fehér keztyüs kezeivel a hátuk mögött sétált, halkan odaszólt
                  Andréehoz.</p>
					<p>- Vendégek vannak, méltóságos asszonyom...</p>
					<p>*</p>
					<p>A szalonban ülő vig társaság csakugyan ép abban a perczben akart a „kis báróné”
                  keresésére indulni. Ugy kaczagtak, nevetgéltek, hogy Andrée egészen elkábult,
                  mikor a pletykagyár zakatoló műhelyébe belépett. Kik is voltak ott? A szomszédban
                  lakó elegáns jukker asszony Gróthyné, bátyjával, egy uhlánus kapitánynyal és az ép
                  nála időző Pándy Olgával és Törökváry Jolánnal, Törökváry Taszinak a hugával.
                  Iharos-Szent-Antalról ugy lovagoltak át mind a négyen Vány-Olaszira; a falu végén
                  találkoztak Törökváry Taszival s a kadétprinczczel s mindjárt magukkal hozták őket
                  a kastélyba. Nagy riadalom volt a szalonban; a princz már is egy polkát csapkodott
                  a komor, fekete Bözendorferen, Taszi, meg a nyulánk, elegáns Gróthy Suzanne
                  Kreuz-Polkát tánczoltak rá. Az uhlánus-kapitány, egy magas, sovány ember, komikus
                  mogorvasággal ült egy sarokban és ivott chartreuset. Pándy Olga és Törökváry Jolán
                  Andrée elejébe szaladtak. Összecsókolták s bolond tánczra ragadták.</p>
					<p>- Bonjour baronne, - mondá Suzanne ünnepélyesen, egy rococo réverence-t csinálva
                  Andréenak. Taszi pláne letérdelt előtte. No a princznek se kellett több, mikor a
                  társaság alázatos hajlongását látta, hasra feküdt a virágos szőnyegen és ugy rázta
                  a fejét, mint valami bünhödő khinai bonz.</p>
					<p>Andréenek egyszerre olyan jókedve lett. Arcza kipirult s mintha mámoros lett volna
                  sorra ölelte a nőket, mint leányoknál szokás.</p>
					<p>- Hogy vagytok leányok?...</p>
					<p>Livió a chartreuseös uhlánusban régi pajtására talált: együtt voltak a
                  Reitlehrer-Institutban.</p>
					<p>- Hahó, hogy vagy öreg?</p>
					<p>- Karthauzi lett belőlem, - morgá a kapitány szeretettel és némi gyöngédséggel
                  nézve a gyékénybe pakolt üvegre... Suzanne, jer ide! rikoltá Gróthynéra, mint
                  valami chansonettere. Ülj az ölembe!</p>
					<p>Szörnyü jókedve lett a társaságnak. Vacsorához ültek... Livió Andrée mellett
                  foglalt helyet s az egész vacsora alatt tréfásan udvarolt neki, mintha valami
                  egészen idegen és más Andrée lett volna s nem az a régi... De megértették egymást,
                  egy-egy pillantás résén át egymás lelkébe láttak, s érezték, hogy e jókedvük és
                  könnyüvérü flirt-jük mögött halálos komolysággal rejtőzik egy csoda nagy
                  szerelem... Andrée a kábitó lárma és pohárcsengés közepette olykor behunyta a
                  szemét; zsibbadtan érezte, mint valami lázas betegség tüneteit, hogy valami
                  rettenetes dolog fog vele történni. Karjai, kezei elernyedtek, alig birta a
                  poharat fogni - nem volt semmi akarata... gondolatai görgetegét ugy szerette volna
                  feltartani, szeretett volna mindent higgadtan átgondolni... de sehogy se
                  tudta.</p>
					<p>Oldalán az uhlánus törhetlenül öntött egyre a poharába...</p>
					<p>*</p>
					<p>Egyszerre aztán mindannyian felugráltak. Vig czigány szó zendült meg a nagy szalon
                  felől. A kadétprincz kitárta az ebédlő ajtaját s akkorát kurjantott, hogy a
                  sarokban alvó papagály felriadt s negédes torokhangon kiáltott rá, hogy:
                  „betyár!”</p>
					<p>Ugy, a hogy voltak, mindenki csak átkarolta szomszédnőjét s félredobva térdéről az
                  asztalkendőt, felkelt és tánczra perdült.</p>
					<p>Eszeveszetten kezdtek mulatni. Bent meleg lett, hát kimentek a nagy verandára,
                  mely olaszos izlésben volt, mint valami fecskefészek, a kastély oldalába
                  ragasztva. A czigányokat körbe ültették a kőrács párkányára s ugy tánczoltak
                  tovább a holdfénynél. A kapitány komikusan emelgette rozoga vékony lábait a
                  csárdásra. Egyre szidta az inast.</p>
					<p>- Ne ezt az üveget hozd ki, - azt, aki gyékény paplanban alszik...</p>
					<p>A kadétprincz a jukker asszonynyal már valóságos kankánt tánczolt; a szép Suzanne
                  olykor messziről szaladt neki tánczosának s kissé felszedve szoknyáját egész ugy
                  riszálta azt, mint a hogy nászutazása alkalmával Párisban, a „Moulin Rougé”-ban
                  látta...</p>
					<p>Livió és Andrée csöndesen és mélán járták a csárdást, az egyik sarokban a vadszőlő
                  félig eltakarta őket. A fiatal asszony feje szédült, önkénytelen a Livió karjára
                  támasztá. Csak olykor találkoztak szemeik. Livió még mindig kétségbeesetten
                  küzdött Lola emléke ellen, még mindig ugy érezte, hogy a démoni leány mögötte áll
                  és kaczag rajta. Mintha csak azt sikoltotta volna egyre a fülébe:</p>
					<p>- Haha! te akarsz tőlem szabadulni?! Sohase fogsz tőlem szabadulni...</p>
					<p>- Eh! kiáltá egyszerre Livió felkaczagva s mintegy bajvivó rázta meg pompás
                  termetét. Hevesen magához ölelte Andréet, a fülébe sugott:</p>
					<p>- Szeretem magát...</p>
					<p>Hangja kéjesen, szinte daczosan csengett; emberfeletti erővel igyekezett a Lola
                  lelkét magáról lerázni. De Lola emléke nem tágitott, oda furakodott közéje és
                  Andrée közé s amint a Livió hatalmas melle pillanatra a remegő asszony pihegő
                  kebléhez tapadt, mintha szétlökte volna őket egymástól...</p>
					<p>Livió visszarettent. Vére a fejébe szállott, mintegy kurjantásban elkáromkodta
                  magát... A csárdás eszeveszetten zsibongott a nyugodt holdas éjben. De Rodakovszky
                  nem volt az az ember, aki hagyja magát: egy őrültet toppantott lábával, mintha
                  Lolát akarta volna agyontaposni... Aztán a vadszőlő sürü árnyába ragadta Andréet,
                  őrült erővel ölelte magához. Majd feléje hajolt, eszeveszetten mohón kereste a
                  száját... Livió diadalittasan, a nyert csatától mámorosan tapasztotta ajkait az
                  Andrée elhaló szájára, csókolta véresre... Ujjongott... s aztán a banda elé
                  ragadva párját, oly gyönyörüen járta el a csárdást végig, hogy még a czigányok is
                  oldalba lökték egymást s ugy nézték.</p>
					<p>Egyszerre a kadét princz, ki mindig szólót tánczolt a czigányok előtt, mint a
                  sebzett sakál orditott fel. A jukker asszony épp akkor ugrott számitó ledérséggel
                  egy férfi karjaiba... sebaj, csak a fivére volt, - Suzanne az egészet pusztán a
                  „heccz” kedveért tette... A kis Monthléry herczeg a gyönyörü sápadt holdra
                  mutatott.</p>
					<p>- No mi az? kérdik.</p>
					<p>- Lovagolni megyünk, kiáltá a princz rekedten - eszeveszett jagdgaloppot fogunk a
                  holdvilágnál csinálni... a primást és a klarinétost is felültetjük.</p>
					<p>Mindannyian kinéztek a balzsamos, meleg nyári éjbe, mely felett, mint egy
                  engedékeny gardedám, virrasztott a sápadt hold.</p>
					<p>- Éljen! Éljen! hangzott...</p>
					<p>- Vadász, vadász, hol a vadász? kiáltá a princz s leszaladt az istállók
                  felé...</p>
					<p>Tiz percz mulva készen álltak a lovak. A társaság, mint egy részeg álarczosbáli
                  csoport, karonfogva rohant le a lépcsőn, ki az udvarra. Az inasok óvatosan hordták
                  az urak után a boros poharakat. Mikor már majdnem egészen lent voltak, a mámoros
                  kis princz hevületében felkapta a magas Gróthy Suzannet s hősiesen akart vele
                  kiszaladni, hogy mindjárt nyeregbe tegye. De a jukker asszony kissé nehéz volt
                  neki, a kis princz lecsücsült a lépcsőre és azontul ugy gurultak le a
                  „hall”-ba.</p>
					<p>Andrée kábultan kapaszkodott a Livió karjába. Nem tudott immár semmire se
                  gondolni, egész teste hosszában elzsibbadt. Csak azt érezte, hogy a lavina
                  eszeveszett őrülettel kezd görögni a ködös, ösmeretlen mélység felé...</p>
					<p>*</p>
					<p>És az összesarkantyuzott, álmos lovakkal, ijedt, nyugtalan galoppban indultak neki
                  a tájnak, a holdfényben alvó, helylyel-közzel erdős völgynek. Az éjszaka oly
                  kéjesen meleg volt; az el-eltünő bokrok, melyek alatt szentjános bogarak
                  villogtak, oly bóditó szerelmes illatot leheltek, mintha valami boldogat álmodtak
                  volna. A princz a Szentinczey pompás gidránján elől duhajkodott s közbe
                  kommandirozott, mintha egy brigád elején lovagolna. A Dari két agara, „Flie” és
                  „Bee”, ott rohantak mellette, nyilván azt hivén, hogy gazdájuk ül a lovon.
                  Mögöttük suhant el mintegy meseszerüen megvilágitott operett-árnycsoport, a
                  társaság, a jukker-asszony, Olga, Jolán, kik mindannyian kitünő lovasnők voltak, -
                  továbbá Taszi, a részeg uhlánus s legvégül a két czigány hátukra kötött
                  hangszereikkel s egy lovász, kinek a nyakába egy kis boroshordó volt
                  akasztva...</p>
					<p>Andrée és Livió kissé oldalt lovagoltak a fák árnyában. Livió olykor megfogta a
                  „Darling” kantárszárát, mert ijedős volt. Keze reszketett, mintha a hideg lelte
                  volna.</p>
					<p>Végre aztán kiértek a nagy tarlóra. Hajrá! A princz elől megsarkantyuzta a
                  gidránt, mely pillanatra, mintha repülni akart volna, egy lanszáddal szökött fel
                  a légbe. A paripák megittasultak a csodabalzsamos légtől s nyeritve rugtattak a
                  sárga után. Észre se vette senki, hogy a két czigány menten lebukott a lóról,
                  pedig a primás hegedüje még egy utolsó nagyot zengett a néma, holdas éjben,
                  mielőtt gazdája bukása folytán darabokra tört volna... Az inast a nyakába
                  akasztott hordó rántotta hátra... Hajrá! - kiáltá a princz.</p>
					<p>- Avanti signori, briganti! És száguldtak eszeveszetten, vadul, mintha az
                  örökkévaló, csillagos égnek indultak volna neki...</p>
					<p>A galopp-bálból csakhamar mars-mars lett, s a kis csapat feketélő porfellegbe
                  bomlott. Hová mennek? Merre szöknek? Senki se tudott semmit. Az arczok kipirultak,
                  a tempo még se volt elég gyors, mert a részeg agyakban a mámor még gyorsabban
                  vágtatott. Taszi s a princz már régóta elvesztették sipkáikat, a jukker-asszonynak
                  amazoniasan bomlott ki a haja (lehet különben, hogy a stilus kedvéért maga
                  bontotta meg). Pándy Olga és Törökváry Jolán pedig minden figyelmüket az imádott
                  lovaglásra forditva, valóságos gyönyörrel sarkantyuzták lovaikat s igyekeztek
                  utólérni a kis princzet. Az uhlánus folyton káromkodott, de valami egész különös
                  mély, torok- vagy gyomorhangon, mintha gargarizált volna... Hosszu lábaival
                  nevetséges biztossággal lógott egy sovány highflyeren...</p>
					<p>A mars-marsnál az Andrée lova nyugtalankodni kezdett. Livió a maga pejkanczáját
                  egészen melléje traversziroztatta s félkézzel mindig fogta a „Darling”
                  kantárszárát... Kissé hátramaradtak s az előttük a földből talpra kelt porfelleg
                  viharosan vette őket körül... Másik kezével átkarolta az Andrée derekát, - egész
                  átfogta finom, gyöngéd alakját aczélos karjaival. Andrée még egyszer Livióra
                  nézett... Aztán lehunyta a szemét és mindent, - de mindent feledve hátradült a
                  vállára. Istenem, mikor olyan fáradt volt! - Lovaik szinte egyet lépve őrült
                  vágtatásban robogtak el a föld felett.</p>
					<p>És Andrée mindinkább zsibbadó öntudatával csak annyit érzett, hogy az a végzetes
                  lavina immár tulvilági sebességgel görög és ragadja őt magával...</p>
					<p>Hahó! Lovaik egyszerre felhorkoltak s megálltak. Reszkető inaikról hosszu
                  szőrkátyukban dőlt a végkimerültség izzadtsága. Egy meleg szellő, mely mint a
                  hüvös éjjelnek valami futó, méla álma lebbent el a táj felett, tovafujta a
                  porfelleget... Csend volt köröskörül, csak igen, igen messziről hallatszott valami
                  dobogó moraj. A csapat eltünt, Livió s Andrée magukra maradtak. A paripák kinosan,
                  egész aczélos testükben reszketve, nyeritettek a dobogó moraj után s pillanatra
                  felfüleltek... Aztán egyszerre oldalt fordulva, mintegy élet-halálversenyben
                  száguldtak neki a közeli pagonynak. Livió még mindig fogta Andrée derekát, ki oly
                  sápadt volt, mint a halál s mintha édesen aludnék, mosolyogva pihent a huszár
                  vállán... A lavina már nem is görgött, irtózatos, széditő sebességgel ugrott el
                  egy sziklafokról s esett, hanyatlott, zuhant a mélységbe - -</p>
					<p>A lovak nekieresztett kantárszárral, eszelős rohamban vágtak neki a pagonynak. A
                  fák, cserjék, mint egy szédületben tüntek el Andrée mellett. Egyszerre egy
                  pázsitos tisztás szélén a „Darling” térdre esett. Nem birta tovább. Andrée
                  anélkül, hogy kinyitotta volna a szemét, mintegy boldog álomban hanyatlott le a
                  fübe. Szerencséje, mert a következő pillanatban lova ismét talpon volt s a két
                  paripa csattogva robogott odább.</p>
					<p>Andrée pillanatra azt hitte, hogy Livió is tovarohant a lovával s önfeledten
                  sikoltá a holdas éjbe:</p>
					<p>- Livió... Livió!...</p>
					<p>Két kar ölelte át s az a dallamos hang, melynek zenéje annyi boldog és boldogtalan
                  álmot szőtt neki, sugá a fülébe:</p>
					<p>- Itt vagyok, édes - szerelmes angyalom...</p>
					<p>Andrée felpillantott: Livió megfogta volt fejét, melyen haja bomladozni
                  kezdett...</p>
					<p>- Hagyjon el - sikoltá - az istenért, menjen el messzire, nem látja, hogy
                  megőrülök?!... sebesen, lázasan beszélt... Menjen, menjen - - megmérgezte egész
                  életemet, s most meg akar ölni...</p>
					<p>Gyilkos...</p>
					<p>Felugrott s sebtiben magára rántott lovaglóruhájában botorkálva futott neki a
                  cserjés, illatos pázsitnak. Haja, szelid szőkébe játszó haja megbomolva lebegett a
                  büvös holdfényben... eszelősen rohant tova a balzsamos gyepen...</p>
					<p>- Dari, Dari! - kiáltá, fáradtan botolva meg lépten-nyomon lovaglóruhájában. Livió
                  sipka nélkül futott utána... Végre egy bokornál megbotlott Andrée s kimerülten
                  rogyott össze. Keble ugy zihált, hogy majd megszakadt... Ajkai égni kezdtek, egy
                  izzó csók gyujtotta meg vérét, egy izzó hosszu csók, melyre érzékei mintegy
                  viharban bomlottak meg. Mint a vak ember, kinek szemeiről hirtelen lehull a
                  hályog, egyszerre látta meg egész vakitó fényében a szerelem ragyogását, - soká,
                  betegesen visszatartott szenvedélye egy vulkán erejével tört ki bensejéből;
                  lüktető indulata gátját szegett tüzes folyamként harapódzott el egész testében...
                  reszketve, zsibbadtan vonaglott, nyujtózott a füben - -</p>
					<p>Egy nagyot sikoltott... Minden eltünt körülötte, egyedül voltak az
                  örökkévalóságban. Kéjbe homályosuló szemei szinte megüvegesedve tapadtak fel a
                  végtelenbe.</p>
					<p>Fent ezüstös fellegbárányok tipegtek az éji magasban; jó pásztoruk, a hold
                  legeltette őket az örökkévalóság kék mezején...</p>
					<p>Hirtelen egy nagy rojtos fellegfüggöny csapódott elő s takarta el az égi nyájat...
                  A hold a felhő mögé bujt. Sötét lett - - - - - - - - - - - - - - - - - - - - - - -
                  - - - - - - - - - - - - - - - - - - - - - - - - - - - - - - - - - - - - - - - - -
                  - - - - - - - - - - - - - - - - - - - - - - - - - - - - - - - - - - - - - - - - -
                  - - - - - - - - - - </p>
					<p>Aztán félrevonult a nagy rojtos fellegcsoport...</p>
					<p>Az élet keserü valóságából csodaálomba ébredt át... Már nem zokogott többé. Fejét
                  a Livió vállára hajtva, mint a folyondár tapadt hozzá s lépkedett boldogan oldala
                  mellett. Egy virágos réten mentek, mendegéltek hazafelé a faluba... Ugy, mint
                  álmában látta egyszer maga magát Livióval. - Álmodom-e még mindig? mormogá. Vagy
                  ez az alvó, virágos rét csakugyan az élet-e? De mikor oly fáradt volt... Livió
                  gyöngéden, óvatosan karolta át olykor még összerázkódó, lüktető, remegő alakját s
                  ugy az ölében vitte tovább. Hosszu, tépett, gyürött lovagló ruhája árván lógott
                  le. Egymás szemébe néztek s boldogságtól tuláradó gondolataik sorait hosszu-hosszu
                  csókokkal pontozták ki. Ajkaik a csókban remegve vonaglottak s mindketten
                  örömrepesve érezék, hogy azt akarják mondani: szeretlek...</p>
					<p>Majd meg leültek a pázsitra, - mért is siettek volna? Csodálkozva néztek egymásra.
                  Öröktől fogva ismerik s mégis mintha most látták volna meg először egymást. Andrée
                  még mindig némán hajolt le, felébresztett egy alvó csukott szirmu nagy
                  margueritet, letépte s Liviónak adta...</p>
					<p>Aztán megindult csordultig telt szivük árja. Sugtak, beszéltek, meséltek egymásnak
                  csuda regéket a boldog szerelemről, neki hevültek a jövőnek -</p>
					<p>- Örökké?... mormogá Andrée.</p>
					<p>- Örökké... mormogá Rodakovszky hátrapillantva... Livió őrülten karolta magához
                  Andréet: ő meg fog szabadulni a Lola emlékétől, a démon nem fog többé közéjük
                  furakodni - -</p>
					<p>Aztán hazafelé indultak, kezet kézen fogva. És a hanyatló hold méla sugaraiból
                  boldog terveket szőttek a jövőre. Már oly suttogva beszéltek. S hittek-e abban,
                  amit egymásnak mondtak? Tán akkor nem beszéltek volna annyit és oly sebesen...</p>
					<p>*</p>
					<p>A hüvösödő hajnalban, mint egy rájuk nehezedő halálban enyészett hevületük. De
                  azért csak beszéltek, meséltek egymásnak... Örökre fogják szeretni, soha többet el
                  nem hagyják egymást, - Andrée elválik a jó Daritól - Livió elveszi őt... s együtt
                  fognak élni fellegtelen boldogságban...</p>
					<p>Mellékuton értek a kastélyba, a parkon keresztül. Beosontak a „hall”-ba... Minden
                  csöndes volt. Oh, bizonyára már mindenki régen lefeküdt. -</p>
					<p>Livió kétségbeesetten ölelte át Andréet, a ki nem látta, hogy a szép huszár
                  könnyezik...</p>
					<p>Átölelte, magához szoritotta - szinte megijedtek mindketten e heves, vonagló
                  öleléstől - mintha csak bucsuzás lett volna - örökre...</p>
					<p>- Sohase válunk el... örökké szeretjük egymást, zokogá Livió.</p>
					<p>- Soha... örökké, fuldokolt Andrée.</p>
					<p>Egymásra néztek a hasadó hajnal szüzfényében s ugy tudták e perczben mindketten,
                  hogy többet soha, - de soha, - sohasem látják egymást...</p>
					<p>*</p>
					<p>Livió kábultan rohant fel a lépcsőn szobájába. Pár óra mulva indulnia kell két
                  szakaszával...</p>
					<p>Ugy félt a sötét folyosón... Mitől? Egy emléktől. Futott, szaladt, - bezárkózott
                  szobájába, hogy be ne jőjjön... Végre fel mert pillantani.</p>
					<p>Egy lázas vizióban termett eléje a Lola győzelmes alakja. Ugy hallotta kaczaját:
                  „Sohase szabadulsz meg tőlem, - örökre rabom lész.”</p>
					<p>Livió kétségbeesetten, kimerülten rogyott a szőnyegre s ott mély álomba
                  merült...</p>
					<p>Másfél óra mulva Forintos Péter és huszár Garas Ádám ugy emelték a főhadnagyot
                  nyeregbe. S a század csengve-bongva, csillogva-ragyogva a fiatal napfényben
                  elmasirozott Vány-Olasziból.</p>
				</div>
				<div type="chapter">
					<head>VI.</head>
					<p>A domboldali sétány mentén kifakult, megkopott már a pagony, - a táj olyan lett,
                  mint egy koldus, vörhenyes szürke köpenye s a mennybolt homloka szomoru, sötét
                  felhőredőkbe komorodott. Ősz lett.</p>
					<p>Hüvösen fujt keletről a szél, - halántékán felborzolta Andréenak libegő
                  hajtincseit. És sóhajtott a fülébe szomoru szimfoniákat hervadó virágokról,
                  elhervadt ábrándokról... Hallgatta.</p>
					<p>Ide ült ki minden délután, mintha várt, lesett volna valakit...</p>
					<p>És valahányszor a dombtetei szinevesztett feszület mellett remegve elhaladt s azon
                  az immár kifakult cserjés pázsiton a sziklapadig elment, a nyári, bűvös holdas éj
                  őrülete, mint egy villámcsapás nyilallott a szivébe... És eszébe jutott minden, -
                  minden, - mikor pedig a sziklapadról a meredek tuloldali szirt fal mélyébe
                  tekintett, eszelősen gondolá el - mi jöhetne más egyéb ezután, mint a
                  halál?...</p>
					<p>- Meghalni! meghalni! - zokogá annyiszor a közönyös szürke egekbe pillantva. - Óh,
                  hova lettek az én jó fellegbárányaim? Azok ugy megértenének, ugy szeretnének
                  engem...</p>
					<p>S gondolatainak reménytelen visszhangjakép ismét csak a felporosodó messze
                  országutra nézett s várt ösztönszerüleg, kétségbeesetten, ugy, mint tavaly
                  Vöslauban, de nem, sokkal kétségbeesettebben... Hisz ő maga legjobban tudta, hogy
                  nem jön vissza többé soha - soha - sohasem...</p>
					<p>Oh az az utolsó csók, utána az a halálosan mély álom, aztán az a boldog ébredés
                  Livió nevével ajkán... őrület, eszeveszett őrület volt mindez.</p>
					<p>- Livió, Livió, - susogá bolondul nézve szét a szobában. Ugy majszolta ezt az édes
                  nevet mint valami nyalánkság utóizét... Livió, Livió!...</p>
					<p>Kipattant ágyából. Oly üdének, frissnek érezte magát, - vére megszelidült, nyugodt
                  folyással csörgedezett ereiben. A tükörbe pillantott; remekül nézett ki, - e
                  holdas éjszakán kiviritott, mint egy pünkösdi rózsa. Arcza teltebb, szemei
                  nagyobbak lettek; mozdulatai pedig hajlékonyabbakká, ruganyosabbakká váltak.
                  Asszony lett, felséges szép asszony...</p>
					<p>Még kábitóan játszott a szerelmes álom zsibbadt öntudatával. Mosolygott,
                  mosolygott... mint a jó gyerekek szoktak álmukban, boldogan... Puha, rózsaszin
                  ujjaival végig simitotta bünös homlokát. Az a lelkében megindult, eszeveszetten
                  görgő lavina végre megállt ott lent abban a szerelmes, virágos meleg
                  völgyben...</p>
					<p>E perczben az öntudat csunya formátlan férge megmozdult s a szivébe harapott. Egy
                  sikolylyal futott a szobákon át ki a verandára s lenézett a faluba.</p>
					<p>Oh már rég elmehettek a huszárok, - hisz dél volt. A kurschmied vezettette
                  gyalogos huszárokkal ki az országutra a szegény beteg sánta lovakat...</p>
					<p>Hüdött nyugalommal állott ott pongyolában az erkélyen, hosszu - lélekmérgező
                  órákon át - -</p>
					<p>És a felségesen kinyilt pünkösdi rózsa csak egy napig viritott. Aztán lassan
                  hervadni kezdett... Este felé vigan, csattanó egészségben toppant be utazásáról
                  Dari. Kitünő falusi gazda lett belőle. Csizmája sarka csak ugy kopogott a sima
                  parketten otromba léptei alatt. Kimondhatatlanul szerette a feleségét.</p>
					<p>Andrée összerázkódott, mikor meglátta. Még mindig az erkélyen ült s pillanatra az
                  a gondolata támadt: hátha leugornék az udvar kavicsos porondjára...</p>
					<p>- Beh jól nézesz ki édesem, kedveskedék Dari öblös, falusi izü hangon, hallom, a
                  vadász mesélte, hogy Gróthyékkal kilovagoltatok. Ugy látszik, a lovaglás jót tesz
                  neked... Majd együtt fogunk kilovagolni.</p>
					<p>*</p>
					<p>S a büntárs, a hold méla, lelkébe látó sugarai csodálkozva lepték meg még mindig
                  az erkélyen. Este lett, épp olyan büvös, boldog est, mint az azelőtti... A
                  környező világ, óh mily zsibbadtan morzsolta le perczeit a szegény fiatal asszony
                  körül! Hová lett Dari? Tán elment a szomszéd dombori pusztára... Lassan kelt fel
                  Andrée, mint a tolvaj s magára kapva egy pelerint, kiosont a hátsó kapun a
                  kastélyból. Végig ment az illatos pázsiton messzire, oda abba a kis pagonyba, ahol
                  tegnap... a lova elbukott.</p>
					<p>És a napok teltek tova... Andrée visszatért a kálváriájához. Mikor először
                  felmerészkedett a feszülethez, majd a szive szakadt meg. „Istenem, istenem”,
                  mormogá, „micsoda büntetést fogsz én reám mérni?” Aztán mindennap hosszan
                  elimádkozott ott. Annyit nézte az üdvözitő esőverte arczát s szenvedő, elmosódott
                  vonásaiból annyi kegyelmet igyekezett magának kiolvasni...</p>
					<p>Augusztus végén a környékbeli ismerősök még mind fürdőn voltak. Alig járt valaki
                  Szentinczeyékhez. Andrée egészen magányába sülyedt, beteges, képzelgős
                  buskomorságba. „Kálváriája” lett mindene... Este, mikor hazasétált, alig várta,
                  hogy másnap ismét kimehessen sziklapadjához.</p>
					<p>Egy csöndes délután oly furcsa gondolata támadt. Különös érzés vett erőt rajta;
                  vére arczába szökött, - egy nyirfához kellett támaszkodnia, mert majd elszédült.
                  Behunyta a szemét s mikor fáradtan kinyitotta s a diszét vesztő pagonyban
                  szétnézett, - egy homályos látományban tipegő, kis elhagyott - tán árva gyermeket
                  pillantott meg a bokrok közt... Mélyen felsóhajtott az őszi csendben.</p>
					<p>- Én sohasem fogom a gyermekemet ismerni... Meg fogok... akkor halni...</p>
					<p>Este Darival beszélt. A jó fiu polkázva ugrált körülötte örömében. Felesége
                  aggodalmaira csak kaczagott: de Andrée összeszoritott ajkakkal ismételte
                  előtte.</p>
					<p>- Meg fogok halni, akkor - majd meglátod...</p>
				</div>
				<div type="chapter">
					<head>VII.</head>
					<p>Október és november melankólikusan teltek el, perczeik, napjaik egymásután
                  hullottak az örökkévalóságba, mint a pagony hervadt vörhenyes levelei a kikopott
                  gyepszőnyegre.</p>
					<p>Andrée egyre nehezebben, fáradságosabban, de hűségesen járta be naponta sétányát.
                  És üldögélt a sziklapadon, messzire elnézve arra a poros országutra, melyen
                  Rodakovszky Livió sose fog többet visszatérni hozzá. Nem hallott ő Livióról semmit
                  sem, egy árva szót, egy árva üzenetet se kapott tőle. Még azt se tudta meg, hogy
                  Rodakovszky most a gazdag Szoborházy Linkának udvarol... De bár egész őszön át
                  arra a poros országutra tapasztotta szemeit, - valójában nem várt ő semmit
                  sem.</p>
					<p>Mit várhatott volna ő még az élettől? Egy embert szeretett egész életében...
                  Tökéletesen boldog volt pár óráig. Mi jöhetett volna még ezután? Csak a
                  halál...</p>
					<p>S annyiszor eltöprengett, tovább szőve halál utáni vallásos látományait...</p>
					<p>- Csodálatos, - a jövő évben már nem fogok élni: nem fogok létezni. Vajjon hol
                  leszek akkor?</p>
					<p>- Vajjon hol leszek akkor? ismétlé a kopott, elmosódott feszület homályos arczába
                  pillantva. Most e bus novemberi napon járta be utoljára „kálváriáját.”</p>
					<p>Végül még egyszer a szemébe nézett a homályos arczu feszületnek...</p>
					<p>- Istenem, könyörgött, vétettem-e, hogy egy embert szerettem egész életemben? Óh,
                  tudom, hogy vétettem, tudom jól... de mi lesz a büntetésem? Halálom... meg fogok
                  halni, jó, de gyermekem, a férjem gyermeke nem fog miattam bünhődni? Élve marad
                  istenem, ugy-e? És te halálommal megbocsátasz nekem, - és azután... odaát ugy-e az
                  övé leszek egészen, az ő lelkéé, az ő emlékéé... és nem fogok többé bünhődni
                  szegény szerelmemért...</p>
					<p>Könnyein át ugy látta, mintha a szenvedő istenmása homályos szemeivel igent intett
                  volna... Lassan, kinosan ment aztán haza.</p>
					<p>Benyitott a parkba, de még egyszer visszafordult s elbucsuzott a bus őszi világtól
                  -</p>
					<p>- Isten veled élet, szerelem...</p>
					<p>Oly borus volt az est, a már télies szomoru est...</p>
				</div>
				<div type="chapter">
					<head>VIII.</head>
					<p>Azon a deczembervégi éjszakán nagy hó esett, - fagyos prémbe fullasztotta a
                  domboldali sétány kőpadocskáit. - De Andrée nem látta a havat, - ott feküdt a nagy
                  menyezetes ágyban, kinosan hánykolódva, szégyenlősen jajdulva fel az egyre
                  gyakoribb fájdalmakra. És igen nagyon szenvedett.</p>
					<p>Dari aggodalmas vigsággal járt-kelt a házban: igazgatta a képkereteket a falakon,
                  vagy a lovagló-pálczákat a zergeszarvakon. De szelid, jó elméjével többnyire
                  kifáradt az aggódásban s bele düllesztve hasát bőrmellényébe, végtére is mindig
                  csak jámbor optimizmussal bámult ki az ablakon a gazdaságba s tünődött azon, hogy
                  vajjon nem fog-e a cseléd-istálló beszakadni a nagy hó alatt. Egyszerre az
                  országuton messzire porzott fel a hó. Aladár leszaladt a lépcsőn. Anyósa érkezett
                  meg. Szebb volt mint valaha. Pompás fekete prémes öltönyében ugy futott fel a
                  lépcsőn, mint valami gyönyörü nagy angora macska. D’Ombrade Amélie néni is
                  kiszaladt a hálószobából Schoenhoffné elébe...</p>
					<p>A kis árva kőpadokat pedig a domboldali sétányon egyre mélyebbre temette a hó.
                  Andrée reájuk gondolt. Gondolatban, nyugtalan képzeletében tova sétált mellettük
                  fel a feszületig s aztán tovább fel a sziklapadig... Oh ha tudta volna, hogy most
                  mily eszeveszetten dühöng boldog szerelme emblemája felett a téli hóvihar haragos
                  istenitélete!... Tán megijedt volna. De nem, miért? Hisz ő oly biztosan tudta,
                  hogy meg fog halni. Mikor ebbe a nagy menyezetes ágyba az előző estén belefeküdt,
                  bánatosan gondolta el, hogy soha se fog többet felkelni belőle.</p>
					<p>Mindenki kiment volt a szobából. „Bizonyosan Schoenhoffné, - a mama jött meg”,
                  gondolá Andrée, közbe-közbe feljajdulva. Oh, bár csak be ne jönne, - oly ideges,
                  lázas, nyughatatlan vagyok, azt se tudom mi lesz velem... A tulsó, távolabbi
                  szobákból nesz, halk beszélgetés hallatszott.</p>
					<p>Kinosan forgolódott ágyában. Aztán igyekezett nyugodt, megfontolt lenni, mert
                  közeli, - oly különösen közeli, szinte tulvilági előérzetek gyötörték. És kissé
                  megijedt.</p>
					<p>- Ugy, ugy, mormogá, lesoványodott ujjaival homlokát simogatva, - nem lesz az
                  nehéz. Eszébe jutott a feszület istenmásának arcza ott a domboldalon. Az isten
                  megigérte én nekem, hogy könnyen fogok meghalni. De hátha -</p>
					<p>Megmagyarázhatlan, őrületes nyugtalanság vett erőt rajta. Széditő fájdalom
                  nyilallott át a testén. Hangosan feljajdult. Maga is elcsodálkozott, hogy ilyet
                  tudott sikoltani. Már nem is gondolt többet azzal, hogy szégyelje magát e
                  gyöngeségeért. Megijedt, nagyon megijedt. Lélegzete is elállt. Lassan, alattomosan
                  rángatódzó görcs tapogatódzott végig tagjain...</p>
					<p>- Mi volt ez? tünődék szivdobogva. Már itt volna? Ilyen hamar jön a vég? Furcsa...
                  furcsa...</p>
					<p>És vallásos rémület kezdette fojtogatni a szegény asszonyt. Hátha valami borzasztó
                  büntetést mér rá az isten? Hátha iszonyu kinok következnek el rá a jövendő
                  perczekben? Mert vétett, - vétkezett... Oh isten, hogy ne vétkezett volna!?...
                  Megtörte a házasság szentségét, - megcsalta a férjét... Ez a gondolat most először
                  nyilallott a lelkébe rémes voltának teljes valóságában. „Mit tettem? Istenem, mit
                  cselekedtem?!” mormogá eszelősen nézve körül a szobában...</p>
					<p>Már délután lehetett, a havas téli nap hamar aludt el szomoru alkonyatba. Kivül
                  sivalkodott a szél. Homály borult a szobára.</p>
					<p>S a szerelem balzsamos lehe, mint valami galamb a rombadülő házból, ugy szállott
                  ki a szegény bünhődő hanyatló lelkéből. Iszonyodva nézett szét az ágy dus
                  mennyezete mögül. Ugy érezte, valami kisértet áll a háta megett az ágy függönyei
                  megett, lángpallossal a kezében készülődik a büntetés kiméréséhez...</p>
					<p>Egy ujabb görcsös nyilallás vonaglott át testén. Ugy küzködött az elméje körül
                  tömörülő köd ellen... Nem látott tisztán a gondolataiban. Csak hallotta, hogy
                  valaki eszeveszetten jajgat a szobában. Ki volna az? Csak nem ő? De mégis ő
                  volt... Iszonyatos erővel próbálta fentartani lelke egyensulyát.</p>
					<p>- Én istenem, lihegett a szegény Andrée, tán nem is haragszik rám - tán nem fogok
                  nagyon szenvedni. Tán nem is fogok meghalni... Hisz most nem érzek semmit, csak a
                  fejem szédül borzasztóan... Hisz egész higgadtan tudok gondolkozni. Mámoros,
                  ájuldozó gondolataival mint a részeg ember járta be még egyszer „kálváriá”-ját...
                  S aztán végig gondolta egész életét. Igyekezett azt hinni, hogy boldog volt. Mi
                  voltam hát voltakép?... De ekkor eszébe jutott az a tenger szenvedés és egy
                  iszonyatost sikoltott: „Oh de nagyon, nagyon boldogtalan voltam!”</p>
					<p>E pillanatban rémülten szaladtak be mindannyian. Dari még alig tudott az inasra rá
                  kiáltani, hogy szaladjon lóhalálában a fiatal orvosért - a fiatalért és nem az
                  öregért...</p>
					<p>*</p>
					<p>Egy percz mulva azonban Schoenhoffné halálsápadtra válva, támolygott vissza a
                  szalonba s ájult egy causeuse-re.</p>
					<p>- Iszonyu, iszonyu! sikoltá a szobaleánynak, ki homlokát eczettel dörzsölte - ez a
                  borzasztó arcz az én leányom volna... hisz ez egy tajtékzó szörnyeteg... irtózat -
                  irtózat... ha még egy perczig ott maradok, meghaltam volna. - -</p>
					<p>*</p>
					<p>A fiatal doktor, egy higgadt, simára borotvált állu, elegáns ember, kissé hajlott
                  nyakával, nesztelenül lépett be. Könnyed fejbicczentéssel üdvözölte Darit s aztán
                  nyugodtan az ágyhoz ment.</p>
					<p>Dari, ki mintha az ujját csikarták volna be, sajgó fájdalommal sziva ajkát,
                  zokogott a sarokbeli asztal mellett, eszelősen szorongatta egy szék támlányát s
                  mormogá; „Ez derék ember; igen jeles orvosnak néz ki... pártfogolni fogom a
                  megyénél... Egy széket az orvos urnak! - -”</p>
					<p>A fiatal doktor leült és komolyan nézte a beteget. Ott feküdt szegény Andrée kissé
                  kékes arczczal s halott mély álomba merülve aludt.</p>
					<p>Majd felkelt a doktor s elmondatta magának a borzasztó görcs körülményeit. Ezután
                  magához hivta Darit s erősen a szemébe nézett.</p>
					<p>- Ez eklampszia... mormogá halkan.</p>
					<p>- Mi az? zokogá Dari tehetetlenül.</p>
					<p>- Eklamptikus görcs, folytatá a határozott, biztos szemü fiatal ember a betegre
                  nézve, - egy epileptiform görcs. Veszedelmes. Vissza fog térni s nemsokára.</p>
					<p>Dari zokogva bujt egy sarokba. Az orvos intett a sirdogáló szobaleánynak, hogy
                  hozza be a holmiját. Aztán csöndesen az ágy mellé ült és várt. Sokat volt
                  kórházban s ott megszokta, hogy röviden bánjék el a jajgató rokonokkal. A Dari
                  kérdésére nyugodt, halk hangon mindig csak azt felelte:</p>
					<p>- Soporózus álomban van.</p>
					<p>Egyszerre azonban a beteg öntudata zavaros szakadozottsággal kezdett visszatérni.
                  Mély kimerültséggel panaszkodott, hogy a hátgerincze, a keresztcsontja fáj.</p>
					<p>De mintha egyéniségének egyrésze már meg lett volna ölve, idegenszerü
                  csodálkozással nézett szerteszét. Csodálkozott az orvos idegen arczán, a zokogását
                  alig tartó Darin s az ijedt arczokon.</p>
					<p>Oh, ott bent, szép fehér homloka mögött beh izzott, égett egy bus, megmérgezett
                  élet minden boldogtalansága...</p>
					<p>Ajkai bénán mozogtak. Az orvos gyöngéden feléje hajlott s aztán intett
                  Szentinczeynek.</p>
					<p>- Valamit akar a báró urnak mondani.</p>
					<p>Félre sétált az ablakhoz, de nem nagyon messzire. A cselédet s Melegnét kiintette
                  a hálóból. Amelie néni magától kitipegett. S mialatt Dari a beteggel beszélt,
                  közbe mindig hátrapillantott. Nyilván a másik rohamtól félt.</p>
					<p>Andréenak azonban mindinkább tisztult az öntudata. Csak arcza volt dult és
                  félelmesen idegenszerü.</p>
					<p>- Dari te vagy az...</p>
					<p>- Én, édes egyetlenem...</p>
					<p>- Dari, mondd, mi történt velem, hogy oly különösek vagytok... Dari... Istent -
                  láttam, és ő haragszik rám... Bünhődnöm kell...</p>
					<p>Szegény Dari zokogásban tört ki. Kétségbeesetten csóválta a fejét.</p>
					<p>- De tán, folytatá szakadozottan a szegény asszony, ha mindent - megmondok...
                  akkor... tán... megsegit... Én... téged... megcsaltalak... Livió.</p>
					<p>Dari zokogva borult az ágy elé. Csak továbbra is eszelősen csóválta a fejét és
                  szomoruan intett az orvosnak:</p>
					<p>- Segitsen az Istenért... delirál... Az orvos félrehivta:</p>
					<p>- Ne sirjon itt, - kérem mondá szigoruan, most nem delirál, egész eszénél van, de
                  a roham minden perczben visszatérhet.</p>
					<p>- Félrebeszél, félrebeszél... sirt a szegény ember csak továbbra is.</p>
					<p>Andrée azonban sejtelmes, tulvilági szemekkel nézett maga elé. Vajjon mi mehetett
                  gyötrött lelkében végbe? Kimerült ujjait ügyefogyottan kulcsolta össze. Talán
                  imádkozott? Mit kért szelid szive jó istenétől? Talán irgalmat esdett, amiért azt
                  az egy embert szerette egész életében, a ki megmérgezte a szivét... Egy nehéz
                  könycsepp gördült le tiszta kék szemeiből - óh ez az egy könycsepp annyit beszélt
                  egy szegény élet mérhetetlen boldogtalanságáról.</p>
					<p>- Vétkeztem... bünhődnöm kell... akarák susogni ajkai. Aztán várt, csöndesen várt.
                  No végre jön, gondolá. Oly különös sejtelme támadt: érezte, tisztán érezte, hogy
                  öntudata bucsuzik, szédület nehezedik a szemeire... És oly furcsa közönyös lett
                  előtte minden. „Még se jön?” mormogá türelmetlenül, „mégse?”</p>
					<p>- Már nem látom többé a Livió szemeit, sugá, hát most jön a vég... furcsa...
                  furcsa...</p>
					<p>A következő perczben az orvos az ágyhoz ugrott, Dari elrettenve tántorodott vissza
                  a torz arcztól.</p>
					<p>Borzalmas fogcsikorgatás és hörgés hallatszott a szobában. Az orvos sietve tette a
                  szegény asszony orrára a kloroformos flanelles kosarat...</p>
					<p>*</p>
					<p>A szomszéd szobában Schoenhoffné, az öreg asszony, a szobaleány s a néni ugy körül
                  állták azt a nyávogó vörös kis gyereket, hogy az időközben előkerült öreg Grün
                  doktor alig tudott hozzá férni...</p>
					<p>De odabent a hálószobában a fiatal doktor arcza ránczba szökött. Andrée ismét
                  halott mély álomba feküdt.</p>
					<p>Öntudata többé nem tért vissza.</p>
					<p>Dari, mint az őrült járt fel s alá a szobában.</p>
					<p>- Az istenért, mi lesz? kérdé az ágy mellé térdelve.</p>
					<p>A fiatal ember kedvtelenül nézett a betegre:</p>
					<p>- Félek, hogy még egy rohama lesz s akkor... akkor megful.</p>
					<p>Boszusan fecskendezett be pravaz-ával még egy morfium-injekcziót.</p>
					<p>*</p>
					<p>És aztán elkövetkezett a Mindenható Isten haragja a szegény bünhődő Andréera.
                  Megjött a harmadik eklamptikus görcsroham.</p>
					<p>És szép szelid arczát, melyben oly boldogan tükröződtek vissza a tiszta szerelem
                  ábrándjai, iszonyatos torzulatokba tépé a szenvedés. Szemgolyói, melyeknek méla,
                  kék pillantása oly busan epedett a boldogság után, félelmesen forogtak üregeikben,
                  - ajkain, melyek egy egyetlen kéjes csókban ismerték a szerelem mérhetetlen
                  élvét, véresen tajtékzott a hab.</p>
					<p>Aztán ökölbe szoritott, görcsbe meredt kezeivel viaskodott bőszülten a halálkín.
                  Szilajon rángatózva vivódott szüzies fehér karjaival, melyek ugy vágyódtak az
                  ideál ölelése után s kinba csukló finom lábaival, melyek oly boldogtalanul járták
                  be az élet kálváriáját... Végül mellét törte össze a láthatatlan istenitélet, s
                  aztán torkára tette kezét a halál.</p>
					<p>*</p>
					<p>Hogy azonban kitöltetett a Mindenható haragja szolgálóján, hát megbocsátott neki
                  az Ur halálában. És a mint szerelme vétkeért irtózatosan bünhődvén, kiteritve ott
                  feküdt a mennyezetes ágyban: az elkékült Meduzafő lassan megbékült a borzalmas
                  kinokkal; megszelidült, visszasimult emberi formájába és ismét szép halvány
                  lett...</p>
					<p>Odakint pedig, sikoltozva hömpölygött el a hófergeteg a völgy felett, kéményeket
                  tépett le és házakat temetett el. És a fáradt éjszaka álmos órái, perczei
                  egymásután temetkeztek bele a bősz orkánba... Egy-egy hevesebb szélrohamra még az
                  ágy mellett álló kandeláberek lángja is tétován lobbant félre. A virrasztók is
                  kimerülten aludtak el.</p>
					<p>De ott a ravatal jajsóhajoktól nehéz mennyezete alatt a kiteritett ijesztő
                  halottból lassankint csakugyan a régi, bus szerelmes Andrée lett. Sőt éjfél felé,
                  mikor lent a faluban megszólalt a viharba vesző szilveszteri harangszó, már a
                  bubánat is eltünt az egyre boldogabban alvó halott arczáról... Mintha
                  mérhetetlenül csodálkozott volna a nagy rejtély egyszerü voltán... Mintha azt
                  akarták volna mondani ajkai: „Hát ez a halál?... furcsa... furcsa...”</p>
					<p>Majd lelke, ugy látszik, magasabbra szállt: messzire tul a földi létkörön, - tul
                  még tán azokon a mennyei ezüstös fellegbárányokon s szerelmes jó égi pásztoron is,
                  melyeket ugy szeretett nézni... fel a boldog kék végtelen azuron át, abba az
                  ösmeretlen jó csillagba, hol örök a szerelem...</p>
					<p>A szemben levő falon függő sixtini Madonna oly végtelen könyörülettel nézett rá,
                  az a két kis Rafael-angyal pedig a kép alján oly szeretetteljes gyügyögéssel
                  sajnálkozott a fiatal halott felett. Az egyik aztán mintha a lobbanó gyertya
                  káprázatos fényével párnájára szállott s tündér ujjaival lesimitotta volna
                  halálverejtékes homlokáról a földi kin redőit... S Andrée homloka kiderült,
                  alabástromszép lett. Olyan, mint a halott görög istennőké...</p>
					<p>Ekkor pedig szelid ajkait, mintha valami kimondhatatlan mosoly csókolta volna
                  körül: oly mosoly, a milyenre ez idáig boldogtalan ajkak még soha se
                  nyiltak...</p>
					<p>Ah ez a tökéletes boldogság mennyei mosolya volt.</p>
				</div>
				<div type="chapter">
					<head>IX.</head>
					<p>A hóvihar még egyre dühöngött... Dari az ablaknál állt s türelmetlenül leste,
                  mikor hagy már alább. Haza akart már menni kis leányához, a kis Andréehoz. Ugy
                  szerette ezt a szegény kis árva gyermeket.</p>
					<p>S amint becsületes homlokát az ablaküveghez nyomta, szomoruan jutott eszébe, hogy
                  a mult télen ilyen suhogó hópelyhek közepette szállt el az Andrée lelke az égbe.
                  Naiv, jó szivével álmodozva gondolta el: vajjon hol lehet most ő? Az volt egyedüli
                  vigasztalása, hogy a kis Andrée ugy hasonlitott az anyjához.</p>
					<p>Rodakovszky kapitány s a felesége felkeltek a szalonbeli társaság nagy, pletykázó
                  rajából s a nyughatatlan, elhagyatott emberhez közeledtek.</p>
					<p>- Na, édes Szentinczey, - mondá Linka hizelgő vigan, - maradjon még egy kicsit.
                  Nem lesz a kis Andréenak semmi baja.</p>
					<p>- Maradj még öregem, - mormogá bizalmasan, barátilag veregetve meg a vállát Livió.
                  - Csak nem fogsz ilyen viharban elindulni!</p>
					<p>Dari tétován igazgatta meg esetlen gyászöltönyének fekete nyakkendőjét és aztán
                  hálásan nézett házigazdáira. Oly jól esett neki, hogy gondolnak rá, törődnek
                  vele... Egész este oly árván ődöngött a nagy estélyi társaság szokatlan
                  sürgése-forgása közepette.</p>
					<p>- Köszönöm, köszönöm, - mormogá szinte könyezve. - Most látom csak, kik az én
                  igazi jó barátaim; látszik, hogy ti nagyon szerettétek megboldogult
                  feleségemet...</p>
					<p>Dari minden nagy vagyona mellett nehézkességében oly tehetetlen volt, hogy nem
                  birt magának társaságot teremteni, s ezért oly hálás volt, ha valaki jó akaratába
                  fogadta őt.</p>
					<p>- Majd ide hozok magának egy kis asztalt, mondá sajnálkozó jósággal Linka, s ide
                  hozom a magam theás-csészéjét is.</p>
					<p>Letette az ablak mellé a filigrán-asztalt s az ügyefogyott Darihoz telepedett.</p>
					<p>Livio nagy bockját sziva, zsebredugott kezekkel, hosszu léptekkel járkált fel s
                  alá a fényes társaságtól tarkálló szalonban.</p>
					<p>Dari csak Linkával szeretett igazában beszélgetni. Linka a maga csacsogó
                  kövér-kanári modorában oly sokat tudott neki a szegény Andréeről mesélni.</p>
					<p>A társaság pedig a szoborházai kastély nagy szalonjában igen vigan volt. Ott
                  voltak: Pándyék, Törökváryék, Gáldyék, Czibakyék, a tisztek, a már kissé szélütött
                  főispán... Szoborházyné a cinquecento karosszékbe helyezett statiszta
                  csillagkeresztes dáma mellett ült mereven és mozdulatlanul s sasszemekkel ügyelt
                  fel a hangulat kifogástalanul arisztokratikus voltára. Csak a bolondos Vexleben
                  báró hiányzott: szegény nemrégiben tragikusan halt meg, - laboratoriumában egy
                  szép reggelen repülőgépestől és pokolgépestől együtt felrobbant.</p>
					<p>A szép Schoenhoffné Medici Katalinforma pompás megjelenésével ott ült a zongora
                  mellett s bóditó mosolyokkal emésztette a már kissé törődött, de bolondul
                  szerelmes Ritt generálist, - közben azonban a zongorán ábrándozó
                  hadnagy-princzczel évődött...</p>
					<p>Szoborházyné, kinek életideálja az volt, hogy szalonjában helyesen egyensulyozott
                  előkelő csoportok képződjenek, megmagyarázhatatlan fizikai rosszullétet érzett.
                  Végre aztán kitalálta, hogy a terem hosszában egyedül sétáló Livió zavarja az
                  előkelő harmoniát. Egy oly mozdulattal, melyet Wolter Stuart Máriá-jából lesett
                  el, magához intette vejét. Mindig francziául beszélt vele.</p>
					<p>- Csatlakozzék kérem valamely csoporthoz... idegessé tesz, ha valaki egyedül
                  promeniroz igy a teremben...</p>
					<p>Livió kapitány boszusan nézett a grófnéra.</p>
					<p>- Vén bolond, - mormogá mérgesen s aztán a Schoenhoffné csoportjához csatlakozott.
                  Előbb azonban a téli kert kis folyosójára lopódzott ki s óvatosan, sebtiben
                  előhuzta Lola sürgönyét.</p>
					<p>- Igen ma, persze, hogy ma kell elutaznom, különben nem lehetek holnap
                  Bécsben.</p>
					<p>A nagy pálma melletti álló tükörbe nézett. Bizony kissé „verwittert” nézett ki. Az
                  a hat hónap, a mióta kibékült Lolával, nagyon megviselte. No de most, hogy elvette
                  Szoborházy Linkát, hát volt pénze s minden héten felmehetett Bécsbe... Mindig
                  Linkától kért pénzt s ő készségesen adott. Pedig sejtette, tán tudta is, hogy
                  férje hova jár... Termete még mindig olyan daliás volt, mint azelőtt, csak vállai
                  engedtek kissé, s fekete hullámos haja ritkult meg valamelyest a feje bubján.
                  Arczán pedig az a donjuáni, dőzsölési patina lett kissé kiéltebb.</p>
					<p>Letelepedett Schoenhoffné mellé s nyugodtan vett részt a társalgásban. Vigan
                  néztek egymásra a szép asszonynyal és mindketten gunyos mosolylyal gondoltak a
                  szerelmes Ritt generálisra. „Szegény szamár”, mondták a Livió szemei. - „Persze,
                  hogy az!” susogák a szép Melanie szemei ábrándosan, „nem lehet mindenki olyan,
                  mint te... de most eredj és ne zavarj... Aztán majd”... Livió felkelt s titokban
                  órájára pillantott.</p>
					<p>- Hogy fogok én innen megszökni? gondolá kétségbeesetten, mint valami
                  iskolásgyerek, ki már előre tudja, hogy el fog késni a leczkéről.</p>
					<p>Bonbuska lila-arczával Pándy Olga mellett ült s dühös volt a Skizre, ki mindig ott
                  lábatlankodott körülötte. A főispán, ki a szalon-mumiává aszott Szoborházyné
                  tulsó oldalán ült, csöndesen aludt.</p>
					<p>Dari ismét kinézett az ablakon. Már nem dühöngött ugy a hóvihar. „No tán fél óra
                  mulva elindulhatok”, gondolá titkos örömmel.</p>
					<p>Linka lopva figyelte meg nyugtalankodni kezdő férjét. Az elhanyagolt asszonyok
                  töprengő keserüségével leskelődött könnyelmü ura után. Utána ment a télikert
                  folyosójára s félve szólitotta meg:</p>
					<p>- Akarsz valamit, Livió?</p>
					<p>Livió megfordult s boszusan nézett a feleségére.</p>
					<p>- Nem, - semmit.</p>
					<p>Szegény asszony jó, kövér, csinos arczával véghetlen vágyódva nézett erre a
                  daliás, hires férjre, aki mindenkié inkább volt, mint az övé... Szeme könnybe
                  lábadt. De nem mert szólni.</p>
					<p>- El akarsz ma utazni, ugy-e? - kérdé kedveskedve.</p>
					<p>- El, - mormogá Livió komoran.</p>
					<p>- Kell-e pénz? kérdé tovább halkan, örömmel, mert tudta, hogy ha pénzt ad a
                  férjének, akkor legalább egyszer megcsókolja.</p>
					<p>- Jó, nem bánom, adjál. - Livió a földre nézett és finom lakktopánja hegyével
                  taposta el czigarettája végét.</p>
					<p>Mikor aztán atillája belső zsebében volt a pénz, a zsoldos szerelmes érzelmeivel
                  fordult Linkához. Igazán jó akarattal ölelte s csókolta meg.</p>
					<p>Linka pedig egész átszellemülvén az imádott férfi karjaiban, sóvár szemeivel csak
                  felnézett az üvegmennyezetre s szerelmes inyenczséggel élvezte a csók pillanatnyi
                  kéjét. Igyekezett mindent feledni... hogy annál tisztább legyen élvezete. Mikor
                  aztán Livió eleresztette s fütyörészve odább állt, egy ideig tétovázva nézett
                  széjjel, aztán szégyenkezve ült le a téli kert egy vaslóczájára. Mostanában
                  annyiszor jutott eszébe meghalt barátnéja, a szegény Andrée s az a három év előtti
                  szilveszteri éjszaka, mikor még dőre, süldő észszel vitatkoztak az élet boldogsága
                  fölött... Istenem, hát mily furcsán is alakul az ember élete...</p>
					<p>Egy finom, elegáns alak közeledett feléje s ült le a vaspadra. Dodo volt az ő
                  csinos, szomoruan ábrándos arczával.</p>
					<p>- Nos, méltóságos asszony, már megint egyedül ül és busul? Hová lett az a régi jó
                  kedve? Hadd lám a zsebkendőjét, mindjárt megnézem: sirt-e, - tudja mit mondtam a
                  multkor? - ha még egyszer rajtakapom, hát kikap...</p>
					<p>Rodakovszkyné mély keserüséggel nézett fel a csinos főhadnagyra. Az a komikus
                  pisze orros arcz egész szép lett ezzel az ábrándos kifejezéssel kisirt
                  szemeiben.</p>
					<p>Dodoban analytikus hajlamánál fogva meg volt az a csodálatos tehetség, hogy minden
                  nő ellenállhatatlanul bizalmas volt hozzá. Linka mézeshetei után, mikor először
                  összejött Dodoval, minden titkát elmondta neki s csak azután ijedt meg s
                  csodálkozott el a maga ügyefogyott bizalmasságán...</p>
					<p>- Eszembe jut - mormogá Linka ábrándosan, mialatt Donhofen Niki komikus
                  vizsgaszemekkel nézegette a zsebkendőjét - eszembe jut szegény Andrée... Lám én
                  nem is mertem volna Livióra gondolni s most mégis a felesége vagyok... Oh, tudom
                  jól, hogy csak a pénzemért vett el, s hogy ő a másoké, minden szép asszonyé - de
                  azért hát mégis... mégis...</p>
					<p>- Nos, mit mégis? - kérdé mosolyogva Dodo.</p>
					<p>- De azért - folytatá Linka bizonyos szégyenlős elégültséggel - egy piczi mégis
                  nekem is jut belőle..</p>
					<p>Dodo felkaczagott.</p>
					<p>- Jaj beh jó, jaj beh jó!</p>
					<p>Odabent Szentinczey bucsuzott. Megszorongatta a Linka s Livió kezét. Oly jók
                  voltak hozzá, szive szinte tuláradt a hála érzetétől.</p>
					<p>- Eljövök, eljövök, - mormogá, - megint nemsokára... a kis leányommal, a kis
                  Andréeval, meglássák, hogy hasonlit az anyjához... kezét csókolom édes Linka és
                  neked édes Livió köszönöm a barátságodat. Látod, annyi félreértés volt közöttünk,
                  annyiszor álltunk egymással szemben s most végre mégis megbékültünk s igaz
                  barátokként szoritunk kezet... Szegény feleségem meghalt, - nincs nekem már senkim
                  rajtatok kivül... Könny tolult a szemébe. Sietve szoritotta meg az őszintén
                  mosolygó Livió kezét s aztán leosont a lépcsőn szánjához.</p>
					<p>*</p>
					<p>Livió fel se ment többet az emeletre. Magára rántotta mentéjét s lóhalálában
                  szaladt az istállóba, hol „Czecziliája” már felnyergelve várta. Egy jockeynak
                  öltözött elegáns kis stableboy tartotta, - a lovászmesterré előléptetett kihizott
                  Forintos Péter pedig kedvtelve nézte a ló fényes szerszámát. Ura házasságának
                  főleg azért örült - mert a „Czeczilia” most szabadon dulhatott-fulhatott az
                  abrakban, meg szénában, neki meg nem kellett a zsidó uzsorásokat kidobni...</p>
					<p>- Ez a gyászos bolond, - morgá Livió káromkodva, - csakhogy már elpakkolt, annyit
                  beszélt, hogy még elkésem miatta a vonatról... No de galoppban megyek, tán még
                  elérem...</p>
					<p>Felpattant a „Czecziliára”.</p>
					<p>Ismét Dari jutott az eszébe s felkaczagott:</p>
					<p>- És még mindennek a hegyibe, a barátságomat akarja! - Oh a marha... marha...</p>
					<p>De aztán összeszorult a szive: hátha elkésik s Lola becsukja ajtaját
                  előtte?...</p>
					<p>Sarkantyuba kapta lovát: - karrierben vágtatott neki az eszeveszett hóviharnak. És
                  a daliás szép kapitány, mint valami félisten tünt el a havas éjszakában...</p>
					<p>*</p>
					<p>A Dari orosz szánja pedig azalatt villámsebesen siklott Vány-Olaszi felé. Szegény
                  fiu mélyen belefeküdt óriási bundájába s egész áthatva, szinte borzongva a jó
                  emberek szeretetétől, optimista bizalommal mormogá:</p>
					<p>- Mégis vannak hát jó emberek a világon! Livióra, tudom, az élet minden
                  viszontagságai közepette számithatok...</p>
					<p>És töprengve gondolkozott el az élet felett, mig végre elszundikált a széllel
                  vetélkedő szánban. Félálmában lopva fényes terveket szőtt a jövőre: törhetetlen
                  optimizmussal épitette mesés légvárait. Felneveli leányát, - az oly szép lesz,
                  mint Andrée, beleszeret, mint Andrée egy oly jóravaló emberbe: „Szegény! Szegény!”
                  zokogá, „mért is vette el az isten oly hamar tőlem?...” Vallásos félelemmel nézett
                  fel az égre s elmélkedései koronájakép igy sóhajtott fel:</p>
					<p>- Hja, az isten utai kifürkészhetlenek...</p>
					<p>A szán besiklott a kastély udvarára.</p>
					<p>Dari lehányta magáról bundáját és szivdobogva futott fel a kis leánya
                  hálószobájába, Amélie néni már régen aludt, a dadát fogta meg hát s kérdezte ki
                  aggódva, hogy nincs-e a kicsikének semmi baja...</p>
					<p>Kissé előbbre tolta az éjjeli lámpát s a gyönge világnál boldogan nézte az alvó
                  kis Andréet. Oh, hogy hasonlitott most az anyjához! Soká, soká nézte.</p>
					<p>Egyszerre a kis gyerek felébredt, kinyitotta kék szemeit s az apjára bámult.</p>
					<p>- Mama, mama - gyügyögte a kis Andrée.</p>
					<p>- A mamát akarod látni, a mamát, - susogá Dari könnyezve, - jer te kis árva,
                  megnézzük a jó mamát...</p>
					<p>Odakint elállott a hóvihar, a csillagok is kibujtak az égen.</p>
					<p>S Dari a dada minden ellenkezése daczára orra hegyéig bepakkolta a kis babát
                  mindenféle bundákba s leszaladt vele a földszintre.</p>
					<p>- Már megint feljött a hava a méltóságos urnak, - mormogá dühösen a dada.</p>
					<p>Ott lent aztán átfutott vele az udvaron s vagy harmincz lépést gázolva még a
                  térdig érő hóban, végre elért a sötét fenyvesekkel szegélyezett kriptához.</p>
					<p>- Igy ni... - mormogá a jó fiu s lihegve pillantott be a kis kápolna vasrácsozatos
                  ajtaján. Bent ott a sejtelmes homályban aludt Andrée...</p>
					<p>- Ott a jó mama, kis leányom - mormogá szegény Dari könyezve - csak arra kérd az
                  istenkét, hogy te is olyan jó légy, mint amilyen ő volt...</p>
					<p>Fent azonban kitisztult a mélyen kék téli ég. A sötét felleggomolyok mögül
                  egyszerre előtünt mennyei nyájával, tipegő ezüstös felhőbárányaival az a hallgatag
                  jó égi pásztor, a hold. Szeme ábrándos pillantása bánatosan esett a kápolnára s
                  egy méla sugara, mely a vasrácson át beletapogatózott a kripta homályába, szinte
                  megütközve világitotta meg azt a szomoru porfir koporsón fekvő, örök álomban alvó
                  fehér márvány szobrot. És Andrée arcza még egyszer oly szerelmesen derült fel a
                  holdsugár méla csókjára, mint azon a boldog éjjelen. Egy szóba dermedt
                  márványajkai mintha szólni akartak volna...</p>
					<p>A holdsugár tétovázva merengett egy darabig a szegény Andrée emlékén: oly
                  sajnálkozva csókolta meg hideg márványhomlokát, a mért annyit szeretett és annyit
                  szenvedett... De aztán tovább ment a jó égi pásztor a mindenség azurján.
                  Sugaraiból méla szimfoniákat szőtt ott fent a magasban, olyanokat, amilyeneket
                  idelent csak a szerelmesek s a poéták értenek meg... S csak tovább legeltette
                  mennyei nyáját, a tipegő ezüstös fellegbárányokat, az örökkévalóság kék
                  mezején...</p>
					<p> VÉGE.</p>
				</div>
			</div>
		</body>
	</text>
</TEI>